uns hatt die abenture vorbracht und woil erczalt des ersten buchs
des fromen stolczen ritters herrn lantzelotz von lach, als ir das woil gehort mogt
han, und nu an dem ende gelasse und geswiegen, wie er sij gescheiden von der
konigynne jenover und andern gefangen rittern inn dem lande von gorre, die
er dan mit siner bederbekeit und guter ritterschafft usser gefengnisse erloist hett,
und gerieden mit drißig rittern zu der verlorn brucken wert, suchende myn
herrn gawin. und als er inn das felt ist komen, sij ein getwerg yme begegent, mit
yme geredt, her gawin habe yne zu yme gesant, yme zu sagen allein zu yme zu
komen, sachen halp er yme nit konne entbieten; das er nit siner geselleschafft
vorgelacht habe und sie gebeten sin also zu warten, er wolle balde widder zu
yne komen oder bottschafft thun wie sie sich halten sollen. do hant sie geantwurt,
das wollen sie gern thun. und also sij er mit dem twerg allein gereden
in ein holcz etcetera. hie hatt das erste buch nu ein ende und hebt an das
ander vort zu sagen von herrn lantzeloten und syme neven bohort, als ir woil
gehorn sollent hirnoch.
da lantzelot was gescheiden von sinen gesellen, do reyt er und der twerg
alslonge das sie dorch einen walt gereden uff vier bogenschuße lang. und do
sie dorch den walt bekamen, gesahen sie gar ein schon burg, vast woil gebuwet
und starck, mit großen tornen und wijten graben umb und umb woil bewart.
da reden sie alslange biß daz sie an das dore kamen; da funden sie die porten wijt
uffenstan. sie stonden abe und hefften ir pferde an die bruck und gingen in die
burg. aber sie funden nyman der yne begegent, zu dem sie mochten gerit oder
gefragt han clein noch groß, wenig noch viel. do ging lantzelot alles vorsich,
biß das er qwam in eynen cleynen sale, der dan mit schonen tortaßen umb und
umb besteckt und so clare was das man dar inn gesehen mocht als wer es
hoher tag gewesen. do sach er aber umb sich wo herr gawin were, aber er engesach
nyman. do nam yne fast fremde wie das ein sache mocht wesen, dwile
yme der twerg so eygentlich botschafft von herrn gawin bracht, als ir gehort
hant. do ginge er in den sale widder und wart sich bedencken. und als er
in den gedencken ginge und mitten in den sale komen was, da viel die done
und das gerust under yme gar hinweg, und viel inn ein dieffen putz. doch
verfullet er woil daz er sich konde nit zuquetzen und merckt von stont das er
sanfft als in ein gras gefallen were, das er sich nit gequetzt mocht han. domit
verstont lantzelot das er verraden was und das meliagant dat hatt geschafft
und bestalt. er begonde umb sich grijffen und tasten ob er doch ergent stege
oder leyter fonde da durch er ußkomen mocht; aber das mocht nit
sin und was gar vergebens.
darnoch umb ein cleyne wile kam der trusses von gorre, des die burg was,
mit zehen rittern und sprach zu lantzelot:< herre, gehabt uch woil, dan ir sint
gefangen, dan ir sijt in solichen enden das uch kein were gehelffen mag. und
nit erschreckent, ir solt gut gefengnisse haben und schon!> er sprach:< warumb
fahent ir mich so lesterlich, unverdient aller scholt?> der trusses sprach:< das
mogent ir uff diese zcijt nit wißen.> lantzelot sprach:< ir hant mich verrettenclich
und diebs wijse gefangen. hetten ir mich mit den wappen gefangen, davon hetten
ir ere; so ir diß in großen schanden wesen mußent, dwile uwer vil ist und alle
gewappent sint.> sie sprachen:< wir wolten von uch ungewont bliben; auch wer
uns leyt das ir von uns solten sin verwont worden vorware. dan wolt ir ummer
mee uß diesem gefengknisse komen, so mussen ir uch uff und gefangen geben.> er
gesach woil das es nit anders mocht sin uff die zcijt und yme nust zustaden komen
kont. do gab er sich uff und thet sinen helm von sinem heupt. do huben
sie yne von stunt usser dem putz. do lantzelot herusser kam, do fragt er wo
meliagant der verreder were der yne hett thun fahen. sie sprachen, er hett es
nit gethan. doch was meliagant in der burgk, aber er ließ sich nit sehen. darnoch
uber lang namen sie und furten yne in einen starcken thorn, dar inn sie yne
gefangen lachten und lijgen ließen. - nu geswigt die abenture sin ein wile und
sagt von den rittern die er hatt heißen beyden.
uns sagt die abenture, da lantzelots gesellen sin yemer beyten als sie dan
von yme bescheit warn, aber sie mochten lange beyten, lantzelot der nit enkam
noch kein bottschafft widder thet, do beyten sie biß es finster nacht wart. do
sie sahen das er nit komen wolt, do rieten sie do bij in ein burg zu herbergen. da
funden sie nuw mere von herrn gawin das er zu der verlorn brucken was. da
stonden sie den andern morgen fruw uff und reden zu der brucken wert. do begegent
yne myn herre herr gawin underwegen mit großer geselleschafft von rittern
die er erloist hatt. und er was auch sere gequetzet von der wonden die er
zur brucken entphangen und von dem wasser geleden hat, da er darinn vil nahe
erdroncken was gewest. und da fragten sie die ritter wie er in dem strite hett
gethan. und sie sagten yme, hart woil, das er usser dem wasser komen was, das
die ritter von der brucken yne bij under gethan hetten, und das wert biß zu dem
mittage zu. und als es an den mittag kam, da begonde er sin macht bewijsen und
erczeigen, und bracht die ritter mit gewalt darczu das sie yne umb gnade beden
musten von focht des todes halben zu entphahen; und er hatt auch viel wonden
von yne gnomen und entphangen. und do fragt herr gawin wo lantzelot were.
und sie sagten yme die rechten mere wie ein getwerg were komen zu yne gereden,
der hett gesprochen das er herrn gawin zugehort, und mit dem getwerg were
er hinweg gereden, und wusten nit wo er yne hin gefort hett. do herre
gawin das hort, da wart er sere betrupt als der jener der das woil verstont wie es
gangen was und sprach:< ach leyder des bederben mans, ich hore woil daz er
verraden ist, das hait meliagant gethan.> und so saß er uff und fure mit siner
geselleschafft zu des konigs brandamagus hoffe, betrupt und unfrolichen mit
großem leyde. do herr gawins in des konig hoffe kam, do wart er woil entphangen,
und die konigynne was sonderlichen fro und alles das gesinde. aber
so balde er yne sagt wie lantzelot verlorn were, do was die freude alle vergangen
und verswonden, und alle die da waren erschrocken und warn sin trurig
und betrupt, wan lantzelot was ein der gemeynst ritter under frunden den man
finden mocht. und der konig was nahe unsinnig umb die sach worden und
sonderlich die konigin. das die nit von jamer starb, das was fremde und groß
wonder, dan sie yne lieber hett wan alle die werlt. und sie hatt großen ruwen
in irm herczen, aber sie verslug das vor herre gawin so sie dan meyst mocht.
doch kont sie es nye so heymlichen gehalten, man wart sin innen.
der konig sagt, man solt yne suchen so wijt das lant were, und er selber solt
yne suohen mit syme libe, ane lenger beyten.
des andern tags von stont darnoch enbott der konig dorch all sin lant das
man lantzelot suchen solt und, wer wust wo er were, das er es yme sagen. dan
worde ers hinder yme gewar, er solt yne an ein galgen thun hencken als einen diep.
alsus was die konigin und herre gawin xv tage bij einander mit betrupten synnen.
der konig sant zu allen sinen steten in syme lande und entboit allen sinen baronen
und rittern das sie zu yme kemen und das nit entliessen, so liep yne der lib were, die
cleynen mit den großen, so balde sie sin brieff gesehen; besonder all die
da wappen mochten tragen das sie das gebott nit uberseßen: so balde yne die
brieffe zukemen, das sie dan zu yme kemen da er were. und das thet er darumb
das er meynt domit zu vernemen wo lantzelot were oder wesen mocht. aber der
verreder meliagant dacht woil wie er den vater betriegen wolt. und er thet briffe
machen mit falschen ingesiegeln als konig artus siegel waren, und ließ darinn
schriben in der meynunge als konig artus die gethan hett, und das der konigin
die briffe in die handt worden. da lasse sie darinn das artus ir und herrn gawin
enbott das sie von stont zu yme kemen, dan lantzelot bij yme were mit grossen
eren, wol, gesunt und frolich. do die konigin das gelesen hatt, do was sie ussermaßen
gar frolich, min herr gawin und alles das dan bij yme was, und stalten
sich heym zu faren. das yne der konig erleupt mit gutem willen und thet brechen
alle die brucken und bosen pasyen die in dem lande unfreißliche waren, das ein
iglicher vort hin sonder sorge mocht rijten oder gan war yme zu mude was. als
der konig brandamagus kam, do nam er urlop von der koniginnen und mym herre
gawin und den andern. die koniginne schiet von dannen und danckt dem konige
usser maßen sere das er ir so vil eren und guts gethan hett und sprach, keme sie
yemer in die stat, das sie yme das vergelten wolt, sie wolt es mit gutem willen gern
thun. da furen sie so lange biß das sie zu irm herrn dem konige kam, der sie schon
und woil entphing und kust sie frolichen an irn mondt als der das lange enporn
hat gehabt. herrn gawin und herrn key entphinge er mit großen wirden und mit
großen freuden, wan sie yme sonderlichen liep waren, und fragt von stont wo
sie lantzeloten gelaßen hett. die konigin antwurt waz er davon sede, er hett
doch ir geschrieben das er mit yme zu gantzem freden gesunt und frische were.
der konig sprach, er hett nust davon geschrieben clein noch groß, wan er
lantzelot nye gesehen hett sint der zcijt das er karodis den freißlichen ritter
doit sluge. des erschrack die konigin so sere das sie in amacht neder viel zu der
erden. herre gawin hube sie da uff. die konigin und gawin worden hart beswert
und betrupt. die konigin sprach das sie nummer fro wolt werden dwile
lantzelot inn irm dinst toit were verlieben, der beste ritter der ye schilt umb
den hals gehenckt hett. alle die werlt was betrupt umb lantzelots willen.
der konige bleip lange zu kamelot lihen, darumb das es der margk von gorre
gelegen was, umb das er hofft mere von lantzeloten zu vernemen. auch was die
konigin gerne zu kamelot umb des willen das lantzelot da ritter und sie yne erst
da erkennen wart und kontschafft mit yme macht. darnach woil uber einen manet
qwamen die ritter zusamen zcum konige artus die lantzelot usser gefengnisse
erlost hatt und baten den konig das er einen torney ließe beschrijgen, wan er wist
woil das sie in langem nye kein fromekeit gesahen nach spill von den wappen gedrieben,
das sie dan woil gewone waren gewest. dar zu antwurt der konig das
er umb keyner sache willen inn syme lande wolt laßen wappen tragen all die wile
er kein mere von lantzelot vernemen konde. und das befiel den rittern allen
woil und uberkamen das in eyne, alle dwile das lantzelot verlorn und nyman wiste
wo er wer, so solt ir keyner kein wappen tragen. das was groß trurekeit im hoffe
und viel betrupnisse umb eins ritters willen, als nit wonder was, wan er uff die
zcijt blume was ob allen mannen zu den wappen und von fromekeit sins libes
und wie man yne haben solt. die konigin nam sere abe von ir grosser
schonde und gedacht an kein ding in der werlt das ir gehelffen mocht, es
were dan das ir got so viel zu trost thet das die frauw vom lach zu ir mocht komen
dar durch solt sie villicht irs leydes und ungluck enthaben werden, und sust hatt
sie zuversiecht me. nu begonde es sich der zcijt nechen dem phingstage, das der
konig hoff solt und must haben, gekronet, als yme dan das von billicheit gebort
und wesen solt. uff den selben tag als der konig gekronet ging und von der messen
kam, so gefiele das einer zur finster ußsahe zu wesen wert, und der konig wolt
nit eßen, es were dan das er abenture hette gesehen, als dan allewege sin gewonheit
plag zu sin wan er hoff hielt und gekronet was; so plag er nit gerne zu eßen, es were
dan das etliche abenture zuvor komen oder besehen wer. inn des das sie also
warten, do sahen sie das ein karen qwam, der sich richt zcum pallas zu, und ginge
ein phert zcwusschen den zcweyn stelbeymen, das den karn zug. und dem pherde
was der zagel abegehauwen und die oren besneden; und uff dem pherde saß ein
twerg: grop, kurtz, hovericht und ungeschaffen, der hals hart, swartz und gra
hare uff dem heupt. und uff dem karn saß ein ritter, dem waren beyde hende uff
den ruck gebonden, und er hatt nit me an dan ein hempt an von honff und geschortzt.
darczu sin fuße warn yme auch an das karengestelle gebonden, und
hinge sin schilt vor yme anzusehen, der schilt was gantz wijß als ein sne der nuwelingen
gefallen ist. sin helm lag yme an siner sijten und sin halßberg darbij uff
der karen, das wonderlichen zu sehen stont. das phert ginge yemer vort und was
gebonden an den karren, als ich beschrieben fant, und hatt den zcaum in dem
monde und ein gereit uff yme zu tragen, das nu alles wijsse was.
als der ritter, uff der karen lag, hatt den konig gesehen und sin massennye,
do rieff er mit luter stymme:< ach armer, wo ist der mich erlosen soll?>
der konig und die ritter lieffen alle uß zu besehen wie dem dinge were. der konig
fragt den twerg was der ritter gethan hett den er so lesterlich uff der karen fort.
der twerg antwurt und sprach:< als vil als der ander hait.> der konig verstont
das nit mit all und fragt anderwerbe; yme wart der antwurt als yme vor wart.
der konig sweyge lange, zulest sprach er:< mit welchen sachen mocht man uch
erlosen, herre ritter?> der ritter sprach:< das ein ander ritter ginge sitzen in die
stat do ich sitze, so were ich erlost und anders nit.>< darzu solt ir nyman finden>,
sprachen sie allesampt. der twerg sprach:< das ist schade>, und hiewe den gule
und fore yemer fort dorch die porten hin was er mocht. da worffen die gesellen
mit schollen und mit wasser yme yemer noch und krieschen was sie yemer mochten.
der konig sprach:< wir mogen nu woil eßen wan wir wollen, dan an abenture
wir nit gefelt und die gesehen vast fremderlich, als mich bedencket.> inn dem qwam
herr gawin zugan, der das vor nit gesehen hett, und man sagt yme wie es gelegen
was mit dem karen. da er das verstont, da begonde er sich vast bedencken und
darnach herczelich zu weynen und sprach, vermaledijt musse sin alle die von den
das ye angehaben wart; dan er bedacht wie lantzelot uff der karn geseßen was.
do ging der konig mit sinen rittern zu eßen sitzen. und als balde man geseßen
was, do der karen mit dem ritter widderumb in den hoff. und der ritter
sprang von der karen und ginge sitzen zu den besten rittern die da warn. aber
sie stießen yne alle ummer hinwert und keyner enwolt yne nit bij yme sitzen
laßen und sagten, er were nit wert das er bij einchem fromen ritter sitzen oder eßen
solt. do nam er ein stulkuschen und ginge sitzen under die schiltknecht. aber
sie stießen yne auch unwirdiglichen von yne, und docht ir iglicher sich zu
gut das er bij yme sitzen solde. do satzt er sich allein an ein ende. herre gawin
gesach das alles woil. er ließ sin dienen stan und ginge sitzen bij den
ritter von der karen, mit yme eßen und geselleschafft halten, und sagt, dwile
das er ein ritter were, so wolt er yme geselleschafft halten. do wart von yne allen
ein geruff und ein fingerzceigen uff herrn gawin. der konig enboit yme, er wer
enteret von der sache wegen das er bij yme geseßen were, er hett verwirckt das
er der daffelronde vort hin unwirdig sin solt und wesen. herre gawin antwurt:
< bin ich von karn wegen entert, so ist der beste ritter entert ders leben hait.> der
konig ließe fragen wer der were. er sprach:< das ist lantzelot.> der redde erschrack
der konig, und wart geswiegen in dem sale uber alle.
do der ritter von der karen hat geßen, er dangkt mym herrn gawin fruntlichen
das er yme geselleschafft gehalten hat und sprach:< es ist ware das alle
werlt spricht.> er ginge hin weg vor den sale und wappent sich. do er woil gewappent
was, er nam das beste roß das er ergent ins konigs hoffe fant. er saße
daruff und reyt in dem sale, woil bereit aller dinge, vor den konig und sagt:< herr
konig, ist yemant der da spricht das herre gawin entert oder geswecht sij des das
er mit mir geßen hait gehabt, ich wil yne des beschirmen und erwern widder den
besten ritter den ir ergent inn uwerm hoffe haben. und wer mir lieber das ich
das uff uch selber beczugen solt dan an yeman anders, das wollent vor war wißen.
ir mogent auch woil wißen das ir der gefallert konig sijt den ich ye bij mynen
tagen gesehen han. darczu fure ich uwer rosse eins mit mir do hin, uwers und
der uwern undangs. und wan ich vermag, ich sol des uwern understeen me zu
holen und zu gewynnen, darnoch mogent ir uch woil wißen zu richten, ob
ir wollent. und weisse keynen so kunen>, sprach er,< in uwer hoffe der mir diese
rosen allein nemen soll.> er reit hinweg zu herrn gawin und danckt yme des anderwerbe
das er sich gedemudiget hett mit yme zu eßen vor allen rittern die da
waren.
der konig und sin gesellen waren der redden alle entschumffert und wijsten
waz darczu sagen. sie sahen woil das der konig zcornig und unmudig was. auch
was das nit unbillich, wan yme bij allen sinen tagen nye grosser homut und schande
geschiet und enboten wart dan uff die zeijt. der unsynnig segremors sprang
von dem dische. er sprach, er furt es also genesen hin nicht, er wolt besehen was
er machen kont. er wappent sich von stont und reit noch dem ritter. dasselbe
thet lucan der botteller und der constavel behodier, giffelet, und herr key der
drusat volget auch hin nach, was sie yemer konten, die straßen dahin er dan gereden
was. von stont wart sin segremors gewar. do reit er zu yme, biß das er
itzunt in das gewat von dem walde rijten solt also hieß das ein gewat und was
ein gebruche, das stont an dem walde von ranent und stont darbij zcwene armbrustschusse
wijt.
da beit sin der karenritter vast fredelich und unerschrocken. uff der andern
sijten waren zehen ritter, die sin warten. segremors qwam gerant, waz sin roß
gelauffen mocht, und racht sich gegen yme. der ander thet desselben glichen mit
großer ger. segremors stach uff yne mit solicher macht das sin spere zubrach
und zu cleynen stucken aller zustoup. der ritter von der karen vermist sin nit
und traff yne recht und stach yne das er under das roß viel als der nye daruff
geseßen were. der ritter nam segremors rosse bij dem zcaum und vort es in das
gewat, da die zehen ritter hielden und namen es von yme. er reit widder zu segremors
und sprach:< sage dem konige, nu habe ich aber den sinen me dan
vor, und noch hoff ich und wil darnoch stan das mir des sinen me werden solle.>
segremors sprach was das wer, ob er nit me dar zu thun solt. der ander sagt:
< neyn, dan solt ich me darczu thun, das were uch schande und mocht uch kein
ere davon bekomen, wan ich zu rosse bin und ir zufuß sijt.> da schiet
segremors mit vil großer schame und betrupt von dannen. lucan der schenck
hat das gesehen und kam mit sporen zu slahen was er gerenden mocht mit grossem
nydt. dem geschach nu das selbe als es segremors beschehen was. das rosse
fort er auch hinweg zu den andern und sagt, er solde syme herrn sagen das er aber
des sinen me hett und furter darnoch stan wolt.
mit dem kam behodier und jostert zusamen. er stach yne nidder und nam
yme das phert und reit biß zcum gewat zu. als er nahe hin uber was komen, da
rieff yne her key an. er want sich umb und liesse zuhauff lauffen mit den glenen,
das herre key darnidder viel hart swerlich als yne der hagel troffen hett. er
nams phert und fort es hin. key stont uff und vant sich gequetzt von dem
fallen, dan er hatt me wassers in dem gewat gedroncken dan yne gedorst oder
gelustet hett. er kert mit sinen gesellen zu fuße widder zu hoffe, und sagten dem
konige unverdecket wie yne bescheen were und was yme der ritter enboten hett.
der konig wart davon zcornig und beczeighe des sinen neven gawin das das von
sinen schulden zukeme.
innen des kam aber der twerg mit der karen in den hoff gefaren und hett
ein schone jungfrauw sitzen uff der karen da der ritter dan vor geseßen was.
sie sprach also lute das sie es alle horen mochten, man pflege zu sagen das nyman
in des konigs artus hoffe so unberaden keme, yme worde berat beschehen
und geholffen. aber sie wijst woil das das ein gelogen mere wer, nach dem
das der gude ritter dannen were gescheiden und nyman funden hett der uff den
karn inn sine stat were geseßen, wie viel er der gebeten hett. und sie solten wijßen
das sie des me schanden haben solten dan yne davon ere bekeme. darczu fort er
sehs von jenen rosen mit gewalt hinweg mit yme, ir aller undangs,< und hie bij
sol ich nit wißen ob mir auch geholffen solle werden, das yman so fromb sij der uff
diesen karn in myn stat sitzen wolle, das ich davon erloist moge werden.> herre
gawin sprach:< wie und wo mit mag man uch gehelffen?>< nit anders dan uff
diesen karn sitzen>, entwort sie. er sprach:< so solle ich uff umb des guten ritters
willen, der daruff geseßen ist, daruff sitzen!> er sprang uff den karn, und die jungfrauw
ginge darabe. do wolt man ir ein pfert bracht han. sie ginge zu konig artus
und sagt:< konig artus, ich erradt das din hoff mit alle sol gedelphiert sin, do
bij die abenthuren sich enden sollen, als mich donckt. du soldest nit gefellet
haben gehabt zu sitzen uff den karen da der gude ritter uff geseßen was. dan
er saß darumb daruff das lantzelot daruff geseßen was, dir zu eren und zu lobe,
das er din wip die konigin weder usser iren finden henden gelosen mocht und darczu
die ritter, die vil manchen tag inn gefengnisse gewesen sint. und das entorst
nyman andern bestanden han, und darumb so solt man hin vore allen karen ere
und kein unere thun, dwile der fromst und der best ritter von der werlt daruff
geseßen hatt. auch soltu wißen das der ritter der din ritter abegestochen hait
noch ein junger knabe ist und sijt oistern erst wappen getragen. darczu ist er
nehster neve lantzeloten und reit in suchunge sinen neven lantzeloten. aber
das ist arbeit vorgebens, er solle yne nit konden finden, dan die zcyt noch nit
ist.> und wie sie in den reden warn, do worden sie gewar das der ritter von der
karn kam widder in den hoff gereden, und sine schiltknecht brachten die
rosse alle die er dan den rittern angewonnen die er abegestochen hatt. er thet
sin helm abe und ginge vor den konig und knyet vor yne, er sprach:< herre herr
konig, ich bringen uch uwer pferde widder und wil sie nit forter foren. alsus sin
schuldig, dunckt mich in myme synne, gut ritter sich zu bekennen
geben.>
der konig stunt uff gegen yme; das thet auch die konigin, und waren des
ritters ußermaßen fro umb lantzelots willen, das er yme so zubehort. inn des
saße die jungfrauw uff und reyt zu irem lande wert, da sie dan zu schaffen hatt.
der konig enthielt den ritter bij yme und versprach die geselleschafft von der taffelronden yme zu geben. der ritter wolt ir aber nit nemen, dan er sagt das er
ir noch nit wert were und nyman auch wust ob es an yme behalten were oder nit;
so wolt er auch zu solicher großen eren nit komen noch kein sach an gan, es enwere
dan das er lantzeloten radt darvor haben mocht. der konig fragt yne wie er
hieße. er sprach:< herre, ich heißen bohort.> der konig fragt yne ob er auch wijste
were die jungfrauwe were. er sprach:< ja, sie ist die frauwe vom lach.> da
die konigin das verstondt, sie sprach das sie nummer freden in irm herczen gewon,
sie enhett die jungfrauw widder. sie saß uff ein schon pfert das man ir bracht.
als thet der konig und alle die geselleschafft die do waren und reden der jungfrauwen
nach zu der porten uß. da fonden sie herrn gawin uff der karen sitzen.
do saße der konig selbs uff den karen. als thet die konigin mit allen iren jungfrauwen,
und alle die ritter die da warn saßen auch daruff. darnoch, so lange der
konig lebte, so wirt nyman me beschempt, es were ritter oder knecht, der uff karn
fure. aber darnach wem man schande oder laster thun wolt, den satzt man uff ein
pfert dem der zagel und die oren abe gesneden waren, und der pherde hatt man in
iglicher stat, an allen porten eins, das daruff wartet. die konigin reyt so
lange noch der frauwen das sie sie erholt an eynem walde. sie reyt zu ir und grust
sie usser maßen fruntlich als ein frauwe die sie dan die liebst in der werlt hatt
oder haben mocht. die frauwe vom lach danckt der konigin mit großen zuchten,
als sie das dan woil konde. die konigin sprach das es ir große schande were das
sie alsus in irm huse gewest were und sie ir nit erkant noch kein fruntschafft
bewijst hett, und batt sie fast ernstlich das sie mit ir zu hoffe widder komen wolt.
das wolt sie nummer gein ir vergeßen dwile sie lept. gawin batt sie auch fruntlichen
des, aber sie sprach, es mocht uff diese zcijt nit gesin umb kein sache. die
konigin nam sie uff ein ende und fragt sie, ob sie yt wust von lantzeloten, das sie
ir das sagen wolt uff die truw sie yme schuldig were. sie sagt:< frauwe, lantzelot
ist frisch und woil gesunt, aber er ist gefangen. dach ist die zcijt gesetzt das
er ledig werden und ußkomen soll und ee nit. und wo er ledig worde ee dan die
zcijt gesetzt ist, so solt er sich an meliagant nit so woil gerechen als er nu thun wirt.
und trost uch des das er zcum ersten torney, in diesen landen gesehen wirt, sin
sol.> das befiel der konigin vor allen sachen woil. von stont noch diesen reden
schieden die frauwen wonder fruntlichen von einander. die konigin bott ir was
sie vermocht, lip und gut, daruber solt sie gar geweltiger herre und meister sin.
mit viel grossem danck reyt die frauwe hinweg. do die konigin zcum konige widder
kam, wart sie nit lange nu beyten und hup an, do sie dacht es fughe were, und
sprach:< herre, mich dunckt gut das ir einen torney hiessent ruffen thüssen dem
lande von lageß und von gorre. wer weiß, man mocht yt da von lantzeloten
vernemen, wan mancher ritter dar komen worde usser fremden landen. so hant
uch die gefangen auch vor darumb gebeten.> es ducht den konig gut sin
und was yme liep. er erleupt und thet einen torney creygeren zu porniglay darnoch
uber cwenczig tage, und schreib das umb und umb mit sinen briffen und
thet das verkunden als gewonheit und so wijt das lant was. - hie swiget die
abenthure vom konige und der konigin und fort wie es lantzeloten ginge.
uns sagt die abenture, wie ir woil verstanden hant, das lantzelot ins trussesaen
gefengnisse was komen. do hatt er alles du er bedorffen mocht, wes sin
hercz begert, sonder das er nit her uß komen kont. und als yme der torney beruffen
und geschruwen wart, als ir woil vor gehort hant, des wart
lantzelot auch in gefengnisse gewar. do was es yme gar swere in sinem herczen
das er nit da solt sin zu dem torney. der trusses von gorre reit nu dick hinweg
do er zu schaffen hett. aber sin wijp verleib yemer in dem huse, die was nu fast
schone und suberlich und hatt lantzelot so liep gewonnen das sie ir synne
nit wüst halten umb die groß kunheit, die sie von yme hatt horn sagen, die er
gedrieben und zu ende bracht hett. sijt der zcyt das lantzelot von dem torney
die mere vernam, was er nit so frolich als er pflag zu sin; und saß alles verdacht
und betrupt, das es woil zu mercken was, und mocht weder eßen noch drincken
noch keynen schymp nit drijben als er vor dicke mit der frauwen in gefengnisse gethan
hatt. und wan nu der trusses hinweg was gerieden, so ginge sin wijp alles
in den torn zu lantzelot, mit yme eßen und kurczewil haben. da sie nu gesach das
er so verdacht und betrupt sasse, me dan er vor gethan und er an yme gewonheit
hett, fragt sie yne, dwile sie yne sach das er siner schonheit ein deil verliesen begonde,
und sprach:< eteler ritter, ich bitt uch das ir mir sagent warumb ir so
verdacht und betrupt sint, me dan ir bißher uch gehalten und gewesen sint.> er
sweig es und wolt irs nit sagen. sie fragt yne anderwerbe und beswore yne
bij der liebsten creatuer die er in der werlt irgent hett das er irs sagen solt die warheit. er sprach:< frauw, ir hant mich also dure besworn das ich uch das numme
verhelen kan, dwile irs ye wißen wolt. ich kan nummer geßen oder gedrincken
das mir zustaden komen mag, sint das ich nit zcum torney komen solle der nu
kortzlich bescheen wirt, da manig gut ritterschafft geübt und beschiecht, und kan
doch nit nu finden inn mir wie ich dar komen moge, dwile ich also gefangen bin
und hie ligen und manig gut zcijt dorlich verliesen muß.>< lantzelot>, sprach die
jungfrauw,< ob yman uch darczu holffe das ir zu dem torney komen mochten,
wolt ir yme nit guten lone geben? uff uwern eydt, sagent mir des die warheit!>
< ja,> sprach er,< alle die tage die ich gelept wolt ich yme thun alles das yme zuwillen
were, so ferre ich mocht, ane zcwifel.> sie sprach:< wolt ir mir bij uwer
truwe geloben ein bet zu geben, ich wil uch helffen das ir zu dem torney koment
und wil uch ein gut rosse und wappen bestellen, was ir dar zu bedorffent.> er was
des so fro von gantzem herczen das er wie gebaren wijst und gelopt ir zu geben
was sie yne bitten wolt, so ferre er vermocht.< wust ir nu waz ir mir geben hant?>
sprach sie. er sagt:< neyn ich nit, ir sagt mirs dan.>< ir hant mir uwer mynne
geben!> do er das hort, enwijst er nit waz darczu antworten. er dacht, wo er
darwidder redt, so solt er dabij verliesen das er nit zcum torney keme, dar er so
sere begert zu komen. gebe er ir aber syne mynne, so must er falscheit und untruwe
domit drijben, das umb kein sache nit were zu gescheen. er wijst sich wie
darinn halten, dan sie wolt das dan darnoch haben das er ir verbonden worde, des er
sich woil versehe, das yme nit stunde zu thun umb kein sach uff erden. lange was
sin bedencken ee er ein antwurt daruffe gebe. sie fragt yne waz er in den sachen
thun oder laßen wolt. er sagt:< frauw, ich wil globen uch myn macht darzu thun,
so ferre ichs nit versagen mag.> sie dacht das uff zu nemen und wolt yme
so viel dienen und thun das er irs mit keynem gelympff versagen kont oder mocht,
von grossen schanden halp, er deshalben und ir zu male verliben solt, ob er yemer
widder zu komen decht. von stunt bestalt sie yme riche wappen und gut und ein
rosse das yme woil fugt, bequemelich und schone was. do er zcum torn uß kame,
fugt sie yme das aller siner geczug bereit und woil bestalt was noch sinem willen;
des er sere frolichen wart. da wappent sie yne selber dar inn mit iren henden.
do er woil gewappent was und hinweg reyt, da ermanet sie yne bij den truwen
ir gethan und der liebsten schuldig were von ertrich, wan der torney ende neme,
das er dan sonder beyden und sumenisse komen wolt, als er ir das versprochen
hett. er sprach das er das nit ließe, so ferre er lebendig verliebe, ane zcwijfel.
sie ermant yne fast zu bedencken, was grossen unglücks sie haben must ob er
nit widder enqueme.
damit schiet er von dannen. sie batt got sin alleczijt pflegen war er sich hin
kert oder went. er reyt so lange biß das er uff sieben mile nahe bij die stat kam
do der torner hin geruffen was worden. do lacht er sich in die unbekanteste herberge
die er ergent finden konde und unerkant bliben mocht. des andern tags
stont er fru uff, und yme wart ein messe gesongen. darnach so reit er uff den platz
da die ritterschafft zu samen komen solt. er sach zu der lotschen wert. do wart
er gewar das die konigin da uff was mit viel schonen frauwen und jungfrauwen, die
da besehen wolten wie sich der torney stellen und wer das beste da bekomen und
thun mocht. der torney geriet fast grosse inn der zcijt werden, dan vil gute ritter
darczu komen waren von fremden landen, die gern das beste gethan hetten. da
was guts egravan, bedohier und dadinel und bohort inn den platz komen, die
iren widderparthien vast schadens zubrachten und daten wo sie dan konden.
lantzelot der hielt alles stille und neygt siner frauwen uff der lotschen yemer
hin. do er das lange gedrieben hett, do nam er ein sper von sime schiltknecht,
den er dan mit yme hatt, und befale yme das er yme stetlich noch rijten
und warten solt. mit dem slug er in jenen torney. er hatt einen schilt umb sinen
hals von cynober mit drin silberen benden. er geracht des koniges bruder von
narthumberlande, der yme zu erste begegent und hieß heloys, das er zu der erden
nidder fiel mit rosse und alle. der ander hatt yme mt me gethan dan er sin sper
uff yme zubrochen hatt. lantzelot slug fort dorch und dorch sie alle biß an das
ander ende, es were yne liep oder leyt. sin parthie ersach das und waren des
sere fro. uff der andern sijten waren sie betrupt und zcornig. er hiewe yemer
vor sich inn dem torney alles weder und fort, als ob er dobende oder wutende
were worden. er brache alle die sper die yme werden mochten; was ritter yme
zubequamen, der verleip keyner vor yme gesessen. er thet so viel inn korczer
zcijt das es alle die wonderten die das sahen wie ers follenherten mocht. zu
lest begegent yme ein ritter. den stach er so sere das er mit pfert und alle vor
sin fuße gefallen kam; yme wart ein ander glene. und clayds trusses ersach
diesen grossen wonder den er beginge und ließ zu yme strichen was er yemer
gerenden mocht. lantzelot versagt es yme nit, wandt er yne sere hast sins
meisters halben. der trusses brach sin glene ritterlich uff syme schilt. lantzelot
enfelt nit und stach yne widder so hart das er darnidder fiel und verleip
inn amacht ligen, das sie riefen alle:< er ist toit, er ist toit!> das hort lantzelot
und was doch des betrupt und zu ungemach. er fragt wer er werc. sie
sagten yme, er were konig claydes trusses. er sprach:< so fragen ich nit darnach;
wan mich got an mynen vienden richt, do kan ich kein missefallen an
gehan>, und zcoch das swert und fore fort und slug uff die ritter manchen
freißlichen slag. er brach yne die helm von den heupten, die schilde
von den helssen, wo sie yme zubekamen. er dreip also grossen wonder das
nit davon zu sagen wer. wer yme begegent, den mocht nit weder sin stircke
oder macht von den rossen gehelffen, er must ye zu der erden entschumffert
werden.
herre gawin prufft die date und große riterschafft, die lantzelot thet, und
dachte inn syme synne, diß konde kein ander mentsche zubringen von guten
deten die der ritter thut, es ensij dan lantzelot selber. er ginge zur konigin
und sagt irs, die sin wollthun auch gesehen hett und vor der zcijt zu manchen
stunden. sie gedacht wie sie herrn gawin und die andern alle betriegen wolt.
sie rieff einer jungfrauwen und sagt ir das sie zu dem ritter rede, der es so woil
det, und yme segt, sie enbuitt yme das er umb iren willen das aller argest
thun wolt mit dem wappen das er yemer kont, zu warzeichen das sie yme in
siner großen freuden sagt davon er sere betrupt wart als yemer wesen mocht.
die jungfrauwe reit zu lantzeloten und sagt yme das von der konigin wegen.
als er das verstont, er nam sine sper und reyt zu eym ritter, der vor yme
hielt, was er mocht. do er bij yne kam, da felet er sin mit mutwillen. der
ander stach yne, das er uff dem pferde hinden lag und nahe zu der erden
gefallen was. er raufft das swert und, wan er die ritter slahen
solt und sie sich zu yme kerten, so want er umb und floch sie was er konde.
er dreib das also lange das alle die uff der platz das sahen und gewar worden
und sin großlich spotten und umbdrieben, und sagten yme die große schande
nach die man eym ritter thun mocht; er thet so schentlich das er sich selber
schamen must. sin schiltknecht was bij rasen worden und gedacht, der tuffel
het yne mit yme dar gedragen, so sere muwet es yne. er sprach das er gut
were gewest, wie der tuffel yme nu inn komen were! er reit zur herbergen
stille swijgen, das er ny keyme mentschen zugesprach. des andern
tages stunt er zcijtlich uff und reyt widder dohien. yme begegent ein jungfrauw,
die yne woil bekant, wan er sin heupt hatt endeckt; es was dieselbe
jungfrauwe die yne zu galahuts graff geleit hatt. do er sin helm uff gebonden
hett, die jungfrauwe rieff mit luter stymme:< nu ist der ritter komen der
uch entern und ubirwinden sal!> er slug mit sporn und rant under sie. den
ersten den er da draff stieß er zur erden, der nahe den hals gebrochen hatt.
er fure stechen und slagen, das sin nyman erbeyten torst. er dreibe den
wonder, das alle die werlt von yme sagt, und sine fromkeit were ane masse.
das wert also lange das yederman urkunde gap, sie hetten nye ritter gesehen
der so vil in eyme torney gethan oder gedrieben hett. er bedacht sich was
yme die konigin des andern tages entbotten hett gehabt und hube an widder
als ubel und schentlich zu thun, zehen male ine, dan er des andern tages zuvor
ye gethan hett. sin schiltknecht hielt aber und sach zu und wijst von
zcorn was darczu sagen, er hett gewolt das er im mere mit yme gelegen wer.
er wart gefragt ob er nit mit dem snoden ritter dar were komen. er antwort
dem der yne fragt:< du magst yme woil zuhorn nach dem ich dine gestalt
erkenne, es solt woil ein glich ding sin; was hastu mich zu fragen? ich
han yne myn leptage nye mee gesehen, ich wolt mit yme ungern einen tag
oder ein nacht rijten, das solt ir wißen. und hastu anders hie nit zu schaffen
dan noch dem gookelritter zu erforschen, so ist din gewerbe siecher cleyn.>
der ander wijst nit wie er mit yme daran was; sie liessen ir reden. und alle
die werit hup lantzelot an zu schelten und zu lestern; man hatt nye so vil
guts von yme gesagt, man sagt yme nu hundertfalt me schanden nach. die
jungfrauwe die ee von yme geruffen hett torst ein wort nit me sprechen
und schampt sich das sie vor von yme so viel gesprochen hett. die konigin
enbott yme widder das er das best thet das er yemer kont oder mocht umb
iren willen. er wart des sere fro und wandt die handt umb und dresschet
widder uff die ritter als der uff einen anbasse sleget. sin knecht gesach das
und sprach zu yme selber:< also thu das dich got schenden musse, ich meyn
du sijst vorzaubert gewest, du hast gemacht das mir die unczucht ist gescheen
und ich din verleucken han ich wolt das ich nye mit dir uß komen were.>
lantzelot macht ein rume umb sich und ein wijt, das sin nyman erbeyten
oder genehen dorst. er thet es so woil das er den prijss und lop von beyden
sijten gewan und uberthandt nam. do der abent kam, er warff den schilt
vom halsse zur erden und fure dahien. da worden sie alle gewar das es lantzelot
gewesen was. sie sprachen das er so ubel gethan hett, were darumb
gewest das er sie mit betriegen wolt. er reit zu siner gefengnisse wert do er
hin hat gelopt zu komen. er fandt den trusses do heym, der grosse sorge
hett das er nit widder komen solt. het er gewijst das yme sin wipp darczu
geholffen hett, er hett sie doit geslagen. zu erst das lantzelot vor den trusses
kam, er sagt und bekant das er der beste und der schonst ritter was
von ertrich. da nu meliagant gewar wart das lantzelot zcum torney gewesen
was, do wart er sere zcornig und betrupt. er sprach das er yne legen
wolde an das ende da er ane sinen willen und urlop nirgent farn solt. er
hett mit sins vater urlop einen festen torn thun machen an die sijten nach
gauwelin wert, uff solichs zu verstan das er das lant von gorre domit beschirmen
wolt. er thet den torn setzen in wesen und gebruche, das man ir
keynen enden darczu komen oder gewerffen kont, und thet sine bossewichten
den behuten und bewachen, dar inn er lantzeloten liesse legen. und an des
schalcks huse lieff ein wasser vor dem torn abe, da must man inn eynem
cleynen schiffelin lantzeloten zu essen schicken. das schiffelin zoch man
mit einer lynen uff und abe. und wan das schijff bij den thorne qwam,
so rort man die lyne, so ginge lantzelot hervor zu einem cleynen lochelgin
das in den torne ginge, da zoch er sin essen und drincken zu dem loch uß
und in. sust was weder finster noch dore an dem thorne in keynen enden.
da nu meliagant das also woil bestalt und versorgt hett, da sasse
er uff und fure zu konig artus hoffe. er ginge vor den konig, den er inn
dem sale fant under allen sinen rittern sitzen, und sprach:< konig artus, mir
zcwijfelt nit, dir sij woil kondig wie ich dime trusses die konigin din wijpp mit
den wappen angewonnen han, da lantzelot nach kam mir die wieder abe zu
stellen. dach wie dem sij, wir rachten des einen kamp, er und ich. do wart
darinn betedingt das ich yme die konigin solt laßen hinweg furen, uff solich
vorwart, wan das ich yne ermant, bynnen eyme jare solt er mit mir darumb
vechten in dyme hoffe. das hait mir auch din wijp die konigin gelopt und
zugesagt, das sie mit mir farn solde wo ich hien begert, es enwere dan das
sie lantzelot vor mir beschirmen mocht. nu bin ich daruff herkomen yne
des zurmanen. darumb heyst yne hervor treten sich zu erweren, ob er einche
fromheit an syme libe habe.> der konig entphing yne woil umb sins vater
willen, der ein bederbe man was, und sprach, er hett lantzelot noch nye gesehen,
noch inn sinen hoffe komen von dem das er die konigin hett erlost,
nach bynnen eyme jare zuforn. aber er were desselber wijse und verstendig,
das er woil mocht wißen wie er sich noch sins hoffs recht darinn halten solt
und yme gebort. er fragt was des hoffs recht were. der konig sprach, er
solt xi tage imme hoffe beyten, das were des hoffs recht und gewonheit. keme
lantzelot da bynnen nit mit yme zu vechten oder nyman von sinen
wegen, so mocht er die konigin hinweg ane alle widderredde furen. er antwurt
dem nach zu gan und bij des hoffs gewonheit zu bliben, der zcijt dan
uß zu beyten. - hie swigt die abenture von mellagant und spricht von siner
suster, als ir dan horn werdent.
die abenture sagt uns von meliagants swester, das was die frauwe der
lantzeloten des ritters heupt hatt geben, als ir hie vor woil gehort hant, der
sie widder irn bruder verraden hat gehabt. die wart nu gewar das lantzelot
was gefangen, des sie ussermaßen betrupt, unmudig und sere zcornig was. sie
haßt iren bruder umb des willen das er ir ir lant gnomen hatt, wie sonder gericht
oder recht, und sie so gar enterbt das ir nit dan ein cleynes husselin
verlieben was. meliagant was ir bruder muter halff und hett ir alle ir muterlich
gut genomen. ir wonunge lag nit ferre von dem torn der also fest von
meliagant gebuwet wart. sie gedacht woil in ir selbs das der thorn nirgent
anders umb so fest gemacht were dan das man lantzeloten darinn gefangen
behalten und legen solt. die jungfrauw hatt nu des schalcks wijp ye und ye
uffgehalten, das sie inn großer fruntschafft mit ir stont, dan sie ir vil guts
gethan und bewyst hett. sie bedacht sich wie sie lantzeloten ußgehelffen
mocht, so solt sie dach woil gerochen an irm bruder werden ee dan sust von
keyme ritter der da lebt. sie bewijst sich ye gutlicher gein des bossewichts
wip und thet ir alles daz gut das sie wijst oder erdencken kont. darnoch geselt
sie sich zu ir und beherbergt inn irm huse. sie nam alles acht wie man
mit der lynen eyme zu eßen und zu drincken gab mit uff und abe ziehen
des seyles etcetera. sie merckt und wart gewar inn welcher maße man lantzeloten
die spise geben thet. es erbarmt sie usser maßen sere, und sprach
das schade were, solt er inn solicher maßen doit verlieben. sie gedacht
wie sie yme usse helffen wolt, und solt sie darumb sterben, wan er were der
best von der werlt. des nachtes, do sie alle slaffen waren, sie
ginge sitzen in das schiffelin und fore zu dem torn gein dem loch, do das
seyle hinge, domit man yme zu eßen und zu drincken plag zu geben, uff zu
ziehen. inn des hort sie wie nu lantzelot lag und bermlichen beclag sin gefengnisse
und ungemach. auch wart gawins nit vergeßen, dan er sprach:
< hey herre gawin, wust ich uch gefangen als ir mich thunt, und das ich ungefangen,
gesunt, loisse und ledig were als ir sijt, ist kein sloß noch stat in
der werlt so vest noch abenthure so sorglich, ich understunde uch daruß zu
helffen oder verliebe darumb doit geslagen. und a, ir frauwe, etelle konigin,
wan ir vernement das ich doit bin, wasß grossen ruwen und leydes soll das
uwerm herczen dan bringen, da an mir nit zcwijfelt das ye grosser ruwe kein
frauwe gewonne; und ist mir dusentfalt leyder umb uwer leyt dan umb das
myn das ich lyden.> da er sich lange also beclagt, da rort sie die lyne. er
ginge an das finster und fragt wer dar were.< ich bin ein uwer gut frundynne>,
antwort sie,< die sich geworffen hait inn groß abenture umb uwers gefengnisse
willen, dar usse uch zu helffen so ferre ich das vermag.> lantzelot was des
sere fro der rede er gehort hett. sie hing einen bickel an die lyne und ließ
yne uffen ziehen. er nam den bickel und brach das finsterisen von einander.
er liesse sich stillingen mit der lynen den torn nidder. sie fort yne hinweg
inn ir kamer und thet yne gnug slaffen. des andern tages fru thet sie yme
schone cleyder an und geleit yne in ein castel, das ir was. sie fragt yne wie
yme zu mude were. er sprach, ußer massen woil, dwile er von dem gefengnisse
erlost were. sie sprach:< gehabt uch woil, alles des ir bedorffent
wil ich uch gnung beatellen und das das ir aller liebst hant.> des danckt er ir
fruntlichen, wan es yme noit thet sijt er in swerer gefencgnisse gelegen hett.
dwil er bij der jungfrauwen was, schickt er einen boten ins konige artus hoffe,
zu besehen ob meliagant nach da were. do der bote dar kam, do fant er yne
nach da ligen, die virczig tage zu huten, ob lantzelot da bynnen keme, das
er mit yme strijten wolt. der bote vernam gantz, inn welcher zcijt die virczig
tage uß gingen. da schiet er von dannen und kam widder zu lantzelot und
sagt yme alle gelegenheit davon. lantzelot was nu widder zu siner crafft komen,
die er in dem gefengnisse verlorn hatt; er sagt zu der jungfrauwen das
er gern ins konigs hoff were und zu strijten mit meliagant, sich und sie an
yme zu rechen, dan er kein mentsche in der werlt wijst dem er ein so grossen
haße druge als yme. sie sprach das sie yne darczu woil bereyten
solt, und bede yne das er sie und sich an yme rechen wolde, als er thet da
er dem ritter das heupt umb irntwillen abe sluge, dan er ir bruder nit enwere
want er ir me ubels und lasters gethan hett dan yeman in der werlt.
lantzelot verleyp die achte tage inn irme huse sere zu gemach und mit fridden.
da enthusen hatt sie yme gute wappen und rosse bestalt und wes er zu
der fert bedorffen solt. er wappent sich und schiet von dannen mit grossem
danck der jungfrauwen, die yme dan woil geholffen hett und sonder zcwijfel,
er must darinn gestorben sin, enwere sie nit gewest. do lantzelot inn den
hoff was komen, das was nu uff den tag als meliagants zcijt ußginge, der sich
nu gewappent hett und ginge zcum konige urlop zu nemen, dwile das lantzelot
nit da enwere noch nyman von sinentwegen der sich anneme des kamps
zu fechten. als meliagant vor dem konige stont die redde zu erczelen, do
sprang bohort uff und sprach, er solt ungefochten nit dannen faren. er
antwurt das er lantzelot lieber hett gehabt. do sprach gawin, yme zcwijfelt
nit, were lantzelot da, das yme halp also ernst were, dan sie sich da woil
kenten. aber wie woil das er nit da were, so wolt er mit yme strijten. meliagant
sagt das ers yme nit versagen wolt, wandt e? inn der werlt keynen ritter
wijst, mit dem er sich lieber versuchen solde dan mit yme. gawin lieff sich
wappen von stont. der konig sagt, der kamp solt sin ußwendig der porten
in der wesen. die ritter kamen beyde gewappent uff den plan da der konig
bescheiden hatt. mit dem kam lantzelot in den platz geritten. so balde yne
der konig erkant, lieff er von stont und viel yme umb sinen halß und kust
yne von freuden; dasselbe thet her gawin, der sin sere fro was. aber nyman
was der konfft so fro als die konigin, da nit von zu sagen ist. lantzelot ginge
zu meliagant und sprach, das sie es alle horen mochten die umb yne stonden:
< meliagant, ir verreder, ir hant myn lange begert und geruffen, biß das ich
komen bin gegen uch zukamp. ich bin uwers undancks uß dem torn komen,
darinn ir mich verreteclich habt thun legen mit der grosten untruwen die ein
ritter dem andern ye bewijst>, und erczalt ine allen wie er zcum ersten und
darnach yne gefangen gelacht hett. meliagant sagt, der kampf solt sie der
reden woil entscheiden.< das ist ware>, sagt lantzelot. des wart geswiegen,
und furen zu und liessen zu hauff lauffen, waz sie usser den rossen haben
mochten, als die jhene die sich me haßten dan yman in der werlt. meliagant
traff lantzeloten so hart uff den schilt das sin sper aller zu stucken zustopp.
lantzelot verfelt sin nit, dan er traff yne hinwidder und stach yne mit pferde
mit alle zu der erden nidder ser gequetzet. lantzelot erbeytzet yme sin rosse
und lieff uff yne und slug yme ein freißlichen slag uff das heupt. und meliagant
slug yne wieder mit siner macht und wert sich ritterlichen als der von
grosser macht was. sie slugen sich lange und lange, einer dreip den andern
hin und her, das man kome gekiesen konde wer der beste wesen mocht.
das wert nu zu dem mittage zu. da begonde meliagant amechtig
zu werden, das er clein were thet von amecht der grossen wonden die yme
geslagen waren, und des blutes des er viel vergoßen hatt, als er den tag manchen
schonen slag entphangen und geben hatt gehabt, davon yme das blut zu
monde und zu nasen uß fuor. er thet kein wer me, dan er den slege nit geliten
kont noch mocht die yme dan lantzelot mit großen krefften uff yne slug.
alle die den kamp gesahen sprachen, er were uberwonden und mocht nit davon.
die konigin was fro das sie woil gerochen wart nach irm willen an irem
viende, der ir so grosse schande und smacheit gethan hatt. lantzelot hatt
yne auch ubel ußbereit, yme lieff das blut me dan zu drißig steten usß den
wonden die er yme geslagen hatt. lantzelot hup das swert uff so hoch er
yemer kont, mit dem slage meynt er des kamps ende zu machen. und
meliagant sach den slag komen und dorst des nit erbeyten und entwich uß dem
streich. da lantzelot gesach das er yne nit gantz treffen kont, da hurt er fur
sich mit dem schilt und stieß yne also hart das er zur erden nidder fiel, es
were yme liep oder leyt. er sprang uff yne und zcoch yme den helm von dem
heupt und entstreickt yme das koller, das heupt abe zu slahen. da nu
meliagant des gewar wart, do batt er yne gnade. lantzelot sagt das kein gnade
da wer. der konig kam zugan und batt lantzelot das er yne nit toit sluge.
die konigin gab alles lantzeloten zeichen das er yne doit sluge, wan sie sins
toits sere begert. lantzelot sprach zcum konige das er meliagant ein gedeils
geben wolt, antweder daz er yme das heupt abe sluge, oder wolt yme alle sin
wappen widderumb geben und uff stan laßen und widder mit yme strijten;
ob er yne dan uberwinden mocht, so wer kein ander gnade dan yne
toit zu slagen. meliagant sprach das yme domit begnugen must. da wappent
er sin heupt widderumb, und gingen zusamen und slugen sich freißlich. aber
das wert nit lang das yne lantzelot uber kam mit großen slegen die er yme
gap, so sere das er yme den helm abe sluge. da meliagant fult das yme das
heupt bloiß was, hatt er große angst das er sterben must; er trat hinder sich
zu gefristen. aber das enhalff yne alles nit, lantzelot folget yme hinnach
und gab yme einen so großen slag das er das heupt verlore und von dem libe
sprang. das das groß schade were gewest, enhett sin ungetruwekeit gethan,
wan er ein gut ritter zu den wappen was. lantzelot stach sin swert widder
inn sin scheide. die konigin sprang zu yme und nam sinen schilt und sprach:
< ey herre, wilkomen mußent ir yemer sin, die stonde sij gebenediet do ir zu
dieser geselleschafft kament als der beste ritter der ye geborn wart, ein blume
ob allen rittern, das du dick hie und anderswo bewijset hast!> der konig helset
yne fruntlichen und thet yme sinen helm von dem heupt und gab den gawin
in die handt. gawin yne fruntlich grußt und herr iwan und die gesellen allesampt
mit großen freuden; groß was die freude und geselleschafft die sie yme
daten. dar noch so man eßen solt gan, da thet der konig lantzelot
groß ere, die er bij syme leben ye ritter bevor hatt gethan, weder dem
fremsten noch dem mynsten bij sinen tagen. dan so er inn hogem stat was,
so plag sin gewonheit woil zu sin, wo ein ritter einen torney oder sunst einen
strijt verwandt, den plag er neben sich zu setzen, dach nit so nahe als yme
der etell lantzelot gesessen was. das thet der konig yme nu zu großen eren,
das man yne dobij erkennen solt. aber lantzelot gewan sin grosselich schame
und hett sin woil gewolt das er nit da gewest were. da es aber der konig
gehabt wolt han, da thet ers und liesse es geschehen dorch sin geheisse und
der konigin. die hochgeczijt was fast groß. lantzeloten geschach von
dem konige die groste ere die yme ye me bescheen was. das thet der konig
alles darumb das er yne inn langer zcijt nit mee gesehen hett.
sie sassen und retten von mancher abenthuren und von vil andern sachen,
das alles nit zu beschriben und zu erczelen were. in dem das sie nu inn dem
gespreche sassen, da kam ein michel grosser ritter zu dem sale inngan vor
jhene taffel do der konig zu essen sasse. er was alle gewappent mit roten
wappen, das yme nichtis engebrach; er sach umbsich allenthalben hin und
her. darnach hup er an zu redden, sonder yeman zu grussen oder zu fragen
und sprach:< wo ist der ungetruwest ritter der ye von muterlibe kam, der
grost verreder und bost in der werlt, wo ist der der meliagant boßlich und
verredelich erdodet hait, des konigs brandamagus sone von gorre? ach leyder,
wie wenig hett er bedacht die grost ere die yme inn dem lande von armen
und von richen bescheen ist! ich sagen das er mit ungetruwekeit und
verretteclich ermordet hait den besten ritter von ertrich.> der ritter bekant
lantzeloten wol und sprach zcum konige:< waz ist diß, herr konig, waz sol
diß sin? man hait uch biß uff diesen tag gehalten vor den fromsten konig
von der cristenheit; man sol es uch aber hinvor nummer me gethun oder gehalten,
das sage ich uch vor war und ist mir getruwelich leit. ir sitzt und
hant bij uch zu uwerm disch gesetzt den ungetruwesten man der ye schilt
umb hals gefort. hey, das ir ye konigs namen gewonnet, das ir uch nit baß
bedachten und so anlegen wollent, das mich großen wonder nympt war ir
uwer synne habt gethan!> lantzelot sprang von der taffeln uff mit grossen
schemeden und fol zcornes, er sprach:< herr ritter, ir enthunt nit woil noch
hobescheit daran das ir mich also umb nit mit uwern reden erschemen thunt.>
der ritter sprach:< man solt uch in allen landen nit dan mit schanden zureden,
dan ir sijt inn allen landen nit anders dan schanden und schemen wert,
der man uch schuldig ist zu thun vor allen rittern, darumb das ir boßlich und
verretlich doit habent geslagen meliagant mynen frundt und mynen
neven, der besten ritter eynen der das leben hett, nach dem das er uch gnade
batt.> lantzelot sagt:< ir thunt mir unrecht, ich han sin nit boßlich doit geslagen.
es hant me dan zcwey hundert ritter zugesehen das ich yne uffenberlich
und mit ritterschafft erslagen han, und meyn das nyman under den sij,
es sij yne liep und waren des fro.> der ander sprach:< ir hant yne boßlich
erdodet, ir hant yne darnach erslagen da er uch gnade gebetten hait gehabt,
das doch keyme fromen ritter zugehort zu thun. und darumb so beruff ich
uch von verretenisse wegen uch der zu entschuldigen gegen eyme ritter allein
in des konigs brandemagus hoffe.> do solt man yne erwijsen mit den wappen
der verredenisse er gethan haett. lantzelot sprach das er sich sach wol
entschuldigen und mit holffe gots erweren solt.< so besehent das ir uff sant
marien magdalenen tag da sijt!> lantzelot antwurt das er da sin wolt, ob er
bij leben blebe. der ritter schiet dannen sere betruplich. der konig thet
lantzeloten widder nidder sitzen, wie ers ungern thet. sie sprachen alle von
dem ritter das er dorlich und vermeßiglich geredt hett. unlang
darnoch so kam ein ritter, der sagt dem konige das man meliagant in ein rich
tominie gelacht hett, und woil drißig gewappenter ritter furten yne hinweg
mit grossem ruwen und betrupnisse das sie drieben. der konig sprach:< ich
hett lieber gehabt das der kamp in eym andern hoffe wer gewest dan in dem
myme.> nach dem eßen gingen die ritter und die gesellen iglicher zu siner
herbergen. aber lantzelot verleip bij dem konige. der nam yne mit der handt
und fort yne an ein finster da die konigin lach; do mit was herr gawin, bohort
und ein deil anderen. do sagt yme der konig:< lantzelot, ich man uch,
so ferre ich uch zu manen han, das ir uns solt die abenthure erczelen, die uch
begegen und beschehen sijt der zcyt ir von hoffe gescheiden sijt.> er
erczalt ir vil, ein deil must er auch verhelen nach gelegenheit etcetera. der
konig thet sie alle beschriben in der abenthure buch, als dan da gewonheit
was und man plag zu thun, uff das man darnach wijst zu sagen davon. lantzelot fragt den konig ab er kein mere von lionel vernomen hett. der sagt
yme, das ist me dan ein jare das er von hoffe gescheiden wer, und er hett
yne gesuchten,< dan yederman sagt das ir toit werent>.< ey herre got>, sagt
lantzelot,< ummer must er woil faren wo er hin bekome!> do erczalt der konig
yme wie bohort zuhoffe komen were mit der karn und waz guter ritterschafft
er gethan hett, auch wie sie darnoch alle uff der karn saßen, wie herr
gawin das angehaben hett und wie es alles gangen was domit. des lantzelot
alczu sere lachen begonde und alle freude darumb drieben. besonder
thet er große frolichkeit und schone schir zu bohorten, wan er yne inn
langem nye me gesehen hett. lantzelot sagt zu bohort:< lieber neve, ich bitt
uch das ir uch stellen wollent und uch richten, das alle die werlt moge
nu mere und gutz von uch gesagen, zucht, ere, manheit und waz eyme jungen
ritter zugehore und geczeme, das wil ich uch bitten. nit habt vor uch, noch
gedenckt das ir woil gethan hant, ir solt alle wegent darnoch gedencken und
arbeyten uff beßerunge. davon so mag ein junger man zu hogen dingen komen,
da ein slaffer oder ein verlegener wenig von vernemen mag oder wissen
sol. auch vor allen dingen so sult ir wißen, wo einche frauwe oder jungfrauwe
uch bitt umb helff und radt, da besehent das ir ane uwern trost umb
kein sach von uch nummer gescheiden laßent. wo sie uch zu notten bedorfent
oder bedorffen werden, bitt ich uch das ir umb mynen willen thunt,
das nit vergeßen von mir habent und myn dabij gedencken wollent.> alle die
gantz woch behielt der konig lantzeloten mit großen freuden und geselleschafft.
es geschach kein spil, er hett sin teyl dar an. noch alle sins herczen
willen ginge es yme mit siner frauwen, davon yme auch alle sine freude
komen must der er plag zu uben. die ander woche, do lantzelot farn solt,
do was nyman zu hoffe, er was des zu unfridden und betrupt, sonderlich die
konigin was des sere betrupt und beswert inn irem herczen.
des mandags sere fruw da lantzelot misse gehort, do sasse er uff und
rumet den hoff also heymlich das sin nymant innen wart dan die konigin
allein. er reit allen den tag, kein abenthure zu finden davon man erczelen
moge. des nachtes hatt er einen guten wirt, der es yme woil bott. des andern
tages nam er urlaup von syme wirt und reit alslange biß das er kam inn
eynen walt. da fant er einen smalen pfat, der lutzel getreben
und gearbet was. do er den biß zu der terzien zcijt gereit, do fant er einen
gewappeten ritter, und ir iglicher grußt den andern hubeschelich. der ritter
fragt yne wannen er keme und wem er zugehort. er sprach das er von gaule
keme. do sagt der ander ob er auch in konig artus hoffe zu wandelen pflege.
lantzelot antwurt das er zu wilen pflege da zu sin. der fragt yne anderwerbe
ob er auch die konigin gesehen hett. er sprach:< ja, zu etwen dick zcijten.>
< so gesagent ir das ungetruwest wijp die in der werlt leben mag,> sprach er.
< waz wijst ir des?> sprach lantzelot. der ander sprach:< ich was der jar eins
in des konigs hoffe, do kam ein jungfrauwe die alle blosse uffenberlich sagt
das lantzelot toit were; und sie batt den konig gnade von lantzelotz wegen
der missetait die er mit der koniginnen siner frauwen gethan hett, das er ir
von sinen wegen das vergeben wolt, wan yne lantzelot an syme lesten ende
gebetten hett gehapt, und sagt das uffenberlich das er bij der konigin gelegen
hett. und die jungfrauwe bracht des auch gut warczeichen das es ir woil zu
gleuben was. das was ein gulden fingerlin, das sie lantzeloten zu einer zcijt
uff mynne gab; des die konigin unleuckenber was vor allen den rittern
die da zu hoffe waren, wan sie stont uff enberlich und bekant des. aber es
was kein fragen dem konig darnach oder wolt sin nit gleuben, wie gut warzeichen
sie yne gewijst hatt.> lantzelot wart gram und auch gar zcornig von
der reden und sprach:< herre ritter, ir reddent unwisselich von einer hoger
frauwen, das ir von ir reddent das ir nit forter bringen mogent.> der ander
sprach, es wer kein ritter in der werlt, er wolt es mit yme nemen das zu beczugen,
sonder einer allein den er wust.< wer ist der den ir ußnemen?> er
sprach:< es ist lantzelot.> lantzelot sprach, es were me dan ein jar das er
doit were, als das dan dick gesagt were worden. der ritter sprach, so wijst er
keynen leben me, er wolt woil daz gegen yme ware machen das sie die ungetruwest
frauwe were die da lebt, darumb das sie einen andern man bij ir
liesse ligen inn des konigs bett, der dan so groß und from ein herre were als
der konig artus ist, des glichen man nit lebendig wijst. lantzelot sprach:< es
sint nach vil guter ritter uff ertrich; hetten sie das von uch gehort, sie understonden
die konigin aller schanden vor uch zu erweren, des sijt ane zcwijfel.>
der ander sprach das ers der einer ye nit were.< ir wist nit ob ich es sij.>< so
beschirmet sie des dan!> sprach er.< beyde>, sagt lantzelot,< ich wil es auch
thun, das soltu sehen.>< so solt ir sie inn merer schanden laßen stan und inn
ungetruwer dait dan ich geret han.> lantzelot der sprach:< ich wil sie beschirmen
und uch sij widdersaget, ir mogent uch woil vor mir huden, ob ir anders
wollent.> sie liessen zu samen strichen was sie yemer mochten, sie traffen sich
so hart das ir sper stoben zu stucken. lantzelot stach yne so hart das er yne
mit dem pferde zur erden fort. er zuckt die glene widder uß und leinde die
stuck an einen baum, er dacht das er sin zu thunde hett. er erbeißet von
syme pferde und bant es an eynen baum. da lieff er zu dem ritter, der
widder uff gestanden was. sie tratten widder zusamen mit
den scharpfen swerten und hiewen sich freißlich uff jhene helm und schilden
wo sie sich dan treffen mochten, und zuhiewen jhene halsberge, das sie yne
wenig mee dochten sonder ir keym dem andern icht zu vertragen. lantzelot
fant den ritter in großer macht, der sich frißlich wirt, hett es mogen helffen.
er macht lantzelot unmußig biß zu dem mittage. do wart erst lantzelot
sin meister den die harre nyman vor gestan mocht, das er dan inn viel enden
wol bewijst hatt. er hatt yme das blut me dan an drißig enden zu dem
licham uß thun gan mit großen sweren streichen die er uff yne gelachten hatt,
das er nummer me geduren mocht. er floge yemer von sinen slegen und must
yme mit gewalt entwichen, er wolt oder entwolt. er sach das er sich nit mee
erwern kont, und focht den toit und gab sich uff mit dem swert in sin gnade,
lip und gut. lantzelot sagt, er wolt sin swert entphahen, in solicher maßen
das er alles das thet das yne heißen worde. er siechert yme das er alles das
thun wolt. er sprach, so solt er yme zcum anbeginne bekennen das die konigin
ein die schonste, die beste, die hubscht und die getruwest frauwe wer in
der werlt. er sach woil das es nit anders sin mocht und bekant also als er
vorgesprochen hat.< nach mußent ir ein ding thun>, sprach lantzelot,< ir mußent
faren zu konig artus hoff und die konigin gnade bitten der meren ir uff
sie gesagt hant. und sagt ir offenbar das einer von iren rittern uch also dar
gesant habe. und behut uch hinvor ummer me das ir kein unhubscheit sagt
von frauwen, besonder so von einer hoger frauwen als myn frauw die konigin
ist. dan von solicher reden mag uch weder gut oder ere bekomen.> und ee
der ritter von yme schiet, fragt er yne wie er geheißen were. er sprach das
er margondies hieß von dem nuwen castel.< wo woltent ir hin?>< ich wolt>,
sagt er,< zu eyme torney, der hie bij inn diesem walde uff einer schoner
platzen morn an dem ende des waltz wesen solle, als mir gesagt ist worden.> lantzelot fragt yne balde von was luten der torney sin solt. der ritter sprach,
er hett verstanden das ein teyl solten sin die von der frauwenburg, das ander
teyl solten wesen die von der megedeburge. der ritter sprach, wolt es yme nit
versmahen, so wolt er gern wissen wie er geheißen were. lantzelot antwurt
das ers die konigin fragen solt, die solle yne wol bescheiden.
domidde schieden sie von einander. lantzelot der reit fort und wart gewar
das ein knabe einen gewonten ritter vor yme uff eynem stompen pferde
fort. lantzelot fragt yne wer den ritter gewont hett. er sagt yme:< der ritter
von der plachiet.>< warumb hat er yne verwont?>< darumb daz er yne hort
bekennen das er der konigin jenover ritter einer were.>< hat er yme anders
nit gethan?> der knecht sprach:< nein er, herre.> er fragt den ritter wie er
hieß. er sprach:< dodynei.> lantzelot was zcornig umb dodynels willen und
thet sich die schiltknecht dar wert wijsen. da yme das beschehen
was, lantzelot reyt darwert zuhant so balde er yemer kont. also lange reit
er das er vor yme in einer schoner wiesen fant einen usser maßen weydelichen
torne, schon und woil gecziert kostlichen uber all. vor an dem tornefuß
in dem grunen grasse stonden vier geczelt uffgeslagen. er hatt nit lange
da gehalten das usser dem pavelun ein ritter ging und fragt yne wer er were.
er sprach das er usser artus hoffe des konigs were. der sagt das er sich dan
woil vor yme zu huden het, ob er anders der konigin diener were.< der koniginne
diener bin ich zu allen zijten, das mogent ir wißen, herr ritter, wie
grußlich uwer drauwwort luten, so sij uch doch das von mir verkont und gesagt>,
sprach lantzelot. der ander sagt, so must er widder yne jostern und
widder all die inn der pavelunen sint.< hast ir so sere die konigin?>
sprach lantzelot.< ja>, sagt er,< me dan yman der da lept, und alle die jene
die uff sie eren, waz ich der ubirwinden kan, die slage ich alle gewislich toit.>
< bij got>, sagt lantzelot,< ir sterbent darumb, ob ich anders clein zcijt bij dem
leben bliben, das mogent ir woil wißen; dan ich ein ungetruwer ritter were ob
ich myn frauwe die konigin nit understont an iren vienden zu rechen und zu
beschuden so ferre ich vermocht.>< kont ir sie woil gerechen>, sprach der ander,
< das mogent ir thun und wirt uch noit sin, dan ich haßen sie tag und nacht. und waz ich ir und den die ir zuhorent zuleyde kont gethun, da were
ich alleczijt bereit zu und han sin gantz willen.> lantzelot sprach:< uch sy
dersagt, und hut uch vor mir!> sie liessen zusamen lauffen mit den
scharpffen glenen als zcwene from ritter. der ritter draff lantzelot uff den halßberg,
und were er nit so starg gewest, er hett yne ubel gewont und dorchstochen.
lantzelot verfelet sin nit und traff yne so hart widder das er yme
die glene dorch den lip rant, das er toit zur erden nidder fiel. er zoch das
sper also blutig widder uß. und mit dem sach er zehen ritter komen alle gewapent
uß jhenen pavelunen. er hiewe under sie mit zcorn und mit großem
herczen mit syme sper, das starck und zu großer noit nutze und gut was. ir
einer under yne traff, das yme sin sper aller zustaup, und lantzelot stach
yne so sere das er beyde bein uffenwert kert und viel under jenen gule als
hett yne der hagel dargeslagen. er reit dick werbe uber yne mit syme ors
und quetzt yne gar sere. mit dem kam aber einer. er rant zu yme und warff
yne vom ors zur erden als ab er nye satel gerort hett. sin sper brach mit dem
vall, er zugt das swert und slug uff yne manchen freischlichen slag. nu was
dem male nit siede in dem lande das drij oder vier ritter oder me uff einen
slugen, er enwolt dan. er aicht des nit und slug einen mit dem swert oben
uff den helm, das er zur erden nidder sturtzt, dan er yme den helm und
kop inne jene hirne verwont hett. er bestont die andern darnoch alle und
zurtrent sie von einander, es were yne liep oder leyt. er gab yne manchen
großen streich wo er sie belangen kont. sie felten sin auch nit, wan sie sich
gar vientlichen werten. er thet groß fromkeit mit sin eins libe, das sie alle
dachten das sie nye fromern ritter gesehen hetten. sie bedocht
woil das sie yne nit uberwinden konden mit allen iren krefften. lange slugen
sie sich mit yme, das sie yne doch wenig verserten. da das nu ein gute zcijt
geduret hett, do sach er wo ein großer ritter usser jhener burg kam geritten
zu yme here. er schein woil das er ein starcker man was, er kam uff eym
swarczen grossen ors, und alle sin wappen waren swarcz als ein kole. er versprach
die ritter fast und hieß sie hinderwert rucken. sie torsten des nit laßen,
wan er ir herr was. do er in den platz kam, er fragt lantzelot wer er were.
er sagt yme das er der konigin jenover ritter einer were ußer konig artus
hoffe. der ander sagt das yme das leyt were getruwelich, umb siner grossen
fromkeit willen die er gesehen hett. lantzelot fragt yne warumb yme das leyt
were das er der konigin ritter were.< darumb das ir mit dem libe ubel entgan
mogent.> lantzelot der sprach:< a herre ritter, es wirt licht besser, ich erfere
mich der reden wenig, vorware, ich han des geruchts vil gehort das dach
gnediglichen lihen begonde.> der ander reit ins pavelun und nam zcwey starck
sper und gab lantzelot eins, das ander behielt er selber. der ritter sagt:< wir
mußen josteren mit einander.>< das ist mir liep>, sprach lantzelot. sie liessen
zu hauff lauffen mit grosser krafft von rossen und von liben. der ritter stach
lantzelot dorch schilt und halsperge, das yme das isen uff dem fleisch stont.
lantzelot vermyst sin nit, er stach yne dorch beyde, schilt und halsperge,
ein michel wonde yme inn die schulder, das er aller bedaufft inn jhenen
melm von syme pherde viel. mit dem fall den er thet so brach die glene, und
zcwey stuck verleip yme inn der schuldern stecken. er was erbeytzt von
syme pherde. mit dem sach er die usser den geczelten komen mit den er gestochen
hett. er rant under sie mit willigem herczen. den ersten den er traff
mocht sin sterck noch sin macht nit gehelffen, er slug yne zur erden nidder.
er rant einen andern an und gab yme einen slag so hart das yme nye keyner
großer wart; er dreip sie lange hin und her, sie wisten alle woil wie sin swert
snyden kont. es was keyner der sin me erbeyten wolt, sie gaben die flocht
zu walde was sie mochten. er kert umb und reit zu dem grossen ritter den
er dar nidder gestochen hatt; er fant yne uffgestanden. da zoch er yme den
helm von dem heupt, er sagt das er sich gebe uff oder er neme yme das
leben, und hup das swert widder berg und thet als er wolt den hals abeslagen.
der ander forcht den doit und gab sich uberwonden. er sprach:< eteler
ritter, habe myn gnade, ich gebe dir lip und gut inn din gewalt als dem
besten ritter den ich ye gesach, dem nyman widderstan konde!> lantzelot
aicht der reden nit und fragt yne warumb sie der koniginnen ritter so grossen
nydt trugen. er sprach das er es yme gern sagen wolt wie es sich gemacht
hett:< herr, es ist umb zcwey jar das myn zcwen bruder und ich dorch den
walt zu karduel rijten solten, und gebort sich das der konig und
die konigin doinn spatzern rijten. und uns begegent von ungeschicht ein
ritter, der unser toitvient was, und er hatt unverscholt unsern oheim einen
zu dode geslagen. wir fingen yne, uff das das wir merer rach an yme haben
wolten dan das wir yne uff der stont erslagen hetten, und bonden yne an ein
zcagel von eynem pferde, yne also hinweg zu furen und zu sleiffen. da begegent
uns die konigin, und sie hatt mit ir woil zehen gewappenter ritter.
do sie das gesaech, do wart sie sere zcornig. als sie nu uns den ritter
sleiffen und furen sach, er erbarmt sie ußermaßen sere, und batt uns das wir
umb iren willen nit me darczu thun wolten dan wir gethan hetten. wir enwolten
sie der bede nit gewern, wan er uns zu viel leyts hait gethan. da sie
das verstont, do wart sie vil zcorniger dan vor und sagt, wir solten unsers undancks
da von laßen, es were uns liep oder leyt. und sie gebott iren rittern
das sie mit uns strijtten. wir werten uns so wir best konten, also lange biß
myn bruder beyde erslagen worden und unser vient erloset wart. und were
ich nit inn den walt entflogen, sie hetten mich auch toit geslagen. lieber herr,
darumb kam ich zu diesem torne, das ich meynt mich vort an ir und irn
rittern zu rechen wo ich kont, das auch sijther nit gefelet hait. nu wißt ir
die warheit von diesen sachen wie sich die gemacht hant. was ritter bynnen
der zcijt her sint komen, die haben wir alle toit geslagen oder gefarigen. nu
hant ir uns uberwonden und stet der gewalt an uch, uns zu doten oder lebendig
zu lassen, wie uch das fugt. aber dwile ir der beste ritter sijt von der
werlt den ich ye gesach, so bitt ich uch uwer togent zu bewijsen und uns
gnedig sijt, dorch der liebsten willen ir inn der werlt habent. dan von rechtis
wegen so soll bij fromer dait barmherczekeit sin.> er sprach das er yme kein
gnade thet, er ensiechert yme alles das zu thun das er yne heisse. er sprach
das ers gerne thun wolt. lantzelot sprach:< so solt ir mir geloben das ir fort
an allen rittern, die mit der konigin sin, so getruw nu wollent sin als ir bißher
yne ungetruwe sijt gewesen.> er siechert yme das von stont das er thun
solt sin leben lang. lantzelot sagt:< ich befeln uch, gebt uch der konigin gefangen!>
er sprach das ers gern thun wolt und batt yne mit yme zu herbergen.
lantzelot mocht des nit gethun und fragt yne wie er geheißen were.
er sprach das er hiesse meliadon der swarcze. do batt yne der ritter,
das er yme sagen wolt wie er geheißen were, ob es anders mit syme willen
mocht sin. er sprach:< visert myn wappen und sagt das ins konigs hoffe, so
wert ir myns namen balde domit innen.>
da schiet er von yme und reyt fort allen tag, biß das er kam in eins heremiten
huisse. da stont er abe und bant sin pferde; und der einsiedel entphing
yne sere demuticlichen und woil. des andern tags fruw saße lantzelot
uff, er thet yme ein messe singen, und schiet von dannen. er reit den grosten
weg den er fant, solange biß er usser dem walde kam an dem ende bij grandebut.
er saech fer vorsich und wart einer grossen schar von rittern
gewar; yne ducht woil das ir bij den dusent wer oder me. er wart zuhant
innen das es der terney was davon yme margondies gesagt hatt. er reit furbaß
und wart der zcweyer burg gewar; die eyne hiesse der frauwen burg, die
ander der megede burg. sie waren woil gelegen und starck und stonden ussermassen
woil. zcwusschen den zcweyn lieffe das waßer, die oschure, das was
dieff und unfortig. er sach zu beyden sijten weydelichen jostern, ein teil auch
bosselich gnug. er mercket das der frauwen burg viel mynner lute hetten
dan die andern; dannoch gehielten sie sich vast woil, das yne sere wonder
nam und dacht ye das sie das besser teyle hetten. unlang darnoch sach er
usser der jungfrauwen burg rijden zcwene ritter mit itel wißen wappen. und
als balde sie in den torney kamen, da waren sie als bederbe und so from das
sie dreben grossen wonder mit den wappen, das sie uff der frauwen sijten nit
lenger geduren konten und gewonnen vast das arge teil. yne bedocht das er
nye zcwein ritter so fromlich gebaren sehe und die es so woil mit den wappen
daten. sie jagten die von der frauwen burg mit gewalt irs undangs biß
an ir letz hindersich an die porten, das sie sich nummer erweren konten. da
sie sahen das sie entschumffert warn, da wanten die zcwein ritter mit den
wijßen wappen die handt umb und slugen uff die megederitter so sere
und so freislich als sie yemer konten, das sie sich mit gewalt widder in den
platz driben liessen. und da die andern sahen das sie yne so frislich holffen,
do worden sie widderumb geherczet und holffen yne mit großer krafft, das sie
die widder flucht hetten gemacht; da fielen sie widder uff die andern sijten und
machten die andern widder fluchtig. das drieben sie vier oder funff werbe und
drieben aber die ritter von der frauwenburg widder hinder sich biß an ir porten.
lantzlot sach alles zu und hatt grosse genuge zu dem das sie drieben, und er
prijst ir ritterschafft sere inn sinem herczen; yne ducht inn sinem synne das sie
grosser eren wert weren. mit dem so kam ein schiltknecht zu yme rijten und
sagt:< herre, die frauwen von der frauwen burg haben mich her zu uch gesant
und bitten uch umb aller ritterschafft und umb der willen die ir aller
liebst habent, es sin die frauwen ob die von der megedeburg, das ir den zu
helff komen wollent, want sie gern sehen das ir mit dem torneren deten als
die andern dunt. das ir nit darczu gethan habt, ist fremde, doch han ich
gnug dar zu geretten.>
lantzelot antwort dem schiltknecht und sagt:< ich wijst nit das yeman
fremdest darczu thun solt, deshalb han ich stille gehalten und nit me darczu
gethan. aber dwile ich torneren mag und man gerne gesehe zu welcher sijten
ich gehore, so sagent ir den frauwen das sie nu balde sollent gewar werdent
welich ich die allermeist inn mynem herczen mynnen bin.> da der knecht nu
von yme gescheiden was, kam ein jungfrauwe und sagt yme:< herre, ich bitt
uch das ir mir uwern schilt lihen wolt.>< warczu wolt irn urberen?
ich meyn das er uch wenig staten thun solt.> sie sagt das sie yne nutzen
wolt.< war czu>, sagt lantzelot,< das sagt mir!> sie sprach:< das wil ich uch
sagen. ich wolt yne alhie an myns pferdes zagel knoppen und daran hangen
lassen, uff das das pfert daruff stallen mocht, umb des guten ritters
willen, der dan lange bij eym torney helt und yemer zusiecht wie man den
ubt und nit me darczu thun thar.> da lantzelot das hort, es versmahet yme
harte sere. er gab ir kein antwort, er greiff das ors mit den sporn und rant
under der jungfrauwen ritter mit libe und mit herczen inn den meysten hauffen
da er sie zu samen geprijsten. er kam den frauwenrittern zu staten mit
grosser helff sins eynen libe. er slug den ersten der yme begegent, das er zu
der erden stortzet inn grossem zcorn. er erwischt ein glenen und rant ein andern
dorch und dorch den lijp. er schuff mit siner guter ritterschafft so viel
inn korczer zcijt das sich der frauwen ritter erbebeten die vor in groß flocht
waren komen, und thet me mit den wappen dan er ye gethan hett. alles das
yme vorkam das warff er zur erden; er hatt kein ruge nit mit allem, waz er begreiff, das must satel rumen leren, er wolt oder enwolt. er thet ye me mit
den wappen dan er yo vor gethan hatt, von großem zcorne das yne die jungfrauwe
mit iren redden also beschemet hett. die jhene die in die flocht
komen waren sahen den wonder den er dreip. die satzten widder zu und
sprachen das der torney aller uff yme stunde. sie kamen yme zuhelff mit aller
irer macht. lantzelot was grymmig usser maßen, er slug heupt von den liben,
schilt von den helssen, das sie in jhene velt sprungen; armen und bein die
musten rumen die stat da sie gewassen waren, es hatt kein masse den wonder
den er beging. er fore widder und fort als ob er unsinnig und dobende wer
gewost. die jungfrauwe mocht die redden woil geherberget han gehabt als
mich beduncken. er ruget nit; waz yme vorkam, lute, rosse und pferdt, das
was toit oder dem toit gemeldet. er slug darnidder was yme begegent; mit
freißlichen deten bracht er der frauwen ritter mit gewalt widder in die were,
es wer wem liep oder leit, do hatt er clein acht uff, waz er begreiff, das must
zur erden nidder. er schuffe so viel das sin nyman erbeyten torst; wo
er hien kert, do wart yme rumes gnug, dan alle die widder yne waren die
fingen und gaben die flucht, das er hindennach nit wyst wen er slagen solt, so
gar rumeten sie yme das felt. die fiende torsten yme nit genahen von grosser
focht den sie hatten gesehen von wonder den er dreipff. und waz er mit dem
swert berort, do was kein koberen noch, domit thet er das alles das floch das
sin widderpart was. da die zcwene ritter inn den wissen wappen sahen wie
lantzelot geschafft hatt, sie sprungen menlich und unverczaget inn jhenen
hauffen als die von grosser macht, von kunheit und von gutem herczen waren.
lantzelot gesach woil das sie inn den torney waren komen. er wolt ir nit begeren
und vermoyt sie alles, umb des das er sich selber erkant vol zcornes
und vol unsynnigkeit, und focht das er sie quetzen mocht dan er dacht das
es schade ob yne icht beschee dar durch sie gelempt oder gequetschet solten
werden, umb der großen fromkeit und bederbekeit die er an yne erkant und
gesehen hett. dan kein ritter in der werlt uff die zcijt lept, der guten rittern
so gunstig wer oder wesen mocht noch so sere mynt als lantzelot. wie sere
nu lantzelot die zcwene ritter vermeyde und schonet, das wolten sie achten
nit, und eyner voll yne was rennen uff yne und stach yne so freißlich an den
helm mit so großer krafft, het er sich nit an den satelbogen gehalten, er must
zu der erden sin gefallen. lantzeloten smarcz der slag und muwet yne michel
mere. er hup das swert uff so hoch er yemer kont und gab yme einen slag
oben uff den helm, das yne nit gehelffen mocht weder sin libes stercke noch
anders, er durchslug yme helm und hersener, ein groß wonde in den kopp.
und hett sich das swert nit in der handt gewant, er het yne zu dode erslagen.
doch must er zur erden fallen als ob der donner uff yne komen wer. als er
zur erden gefallen was, do kam manig pfert uber yne lauffen, das yne
sere quetzet. do sin geselle gesach das er gefallen was, do was er nit wenig
zcornig, sonder sere betrupt des, dan er meynt woil das sin geselle toit oder
toitwont wer. er nam ein starckes sper in die handt und liess lauffen was er
mocht und stach lantzelot uff den schilt; und wer das sper nit
gebrochen, er hett yne ane allen zcwyfel sere gewont. lantzelot der yme das
nit verdruck, er slug yne widder inn die linck schulder, so sere das der slag
zu dem beyn zuginge, und er fiel inn amacht von sinem ors zu der erden. do
das sin geselleschafft nu gesahen das sie beyde gefallen waren an den dan
gentzlich ir trost was gelegen, da truweten sie sich ni me zu erweren, und da
gaben sie die flucht und flogen alle zu der meydeburg inn so sie allermeyst
konten. lantzelot reit zu dem ritter den er abegestochen hatt, der was nu
von der amacht bekomen und uff gestanden, und fragt yne wie er sich gehabt.
der ander bekant yne woil an den wappen und sprach:< herre, ich bin sere
gequetzet von den wonden und auch von den orßen, die uber mich gelauffen
sin und mich aller zutretten han. aber got mussen ir vor allen ritter willekom
sin als den besten ritter der ye gesehen wart; ir wolten mir nit zu schanden,
das erkant ich woil, biß das myn dorheit mich darczu uberkam das ich
zulest uff uch rant. han ich des schaden entphangen, das ist mir von recht
gescheen und lide das mit schulden billich und ist mir auch woil vergolten.>
lantzelot sagt:< han ich uch gequetzet, das ist mir leyt.> der ander antwort:
< das weiß ich woil, ane allen zcwijfel, und darff des nyman wißen dan mir
selber.> lantzelot fragt yne wie er geheißen were. er sprach das er hestar
von mares hiesse und wer usser des konigs artus hoffe, und sin geselle der
hiesse lionel und were herrn lantzelot neve von dem lach. so balde lantzelot
das gehort, do sprach er:< ach arm, so han ich toit geslagen eynen mynen
neven!> er slug da hin zu yme und fant yne mit grosser pynen
uffgestanden, wan er sere verwont was. lantzelot fragt vonstont wie es yme
ginge und fiel yme umb sinen hals und kust yne sere fruntlich. lionel fragt
yne wer er were das er yme solich fruntschafft bewijset.< ich heissen lantzelot>,
sprach er,< und han ich uch toit geslagen, so sal ich gewißlich von
ruwen sterben.> lionel sprang uff usser massen frolich, und ducht yne mit all
das er genesen wer do er sin stymme hett gehort. er antwurt yme von stont
das yme nit gebreche und woil genesen solt, dwile er den funden hett den
er in der werlt allermeyst begert zu sehen. sie helsseten sich und erczeigten
dem woil das sie zusamen horten und einander sere getruw und holt waren.
sie drieben groß freude, und ir einer was des andern sere fro, das nit zurzelen
was.< ey herre>, sagt lionel,< es ist me dan ein jare das ich uch gesucht
han gehabt. nu sij es got danck gesagt das ich uch so recht hie funden han.
wol was er ein geck der nit prubt das irs waren an den großen theten die
ir thaten, ich solt uch billich dobij bekant han, das kein ander ritter das da
mocht follenbracht han das ir mit ritterschafft inn diesem torney follenbracht
hant. dan fromkeit an glichen mag man an uch finden vor allen den die da
lebent, das ist dick von uch bewert und bewijset worden, das mancher fromer
man zugesehen hait. ich bin sin fro inn mynem herczen das ich uwer slege
versucht han, dan dobij mag ich woil sagen und erkennen das kein ritter inn
der werlt ist der uch gelichen moge sin an stircken und an guten deten.>
lantzelot acht nicht uff alle die wort die yme lionel sagt, dan er wenit und
dreiben grossen ruwen, umb das er wanet das lionel dotwont were geslagen.
lionel sprach:< lieber herre, habt kein angst noch noit von mynen wonden,
dan ich nit so sere verwont bin, ich sol der wonden woil genesen, dan ich versorge
das myne lieber geselle hestar toit oder doit verwont sij. das wer das
ich nummer verwinden mocht, dan es zu male ein junger fromer ritter
ist.>< er enist>, sagt lantzelot,< ich han yne vor angesprochen ee ich zu uch
sij komen, dan er mirs saget das irs warent.> sie gingen samen zu hestar und
funden yne vil basse zugerecht dan sie wanten. sie fragten yne wie es yme
stonde. er sagt, woil, und hofft der wonden woil zu genesen. die von der
frauwenburg gesahen wie sich die gesellen besprachen und freuden mit yme
dreben. sie kamen zugefaren mit großen heuffen; die frauwen hatten
sich uff das aller schonst und kostlichst gekleyt und bereyten als sie dan
yemer mochten und entphingen lantzeloten mit großer wirde. sie sprachen:
< wilkomen, blum ob allen mannen und der best ritter der ye von muterlibe
geborn wart! selige musse sie sin die du inn dyme herczen dregest, woil
musse sie faren als die jhene die sich woil rumen mag des besten ritters der
da lept!> gros was die ere die sie da lantzelot daten, das nit zu schriben ist.
lantzelot verleip des abents uff der frauwen burg und dreip groß tet und
fest mit hestar und sinem neven lionel. sie fragten yne war er hin wolt. er
sagt yne das er morgen must inn des konigis brandamagus hoff faren; da het
yne ein ritter beruffen von verretenisse wegen, des wolt er sich mit der gots
hulffe understan zu erwern, und der ritter hett yne inn koniges artus hoffe
becziegen und beruffen.< und ir solt morn uwer fart machen inn myns herrn
des konigs hoffe. do fint ir bohort mynen neven inn, und bitt uch das ir
yme sagt, ich habe yme enboten das kein gut ritter sinen prisse donnit könne
gemern das er lange zu huisse stille lige; selber konne ich yme das nit zu
prijsse gemessen.> die frauwen thaten den drin rittern die nacht das beste das
sie erdencken konten. es was die gantz nacht in der burg so liecht von kerczen
als ob die burg an entzunt wer gewest. nie rittern mocht under frauwen
mee eren gescheen als lantzelot do erboten wart, dan was sie wijsten oder
mochten finden domit sie yme wirde oder ere erbieten solten, das was
alles den follen da, und das mit gutem herczen und williglichen gethan und
vollenbrachten. des morgens fruw stont er uff und wappent sich. do er messe
gehort, er nam urlaup von den frauwen allen sament und rumet den hoff. sie
danckten yme usser massen sere das er ir parthie gewesen was und sageten,
keme er yemer inn die stat, das sie yme das vergelten mochten; das solt
sonder woil gescheen und williclich follenbracht werden. er reit so lange biß
er inn das lant von gorre kam. er kam geritten inn den walt, den man hiesse
den serpentinenwalt. es was gar ein freißlicher forst von wilder abenthuren,
als ir hirnoch woil gehoren mogent.
hie lasset die ebenthure von lantzeloten ein wile zu reden und sagt von
margundies, den lantzelot uberwonden hat, wie sin fart zu konig artus hoffe
geriet. uns sagt die abenthure das margundies so lange was geritten biß das
er kam inn koniges artus hoff. den fant er nu nit doheym, wan er was geritten
jagen. als der konig kam, da besagen sie yne, und schein woil das er
ein man were, nach dem als man an yme mocht spehen, als einer der usser
starcken strijten komen was. sin schilt was yme an manchen enden dorchstochen
und zurslagen; sin helm was yme wenig nutz zum strijt zu forn, so
was er zustuckt und zerhauwen. alle sin wappen waren von blut roter dan
ein duch geferbet. yederman begonde yne zu fragen, nach dem er erbeist hett,
wannen das er bekeme also verwondet. er gap nyman kein bescheit, sonder
er fragt wo die konigin were. er wart von stont zu ir gefort. do er zu ir
kam, er fiel uff sin knye und batt sie umb gnade. domit gap er sich uff und
gefangen. er sprach:< frauw, ich ergeben mich mit alle in uwer gnade von
eins ritters wegen der mich des uberwonden hait und betwongen>, und
begonde ir sagen wie es alles gegangen und gefaren was.< ich fragt yne umb
sinen namen, und er sagt das irs mich woil berichten soltent.> die konigin
fragt yne wie sin wappen gestalt weren, do bij solt sie yne licht woil erkennen.
der ritter sagt ir wie sin wappen gestalt waren. do fragt yne die konigin:
< von wem went ir uberwonden sin?> er sagt das ers nit wijst dan das es ein
fromer ritter were als er ye keynen gesehen hett. die konigin sprach:< ane
zcwijfel, das was er. ir enwarent nit wijse das ir von mir missagen daten do
er es gehort, das ist an uch woil geoffenbaret worden.>< frauwe, wer was er
dan, dwile ir yne so woil erkennent?> sie sagt yme das es lantzelot were.
< ist das ware, frauw?> sprach margundies.< hett ich das gewijst, ich hett nye
slag uff yne geslagen, als helff mir got. nu han ich sin ere das ich von yme
uberkomen bin, des ich sunst schande must han. er thet mich
verstan das lantzelot myn herre toit were und alle die werlt nit anders enwijst.>
die konigin sagt das er gutis mutis wesen solt, er solde gefengnisse
gemechelich und fredelich haben umb des willen der yne dar gesant hett. und
wan er woil gesunt und genesen were, so mocht er faren war und wan er wolt,
wan sie yne itzunt segt qwijt, loiss und ledig von allen sachen. also verleip
margundies bij der konigin im hoffe biß das er woil genesen was. und in des
kam meliadan inn solicher masse als er getan hett und gab sich der konigin
gefangen und mit all in ir gnade von irs ritters halben, der yne dar gesant
hat. und begonde der konigin sagen von der grossenn fromkeit, die er lantzeloten
hett gesehen driben. die konigin was des woil zu fridden und sere
fro. sie enthielt auch meliadan, biß das er genesen was von sinen wonden und
quetzunge, der er gnug hett, wan sie von yme vil hatten horen sagen wie from
und wie guter ritter das er were. do der konig von dem gejegetz was
komen und die nuwen meren vernomen hett, er was inn sinem herczen fro
und thet meliadan groß fruntschafft, wan er dick von siner tugent vernomen
und gehort hatte. ee auch die woch vergangen und ende hatt gnomen, so
kam hestar und lionel die zcwene gesellen da zu hoffe, die brachten nuwe
mere, wie es zcum torney gangen was und wie lantzelot do mit yne und andern
rittern gefarn was und was wonders er inn dem torney beginge, da nit
von zu sagen were. hestar sagt uffenberlich das kein beßer ritter inn der
werlt nye geborn were dan lantzelot, das er ane allen zcwijfel woil sagen
mocht. der konig sagt:< ir sagent war, ich meyn das sin glich in der werlt
nit sij; dan ein ding missefelt mir sere an yme, das ist das er so sere zu wandeln
und abenthuren rijt zu suchende. dan ich forcht sin das er daran die
lenge und mit der har da durch zu ungemach komen mocht.> bohort was im
hoffe noch zur selben zcijt. da er lionel sinen bruder gesach und er yne
widder, do drieben sie groß geselleschafft, ir einer dem andern, mit gantzen
freuden, als die jhene die sich sere liep hatten. do sagt lionel sinem bruder
bohorten alle die wort die yme lantzelot befale zu sagen, das er nye wort
daran gefelt. bohort schampt sich des usser massen sere und sagt, er hett
werlichen ware,< und bekennen des das lange zu hoffe ligen manchen verderben
thut; und mag man mit verligen ere, pryß oder wirdekeit erwerben, woil an,
ich sal mich darnach richten, das mir der bottschafft von mym herrn und
neven kein me begegen sol, aber got wil, ich sal syme rade folgen und dem
nochgan ane alles lenger beyten.> bohort ging von stont zu der herbergen und
wappent sich so er aller baldest kont. da er woil gewappent was, er ginge
zu dem konig und der konigin und nam urlop. sie gaben yme den mit guten
herczen sere fruntliche und liepliche, wan er der wirdichster ritter einer
was der ye zu hoffe kam. lionel verleip da sere mit ungemach von sinen
wonden und quetzunge die er inn dem torney entphing. bohort kert sich, so
balde er vor die port kam, zu dem lande von gorre wert. er reit allen den
tag, sonder abenthure zu finden davon zu sagen ist. er herbergt des nachtes
mit eym fafasor, der es yme sere wol und gutlich bott, umb des willen das er
von konig artus hoffe was. des andern tages brach er fru uff und reit von
dannen; umb prim zcijt kam er an einen schonen forst gereden, und yme was
warm worden von der sonnen, die sere heisse scheinen thet. er hatt eynen
schiltknecht bij yme, dem er sinen helm gap zu furen. er reit fur sich, biß
das er eyne schone jungfrauw erilet, die fast suberlich und hubsche was. er
grußt sie fruntlichen. sie kert sich umb und ducht das sie keynen
so schonen ritter me gesehn hett und der so jung wer. sie grußt yne widder
und sagt:< herre ritter, ich weiß nit wer ir sint, aber wert ir so from als ir
schon sijt, das wer ungezweifelt woil an uch zu prijsen.> dan er was von syme
alder der schonst ritter einer von der werlt. bohort entwert ir widder und
sprach:< jungfrauw, ich weiß nit ob ir mir schimffen thunt oder wie irs furhabent.>
sie sprach das es ir kein schercz wer wolt er ir aber folgen, sie solte
yme balde zu verstan und zu versuchen geben ob me fromkeit oder schonheit
an yme were. bohort antwurt ir widder:< jungfrauw, wers sach das gnug
fromkeit inn mir wer, ich wolt sin dannach nit wißen, darumb das ich mich
domit villicht verhochmutigen solt. dan mich duncket das kein ritter schuldig
sij sich zu uberheben von den gnaden die yme got geben hait. aber sunst
uch zu folgen war und in welche ende ir wolt, des bin ich bereit und sin begeren.>
< so folgt mir dan!> sprach sie.< rijt nit dan vort, ich bliebe dar hinden
nit!> sagt bohort. er folget ir so lange biß das sie ein schon burg ersahen.
sie sagt ab yn nit ducht das das ein schone husß wer.< ja es vor
war, und fast kostlich und bequemelich nach myme synne.> sie sagt ob yme
nit sere ubel zu mut sin solt und jemerlich der davon enterbet und verjaget
wer inn syme herczen,< mich beducht>, sprach sie,< das er trurig und betrupt
wesen solt, und besonder so yme das zu unrecht wer bescheen. wes beduncket
uch darumb?>< mich beduncket>, sprach er,< wem das gescheen, das er nit viel
freuden inn syme herczen tragen mocht, er solt nummer fro inn syme herczen
werden und tag und nacht das got beclagen, biß das es yme widder zu sinen
handen worde. ich wolt gerne wißen warumb ir das zu mir gerett hant.> und
sie sagt yme wie sie daruß mit unrecht gestoßen und verjaget wer, darczu ein
ir suster, die vil schoner und hubscher wer dan sie. er fragt sie wer ir das
gethan hett und von wem. sie sagt das sie es yme woil und gantz sagen solt,
ab ers anders begert zu horn.< es ist war das graff alant von todis halben
abeginge und verfure, der was nu myn und myner swester rechter vater und
wir sin kinde. des was nu diese schone burg und alles diß lant, das man
da hieß das lant von der brinere. da verleip slosse und lant in unser swester henden als das billich und recht was, wan er kein kint mee hatt dan uns
zcwo allein. do kam zu uns gerijtten ein unser oheim, galindes, der herre
von der nuwenburg. wir entphingen yne mit grossen freuden sere woil darumb
das er uns also bewant was. do nam er myn swester und mich zurade
und sagt das er myn swester beraden und ir einen man geben wolt. sie fragt
yne wer der wesen mocht. er sagt das er sie syme trusses geben wolt. das
was myner swester und mir fast unwert, als ir dasselbs wol mercken mogent,
noch dem unser vater geborn was, das wir uns erst zu eyme trussessen
beraden, wan er nit von solicher art und fromkeit was das uns ducht das sie
es mit eren thun solt, und sagt, ir wer vil lieber das sie sich toten solt dan
das sie ir geslecht so verkrencken und swechen wolt. do wart unser oheim
zcornig und verhiesse sich das er uns alle unser lant nemen wolt,
und das hai er gethan, das wir nit dan ein clein burgelin haben; das halten wir
nach miteinander gemeyn. sunst sin wir usser allem dem unsern mit großem
unrecht enterbet und verjaget als ir zugehort hant. da myn swester sach das
es nit anders sin mocht, sie hatt groß gut gesampt und gewan ritter, sarrant
und soltener so viel sie yemer mocht, und understunt mit yme zu kriegen.
aber es kont nit gehelffen das ir das lant mocht widder werden das er uns genomen
hatt. nu fugt es sich das unser lute fingen unsers findes galindes son
mit abenthuren und gaben yne myner swester gefangen.
da versprach sie das er nummer usser dem thorne keme, ir lant wer ir
widder worden. von stont haufft sich galindes mit aller der macht die er
uberkomen kont, ferre und nahe, und lacht den besesse vor unser burg und
swor mit allen sinen luten das er nummer dannen schiet, yme were dan zu erst
sin sone widder worden. alsus hait er mit grosser macht me dan ein jare vor
unseren hasse getragen und hait uns vil schadens gethan. wir han me dan
hondert ritter verlorn. dan were unser burg so sere starck gewesen, wir hetten
alle, lijp und gut, verlorn; aber unser her got hait uns nach bißher woil behut.>
bohort sagt:< vorwar jungfrauwe, uwer oheim hait hart boßlich mit uch
gefaren, und umb die groß untruw, die ich an yme horen, so wolt ich im slosse
sin und nit dan zcwenczig ritter bij mir han.> sie sagt:< wers uwer wille, ich solt uch woil in die preß setzen.> als er das hort, er antwurt:< ich wolt
da sin uff solich vorwort das ich nummer sanfft geslaffen solt, ich hett dan ee
vernomen wie unser viende wappen konnen dragen und lute inn slossen verjagen,
das ßoit ir vor war wijßen.> des nachtes herbergeten sie und er bij eyme
vavasor, der sie sere fruntlichen entphinge, dan er thet das billich sijt das er
ir man was. des andern tages sassen sie uff ir pferde und rieten widder hinweg.
bohort fragt sie ob es ferre were zu der burge da der besesse vorlege.
sie sagt, es ist woil umb zehn engelschen milen nach dohin, aber sie solten nit
dar inn komen vor dem abent, dan die burg ist an allen enden woil besetzt,
das nyman mit dage darinn kan komen. aber so balde es nacht wirt, so wolt
sie yne woil zu der forsten posterne inn furen, das ir nyman innen werden
mocht. inn dem das sie also inn den reden waren, so sahen sie wo vier ritter
kamen her faren. die jungfrauwe erkant sie wol und schrey lute:< uwe herre,
ich bin entert und doit, des mag mir ane got nyman gehelffen!>< was gebricht
uch dan?> sagt do bohort.< herre, sehent ir nit die ritter da her farn?>< ja
ich entruwen.> sie sprach:< auwe, das ist der trussess von dem ich uch han
gesagt, der mich ertoten solle so balde er myn gewar wirt.>< er ensolle>, sagt
bohort,< ob got will, uch kan kein leit sonder mir geschehen, ich bin gewisselichen
fro das er uns so recht zu massen bekomen ist, ich sal yne darczu halten,
e er von mir scheiden thut, das er zu unrecht nummer jungfrauwe
me enterben soll dwil er lept.> er bant ein helm und nam sin schilt
von stont und sin glene inn sin handt. als balde der trusses der jungfrauwen
innen wart, er sprach:< hey jungfrauwe, han ich uch hie fonden? des musse
got yemer walten, das urluge sal nu zu uwer sijten ende haben, dan ich wil uch
balde foren zu mym herrn, inn sin gefengnisse uch gefangen geben!> bohort
antwort das er nit also zcornig worde, dan sie enkeme doling inn
sin oder sins herrn gefengnisse, waz er darczu thun wolt. er fragt ab ers dan
zu erweren meynt.< wie>, sagt bohort,< dunck ich uch zu clein darczu, so wirt
es doch versucht mit aller miner macht die ich tragen!> sie liessen zu hauff
lauffen und traffen sich mit großer macht uff jhene schilt. der ritter traff
bohort also das sin sper aller zustucken brach. bohort traff yne widder und
stach yme das sper durch schilt und halsberg und stach yme ein große wonde
inn die linckte schuldern, das er von sinem pferde sur erden viel und nit
widder uffkomen mocht. er zcoch die glene usser dem und begert eins andern
von den drien, der uff yne kam rennen was er mocht. er traff yne inn solcher
maßen das er yme dorch alle sin wappen stach und warff yne toit zur
erden. mit dem falle den er thet so brach sin glene. er zcoch sin swert und
rant zu den andern zcweyn und slug den eynen so sere uff den helm das yme
das gesiecht vor den augen verginge. er viel alle verdommelt zur erden als
der nit wist wo er was. da der vierde gesach das sin gesellen alle under warn
gethan, er gedacht das er sich vor yme nit erweren mocht, er kert das rosse
umb und floch was er inn dem pferde gehaben kont. bohort wolt yne nit sere
jagen und kert widder umb zu den die er nidder gestochen hett, als ir gehort
hant. er begreiff den trusses mit dem helm, der widder uffgestanden was sere
gewont mit großer arbeit. bohort was abe gestanden und zog yme den helm
vom heupt, wandt er yne nit wolt zu ors bestan dwile er zu fuß was. er sagt
das er sich balde erwonden gebe, er sluge yme anders den kop von dem libe.
der jener antwurt yme nit ein wort von grossen engsten die er hatt. bohort
hup das swert uff und thet als er yme den kop abeslagen wolt. der
ander forcht den toit. do er das swert sach komen und gesach das man yne
doten wolt, er kam nye inn großer noit und batt bohort von stont umb gnade
und sagt:< herre, ich han uch nit gethan dar durch ir schuldig sijt oder ich
verschult habe mich zu erslagen. ich bitt uch dorch got gnade, dan ich den
toit gein uch nit verdienet han.> bohort antwurt yme das er ym kein gnade
thun wolt, es enwere dan das er yme siechert und gelopt alles das zu thun
das er begert und yne heissen worde und willich gefengnisse er yn haben wolt.
er sagt:< ich siechern gerne wie ir wolt und war ir begeren, inn welich gefengnisse
zu komen, sonder inn ein burg, lijget hie bij das wil ich nit umb
kein sache mir bescheen mag, inn das slosse ungefort.> bohort sagt:< ist das
nit der platz der hie bij ist und ein besesse vorligen?>< ja>, sagt der ritter.
bohort antwort:< das ist da ich hin meyne das ir faren solt, und sollent
der jungfrauwen sagen wie uch ein ritter dar gefenglich gesendet habe, der ir
gerne zuhelffe, zustur und zu fromen komen wolt, wo es inn siner macht sij.>
der trusses antwurt:< herr, den toit zu kiesen ist mir vil geringer
dan dar zu faren und das ich von iren henden sterben must>. bohort hube
das swert aber uff, als yme den kopp abe zu slagen. der ander forcht den
toit do er das swert gesach komen und gesach das man yne doten wolt, und
sagt:< schont, herr ritter, ich wil lieber die zcijt biß dar leben und dohin faren;
sterbe ich daruber, die schande ist uwer und der schade myn, den musse ich
haben.>< habt kein sorge oder angst des dodes>, sagt bohort,< uch sal nicht
zu schade geschehen.> der trusses kert dahin zu ungefort zu. bohort trat zu
dem andern und thet yne sichern inn solicher massen. wie ungern er das thet,
doch must er das thun, es wer yme liep oder leyt. sie bonden yne ir wonden,
dem trusses und sinem gesellen, und rijten da zu ungefort zu. bohort
und die jungfrauwe folgeten yne noch. und die jungfrauwe reit zu bohort:
< herre, ich han nye gesehn kein ritter so abenthurlich und so woil gan als es
uch hut hait gangen. ir sint got viel schuldig zu dancken. ob es uch allewegent
geet als itzunt, so pflege ich keyner sorgen me dan ich hoff das myn
swester wol durch uch erlost und behut solle werden, ob ir anders got gnedig
sin wolle.> als sie also miteinander redten, da kamen sie zu einer aptien, da
sie zu male wol entphangen worden, dan der jungfrauwen alten hatten die
aptie gestiefft vor alten zcijten. der trusses und sin geselle rieten biß sie zu
irem herrn inn jhenes her kamen, und erczalten yme wie sie ein ritter uberwonden
hett; und er keme der jungfrauwen von ungefort zu helffe. dem hetten
sie gesiechert inn das slosse sich gefenclich zu lieberen. da galindes das
verstont, er sagt:< ir solt ye inn die burg nit farn.> der trusses antwort:< so
sollen wir unser ere verliesen und meyneidig werden, dan wirs yme so hoch
und so dure gesiechert und verheißen han zu thun. wie wol sie mich ob allen
mannen haßet, so wil ich doch halten das des ich gelopt han.> domit furen
sie zu der burge wert. do sie darbynnen erkamen, die jungfrauw kam hervor,
wie es darczu komen wer und was sie ir erezelen solten. do der trusses vor
sie kam, er thet den helm abe und warff yne fur ir fuße nidder,
desglichen thet er mit dem schilde und swert alssam. sin geselle thet das selbe
auch alsus. sie sageten:< jungfrauwe, uns hait ein ritter uberwonden und darczu
betwongen, der uwer suster doher geleit, das wir uns uch inn uwer sloß
und hende gefenglich stellen sollen. darumb sin wir hie und han das also
gethan. nu mogent ir mit uns leben wie uch fugt, des sint ir woil mechtig.>
also die jungfrauwe den trussessen erkant, den sie me haßt dan sie yeman
in der werlt wijst leben, sie antwurt yme uß eyme zcornigen und betruptem
herczen als ein frauwe die fast zcornig und unversynnet was, sie sagt:
< mir geschach nach nye so leyde als ir mir gethan hant, dan uwernthalben bin
ich myns rechten veterlichen erben verdreben, entweldiget, beraupt, unschuldig
und ane recht enterbet. das solt ir dure und hoch entgelten, vorwar, das
mogent ir wijßen.> sie thet ane widderredden beyden binden fusse und hende
hart zusamen; nyman von iren luten wijst was sie domit meynt. da hiesse
sie ein phedeler setzen und richten gegen irs oheyms pavelun wert und thet
die zcwene ritter ins here werffen, das sie vor irs oheyms fusse gefallen kamen,
des sie hernoch großen ruwen gewan den yeman inn der werlt haben mocht,
von der rach die sie bewijst. galindas wart des usser massen betrupt und
sere zcornig, und versprach von stont das er den hochmut rechen solt, liesse
yne got leben. yme solt auch der jungfrauwen geselleschafft werden, und die
musten auch desselben toits schentlich und lesterlich sterben und mit
antwercken ins sloß geworffen werden, als holff yme got der yne geschaffen hett,
dan er vil lieber sin halbes lant verloren wolt han, es were yme vil lichter und
unbekomert gewesen.
ym here hatten sie groß betrupnisse und ruwes umb des trossessen toit.
aber inn der burg waren sie sere frolich und wollgemut, dar umb das sie unser
herre got von irne meistem vinde eyme erlost hatt. inn dem so kam bohort
und der jungfrauwen suster. da das die junffrauwe wart gewar das ir suster
und mit ir ein ritter komen were, da ginge sie gegen yne und entphinge sie
fruntlichen und thet dem ritter die grost ere die sie yme dan yemer gebieten
oder geczeigen kont. da er entwappent was, da liesse sie nuwe scharlache
cleyder holen und yme die anthun. die junffrauwe die yne dar bracht het
dient yme das meyst das sie wijst und mocht und bat ir suster das sie
yme dancken solt, dwil er mit sinem guten willen ir zuhelffe also komen were.
und auch darumb das er sie also wol erloist hett gehabt vor vier rittern, da
er sie mit gewalt vor beschirmet, als ir woil gehort hant; da sie doit must
sin gewest, hett er ir nit zustaten gestanden. die junffrauwe thet
das mit gutem willen, wan ir des auch noit was und sie ir swester darczu so
getruwelich des gebetten hatt, und but yme landt, lude und burge, solt alles
inn siner gewalt und hende stan, sinen willen domit zu thun. des er ir sere
danckt der eren und togent sie yme bewijset. sie leyt yne her und dar inn
die sele und kammern umb und ombe, und darnach leyt sie yne inn den meisten
thorne. do gesach er hin uß und gesach das here allenthalben. und
zcwusschen dem here und der burg lag ein platz, der hart schone was, mit
lustelichen baumen umb besetzt und geczert. bohort fragt was der platz da
thet oder warumb man yne so lustelichen uffhielt. sie sagt das galindes sin
ritter allen tag dar sent zu josteren, dar inn sie irer ritter viel verlustig were
worden, der sie nu leyder gropelich mangeln must. bohort sagt darnach:< ob
ich morgen dar gewappent keme, solten die usser dem here auch zu mir konen
josteren oder ein ander ritter, der von enbynnen darusse rede?>< ja>, sagt
die junffrauwe,< so balde sie eynen da gesehen, so kemen sie von stont, an lenger
beyten.>< inn gots namen>, sagt bohort,< ist das ware, so ist das gut.> als
sie in den reden also waren, do kam ein knecht und sagt:< jungffrauwe, wan
ir wolt, so mogent ir gan, das essen ist bereit.> do nam sie bohort mit der
handt und gingen sitzen zu dem dische und aßen. da wart yne herlichen und
rilichen zu dische gedienet, dan zehn ritter waren noch do inn, die dieneten
yne mit großen eren getruwelich und woil, als man billich eynem fremden ritter
thun sal, der inn solicher massen zu herberge kompt als er komen was.
do man geßen hatt, do leyt die junffrauwe bohorten inn eynen bamgarten,
der bij dem meisten torne stont, der usser massen schon und lustelichen
was von bynnen und mancherley geret. die alste junffrauwe besach bohort
yemer zu so sie meist mocht, und wondert sere der grossen schonde die
got an yne geleyt hett. sie besach yne so sere das sie ir selber bij domit vergessen
was. sie gedacht, willicher jungfrauwen sin mynne mit truwen haben
und halten worde, das die groß freude inn irm herczen haben solt. sie verlieben
inn dem bamgarten biß das es nacht wart; do gingen sie widder inn den
pallas und leyt do bohort inn ein schon kammer slaffen zu gan, da yme sanfft
und woil gebett was, dan er nye richer und schoner bett bij sinen tagen, als
yne beducht, gesehen hett. die jungfrauwen blieben yemer bij yme biß das
er entslaffen was; do gingen sie inn ein ander kammer auch slaffen ligen. des
morgens fruw stont er uff und hort messe. do das geschach, ging er und wappent
sich endelichen. und do er den helm uffbinden solt, do kam die jungffrauw
zugan, und sie sagt:< got gebe uch ein guten morgen, so werlich er das
woil macht hait!> er antwurt:< got muße uch alle zcijt mynnen!> sie sagt
warumb er sich also fru gewappent hett.< darumb jungffrauwe, das ich gerne
in jhenen platz wer der mir nichtent von uch geczeiget wart.> er
hiesse sin roß zauwelich darfuren. und die jungffrauwe sagt das er doch einwenig
beyten wolt. sie thet yme von stont ein starckes sper holen und bant
yme ein fenlin von wißem sament vor daran und batt das er das umb iren
willen furen wolt, dan es dem besten ritter gemacht were der inn der werlt
leben mocht;< und sijt ir inn dem wesen als er ist dem dasselbe zceichen gemacht
was, ir solt woil virczig die besten ritter domit thun verczagen die inn
jhenem here irgent sint, und er wolt sin doch nit tragen. und got gebe uch
vil eren und freuden mit, das gan ich uch mit gantzem herczen woil.>
er fragt wer der gute ritter wer ders nit tragen wolt. sie sagt:< das was
lantzelot von lach, blume ob allen rittern.> do sprach bohort:< ich sal es
gern umb sinen willen tragen, so mir got, und bij der gabe, frauw, hant ir
mich richer und kunner gemacht dan hetten ir mir aller uwer gut geben, das
mogent ir woil wißen.> er reit do hin zu jhenem platz da die ritter hielten
plagen zu komen zu josteren und frauwet sich das er von syme neven hatt
horn sagen, den er lieber hatt und me forcht dan yeman inn der werlt. do
er an die hielde kam, do fant er zcwenczig sper an eyme appelbaume lenen,
da die isen uffwert waren gekert. er was ir fro, umb das yne beducht das
ir gnug wer zu josteren. da die vom here einen ritter gesahen halten uff der
platzen, sie gingen und fragten iren herrn wen er dar uff senden wolt. er
hiesse siner neven einen darfaren, der jungk und ein guter ritter was. er sagt:
< neve, bringe mir balde den ritter gefangen, und ich sal mit yme thun als die
in der burg mit unserm trussessen gethan hant.> er sagt das ers gerne thet,
ob er yne uberkomen kont, dan er gerne den trussessen rechen wolt nach siner
macht. er fure zu bohort und sagt yme, das er sich uff gebe und gefangen,
oder er wolt yme das leben nemen ane alle widderredde. bohort antwurt
das er inn der meynunge nit darkomen wer das man yne doten solt, er must
ee versuchen ob das isen von sinem sper schilt und halsberg rißen kont. sie
rieden von einander und liessen zu hauff lauffen und traffen sich mit den
starcken spern gar flisselich uff jhene schilt. der ritter stach bohorten dorch
den schilt, das das isen uff dem halsperg widderstont, want er fast starck und
gut was; und sin sper brach aller zustucken, das man es lude mocht horen
krachen. bohort vermist sin nit, er stach yne dorch schilt und alle sin wappen
so gar unfruntlich daz er yne von dem rosse stach mit grosser krafft
und er inn amacht verleip ligen als einer der groß sorge hait des
dotes. bohort sach das sin zeichen, das fenlin, aller roit was worden von des
ritters blut, das yme dan die jungfrauw itel wiße hatt geben. er was sin fro
und erbeißet von dem ors. er zcogt dem ritter den helm von dem kopp sonder
lenger beyten und sprach, gebe er sich nit uberwonden, so wer er des
todis siecher und nye so nahe me komen wer. der ander sagt, er mocht yne
woil toit slagen, er kont sich nit gewern, aber die ere er davon haben solt wer
clein. dwile er sich nit erwern mocht, so solde er me schaden an yme bejagen
dan grossen prijss gewynnen. bohort sagt das er yme nit thun wolt, er must
aber inn das sloß farn, da solt er woil zugemach gehalten werden biß das er
keme. der ander was des folgen und kert zu der burge wert mit grossen pinen
syner wonden, die yme worden warn. er kam zur jungfrauwen und gab sich
ir uberwonden, von irs gastes halben der yne gefangen hatt. sie was sin ussermaßen
fro und bat got yne zu behuden vor allem leyde und yne gesunt thet
widder kern. man entwappent den ritter, und er starff under iren henden. die
im sloße warn des wenig betrupt, dan er yne vil leydes zugefugt hatt. aber
die im here warn des sere betrupt und zcornig, sint das er irs herrn von rechter
sijpp nehster magk zugehorig was. in solicher masse verleip toit galindes
neve, davon die im here großen ruwen entphingen; und besonder galindes was
des so zcornig und betrupt das er usser sinen synnen komen wanet. er hiesche
sin wappen, als er mit dem ritter strijten wolt, zu versuchen was er machen
kont. die sinen widderrieten yme das und sprachen das er dar nit dorfft riten,
es were ane noit, er hett sust ritter gnug die sinen neven woil rechen solten;
er dorfft darumb nit so zornig wesen, wan es dick darczu keme das ein
boser ritter mit abenthuren ein guten ritter uberkeme, der darnoch widder gerochen
worde zu siner zcijt. und da wappenten sich zehen ritter mit einander,
und worden zu rade das ye ir einer dar solt farn uff die, platze da bohort ir
dan beytet. der ritter einer von den zehen liesse zu hauff gegen bohort lauffen,
ane alle redde zu haben, und brach uff bohort sin glene, das sie aller
zustauff in die lufft. bohort geracht yne widder, das er yne so hart stiesß das
yme nicht gehelffen mocht, er viel usser dem satelbogen uber jhenen halß uff
die erde. die zu beyder sijten sahen das schinberlich und sprachen das es der
beste josterer were den sie gesehen hetten inn langer zcijt, sonder zcwijfel. die
jungfrauwe und ir suster waren gangen uff ein finster und sahen wie es irm
ritter ginge. bohort stont von syme phert und bant es an einen
baume und lent sin sper auch dar an, das noch gantz verlieben was, und zoch
sin swert usser der scheiden. er lieff zu dem ritter der da lag. der ritter
satzet sich zu were das best er mocht. er kont aber nit lange vor yme geduren,
dan bohort dreiff yne war er wolt und hatt yme inn einer kurczen
willen me dan zehen wonden inn sinen liep geslagen. er ginge alles wencken
von sinen slegen. er dreip der so viel das er zu der erden viel. aber bohort
trat zu yme und zoch yme den helm von dem heupt und hup das swert uff
als er yne slagen wolt. der ander vocht den toit und batt yne umb gnade. er
sagt das er yme kein gnade gebe, er wolt sich dan inn das kastel der jungfrauwen
inn gefengnisse geben.< entruwen>, sprach der verwont ritter,< das sol
nummer gescheen, ob got wil unser herre, mir ist vil lieber das ir mich hie
toit slagen solt, dan der toit ist mir hie nit so swere als ich dort gemartelt
worde und sterben must.>< was wijst ir des ob ir sterben soltent?> sagt bohort.
< ich weiß das woil>, sagt er,< das ir gestern zcwene ritter dar inn gefengnisse
santen, da gingen sie dar und worffen sie mit einem phedeler heruß
ins here, des ir doch ins hercze grosse schande haben mogent, das man das
nit dorch uwern willen laßen solt, wolt mich auch darczu eins schemelichen
bossen toits sterben thun.>< wie>, sagt bohort,< worden sie getoit?>< ja sie
truwen>, sagt er.< das ist mir siecher leit; dwile es nu geschiet ist, so kan ich
es nit gebessern, aber du must dar farn, oder ich sol dir din heupt abeslagen.>
< dwile irs ye gehabt wolt han, so muße ich woll myns undangks gehorsam sin.
aber sterbe ich oder geschiet mir kein leyt me, ir solt sin me schande dan
ere han, das mogent ir wißen.> bohort sprach, er dorfft kein sorge han, dan
geschee yme icht arges, er gelopt yme, so balde er das verneme, das er es
noch siner macht rechen wolt thun. ee er von yme schiet, fragt er yne wie
er geheißen were. er sagt das er petrone hiesse. domit schiet er dannen, er
reit ins kastelle, der jungfrauwen sich gefangen zu liebern.
die vom here worden des zumale unfrolich. galindes sprach:< wollen wir
uns nit anders vorsehen? der ritter sol uns groß schade und schande an thun,
dan so er einen verwonden hait, so rugt er aber biß das ein ander kompt, also
ist yme nit an zu gewynnen.>< herre>, sageten die sin,< was ist uwer raitt
dan?> er sprach das zehen ritter solten rijten unden an den fuß von der hille
und schicken einen zu yme mit yme zu strijten,< so balde der uberwonnen ist,
schickt von stont aber einen und dribent das also lange an biß das er mude
wirt und nit mee mag. so soll er lichtlich uberwonnen werden ane groß arbeit.
ich verbiet uch alle, so liep ir mich alle hant, das nit zcwene
oder drij mit yme samethafft vechten, dan ir des große schande hettent, inn
welchen hoffe ir hernoch yemer kement.> der eyne hiewe drin zu nuwert, die
andern ix blieben halten. sie traffen sich so vast mit den glenen das der ritter
zu der erden sturczet. bohort reit mit dem pferde uber yne und bracht
yne darczu das er ins kastel sich gefangen antwurten must als die andern.
alsus stach er ir mit eyme sper woil drij darnidder. er beit under eyme pomballine
biß das der vierde kam, der von großer macht was und ein starcker
ritter von gutem herczen. sie stachen jhene glenen uff einander, das sie zustucken
zusprießen, und kamen mit den lichenam zusamen und mit den schilten
so hart das der ander ritter zur erden sturczet und den hals entzwey
brach. bohort verleip sitzen und reit zcum ritter und zugt das swert. do er
bij yne kam, er saß abe und wart erst gewar das er toit was. er saß widder
uff sin rosse und stieß sin swert inn die scheide. er nam ein ander sper inn
die handt, und da sach er das aber einer kam gerant waz er yemer mocht. er
racht sich gegen yme. bohort stach yne mit dem pferde zu der erden, das
sin sper aller zubrach. er erbeißet nidder und slugk uff den ritter mit grosser
krafft; er slug so sere uff yne das er uber knye hindersich zuruck uff die
erde nidder fiel, er zugt yme den helm vom heupt. er sagt das er yne doit
slagen wolt, ob er sich nit uberwonden gebe. er stieß yne mit dem knoppe
vom swert inn das angesiecht, das er sere bluten wart, und bracht yne darczu
das er sich gefangen geben must der jungfrauwen im kastel. mit dem saß er
widder uff und sach das aber einer gerennet kam so er aller baldest mocht.
sie liessen zusamen aber lauffen, und der ritter brach sin glene. bohort geracht
yne unders kyen und stach yne so freißlich von dem rosse darnidder das
er nahe vom libe gescheiden was mit grossem smerczen. alsus
hait bohort ir woil sehs gedoit und gefangen. do kam der siebent zugeslagen
was sin orsse verlauffen kont. bohort geracht yne inn die linckten schuldern
und stach yme das sper dar inn, das es aller zustopp, und das sper zurbrach
yme vor der wonden, das yme des holczes ein groß stuck inn der wonden
stecken verleip. inn dem kam ein jungfrauwe darczu rijden, die fast
kostlich was gekleyt. sie hatt sich verstoppet, das sie nyman erkennen mocht, want man ir nit dan die augen gesehen kont. da bohort nu furter an den
ritter wolt und yne slagen solde, do kam die jungfrauwe und sagt:< herre
ritter, ir solt nit me darczu thun, dan der ritter ist inn mym geleyde, und ich
geleyde yne auch vor aller werlt, das solt ir wißen.> da entwort er:< jungfrauw,
dwile ir yne geleiten und inn uwerm geleide ist, so ist er woil siecher
vor mir, so ferre das er swere zcun heiligen das er der jungfrauwen in der
burg noch den iren nummer schaden zugefuge.> sie sprach, das wer woil ir
wille. der ritter was fro und swur das. domit reit er dohin. die jungfrauwe
bleip bij yme vorbaß zu sehen. die jungfrauwen waren usser maßen frolich
umb des willen das es irem ritter so woil ginge, dan vor mittage hatt er großen
wonder begangen das er die ritter alle uberwonnen hatt, und schickt sie
ins kastel der jungfrauwen gefangen, ane die toit verlieben waren. und biß
uff den lesten behilt er auch bij yme und sagt yme:< herre ritter, ich wil uch
qwijt geben, umb das das ir mir eini botschafft enden solt an die ende dar
ich uch das heißen.> er sagt das er das gerne thet. do sagt yme bohort:< ir
solt zu uwerm herrn farn und solt yme sagen das ich inn diß lant komen bin,
uff das ich mit yme vechten wolt, und umb kein ander sache willen. nu
schickt er mir sin ritter und verleipt er doheym, das mich fremde habe; das,
were so groß fromekeit an yme als mir von yme vorgeben ist, so meynt ich
woil das er mir nit so vil ritter zu fechten gesant hett und er selber nit komen
und billich der erste wer gewest. darumb halt ich yne dester beßer nicht, sonder
vil da erger dan wer der prijsse oder ere an dem bejagen mocht, der
selbs keyne enhat und sich auch nit arbeyten wil die zu uberkomen. dan ander
lute mogent nyman ere erwerben, der man muß selbs abenthur dar liten;
das wollent yme sagen, des bit ich uch, und sijt ledig domit mynthalben aller
sachen.> der ritter sagt das er es yme alles gar gerne sagen und nust verswigen
wolt, sonder zcwijfel. er fure zcum here fast gequetzt und
sere verbluten von oben an biß unden usse, das man sin blut allenthalben uff
yme kiessen mocht und den weg langs den er hinkert. der ritter kam zu syme
herrn sere trurich und verblutet und sagt also:< herre, der ritter von der helle
hait mich zu uch geschickt und entbutt uch das er inn diß lant komen sij,
mit uch zu josteren und zu fechten, und umb kein ander sache. und yne
habe aber fremde das ir nit selber koment yne zu versuchen, auch das ir nit
uwer ritter rechent die er gefangen und toit habe geslagen. dan werent ir
als ein guter ritter als ir selbs wanent und die nuwe mere von uch vorspreche
und segt, so zcwijfelt yme nit, ir werent lange zu yme komen und hetten versucht
wie sine sperisen halsberg rießen konne. das ist das er mir hait befolen
uch zu sagen und das ich yme gelopt han des nit zu verswigen, so hait er
mich ledig, loiß und qwijt gescholden>, und sagt yme das gantz wie yme bohort
befollen hatt. der ritter sprach:< er hait werlich war und recht das er
mirs enboten hait, ich hette es billich lange gethan.> er thet sich von stont,
sonder lenger beyten, von fuß uff wappenen. und da er woil gewappent wart
mit grosser ile so balde er kont, do sprach er das er keynen ritter inn der
werit vocht mit yme zu fechten, er wer woil bereit mit yme zu strijten lip widder
lip. er nam sin glene inn sin handt, die groß und starck was und das
isen snydende. er schiet von den sinen die dan groß sorge umb yne hatten,
wan sie woil sahen das der ander ein geprister ritter von gutem herczen und
grossem lop was. er fure zur helen zu. als yne nu bohort gesach komen
so usserlich, so richelich gewappent vor den andern, da erkant er von
stont das es der herre was. sie liessen zusamen lauffen, was sie an den rossen
gehaben mochten, als zcwene ritter die von grossem thun waren und vil mit
den wappen meynten zu thun als from ritter. sie stachen so hart und so
freislich das sie beyde ducht, iglicher hett den andern fonden starck und woil
mogenden. der ritter stach bohorten durch den schilt und durch den halsperg
und stach yne wont. aber wer sin sper nit gebrochen, so hett er bohorten
fast uber verwont. bohort stach yne widder inn die linckte sijte, so sere das
das isen von siner glenen vil nach durch yne gangen was, das sin sper auch
zubrach. do kamen sie mit den schilden und mit den koppen zusamen, das
sie also sere verdoret und bedaufft waren, und sie beyde duchten nit anders
das yne die augen usser den koppen sprungen, so sere waren sie beyt verirret.
der ritter kont sich nit enthalten, er fiel zur erden von syme rosse darnidder.
bohortz rosse lieff mit yme uff die ander sijte widder eynen baum,
das er auch aller verirret wart und zur erden gefallen kam. er sprang widder
uff, als der ander auch gethan hatt, und zogen ir swert; domit traten sie zusamen
als zcwene gute ritter, der iglicher des andern sere begert.
bohort muet vast das yne der ritter also sere gestochen hatt, wan yme bij
syme leben nye so grosser stich was worden. da was auch der ritter sere erwarmt
und grymmig von dem das yme bohort also verwondet hett und nidder
zu der erden falt, und dacht sich auch zu rechen so er meyst mocht. er trat
zu bohort und slug yme uff jhenen helm, das er yne me dan zcweyer finger
durch slug. bohort slug yne widder so vast das das fure usser dem helm ferre
erlucht, und yne ducht, die augen wolten yme vergan, so hart hatt er yne
widderumb geslagen. do mocht man han gesehen zcwene ritter mit ein
vechten so meisterlich und also woil das sie nyman gelestern kont wer dan
zugesach. sie zurslugen jhene schilt und helm und die wappen, das sie vort
wenig nutz waren, das yne das blut allenthalben jene arme aber rynnen begonde.
sie strijten gar freislich mit einander biß zu jhenem mittage zu, das sie
fast amechtig und von ir macht komen worden. dan die hitze thet yne fast
we und das blutvergiessen, das sie daten, von grossen streichen ir einer dem
andern da geben hatt. sie vachten lange also, das yne weder schilt noch helm
noch halsperg gantz verleip; dan bohort was fast ernst darczu. und da es
vom hartzsten zcum strijt komen was, do sprach die jungfrauwe zu bohort
die yme den ritter vor geheischen hat:< lieber herre ritter, bij der truwen ir
lantzelot vom lach und der frauwen vom lach schuldig sijt, so bitt ich uch
das ir mir ein gabe geben wolt die ich uch heißen wil.> er sprach:< ir hant
mich also hoch und dure besworn das ich uch des mit keynem gelympff nit
versagen kan.>< so bitt ich uch, lieber herre, das ir mir uwer swert geben
wolt.> er sprach:< inn diesen noten kan ich myns swertis ubel geraten. aber
dannoch dorch myns neven und myner frauwen willen so solt ir es haben,
was mir darumb bescheen mag, das wirt umb keyner noit nit gelassen, der sij
clein oder groß.> er bott irs swert. sie nam es und sprach:< siecherlich, hie
bij ist woil zu mercken das ir vonn hogem geslecht sijt.> da was galindes
harte fro als der woil want das beste vom strijt zu haben. er lieff freislich
uff bohort, dan er yne meynt balde zu verwonden. bohort der decket sich mit
syme schilt, wie viel yme des noch verlieben was, so er yemer best mocht,
und liesse alles uff yne slagen, das der ander mude gnug wart. als nu bohort
docht sine zcijt zu ramen, lieffe er zu yme und stieß yne mit dem schilt under
das angesiecht so fintlichen hart das er sich nit enthalten kont, er must zur
erden fallen als lange er was, und sin swert entphile yme usser der
handt. bohort der begreiff das und hup es uff als der dem sin woil groß noit
was. da galindes widder uff kam, er gesach da bohort sin swert yne in der
hant han, do was er sere betrupt und erfert und zoch hindersich und deckt
sich mit dem schilt jegen den streichen die yme bohort gap. unlange wert
das das bohort yme den schilt mit ein von der handt sluge und den helm zu
vil manchen stucken, das yme der wenig gantz verleip. darnach zurhiewe er
yme den halsperg an vil enden, das er wenig me nutz was, und
yme zu viel enden das blut herusser lieff. da er yne dan geslagen hett, do
slug er yne das er me dan vier oder funff male uff die knye nidder viel. er
erholt sich ye widder so er bestes mocht. hindennach gab er yme eynen slag
so hart uff den helm das er aller verdoret wart und sich nit enthalden kont,
er fiel zumale zur erden. bohort hup yme den halsperg uff und entstricket
yme das koller und sagt, gebe er sich nit balde uberwonnen, er solt yne toit
slagen. der ander sach woil das es nit anders wesen mocht und gab sich yme
uberwonden mit alle inn sin gnade, mit yme zu thun und laßen wie yme fugt.
do er yme das gelopt, do liesß er yne uffstan. von stont thet yne bohort
siechern das er siner nichten alle ir lant widder geben solte und sweren zu den
heilgen, nummer widder sie me zu thunde in kein wijse und, wer irs noit, ir
zu helffen mit aller siner macht. auch solt er sich ir von sinentwegen gefangen
geben, und domit solte er ir sagen das er sich sere beclagt von der grosse unmassen
die sie dan an dem trusses gethan hait,< den ich des alles versiechert
hett, und das sie yne so jemerlichen sterben thet das man mich>, sprach er,
< deshalben inn eyme iglichen hoffe beclagen und vor ungetruwekeit beruffen
mag. und wolt das mir ein swert dorch beyde bein darvor gestochen were,
das ich yne nit so lesterlichen zu syme dode gesent hett. das wil ich das ir
ir das also gantz unverdeckt sagen solt und nust daran schuwen.> galindes
sprach das er nit zcwijfelt, er solt ir alles das sagen das er yme befele
und ir nust verswigen. bohort schiet also von yme und kam zu der jungfrauwen
der er sin swert bevor geben hatt. und grust sie fast fruntlichen und
batt sie darnach, yme zu sagen wo von sie sin frauwe, sinen neven und herrn
kennen wer, wo bij sie yne auch bekennen mocht. die jungfrauw entstopt ir
antzlitz. so balde er sie bloß gesach, da erkant er das es die jungfrauwe was
die yne und sinen bruder usser claudes gefengnisse von gannen gefort hett.
da fiel er ir von stont umb den hals und helsset sie sere fruntlichen und thet
ir die groste ere die er yemer mocht als der jhenen die yme sere liep was.
er fragt sie balde das sie yme sagen wolt umb was sachen sie dar komen
wer. sie sagt:< myn frauwe hait mich zu uch gesant und thut uch sagen das
ir von nu sondag uber acht tage sin wollent von dem ingangk von ranont zu
vesper zcijt; und da solt ir warten und besehen was abenthur uch beschehen
sal.> er sprach das sie siner frauwen sagen solt, er wolt, ab got wil, da sin
und das nit lassen umb kein sach die yme beschen mocht, und kein gefengnisse
solt yne davor behuten, dwile es yme sin frauwe also entbotten hat. sie
fragt yne ob er auch wijst warumb sie yme sin swert in den grossen noten geheischen
hett. er sprach, er wijst davon wenig oder vil. sie sagt:< ich hiesch
es uch darumb das ich meynt, ir solten es mir nit gegeben han zu den zcijten
als es uch stont umb so vil als alles britanien wert ist, und umb das ich zu
keynen dingen so vil mocht vernemen waz ir umb myner frauwen willen thun
solten. darumb so hiesch ich es uch und die warheit davon zu vernemen, dan
ich woil gesach das irs zu male ubel entpern konten. und darbij so han ich
woil gesehen das myn frauwe alle ir kost, arbeit, pin und krot, das sie dorch
uch gehabt und gelitten hait, woil behalten hait. und wisse das sie sere fro
sal wesen wan sie gehort wie es domit gangen das ir in den ponten
von dem tode gewesen sint und umb iren willen von der handt geben hant,
domit ir uch woil erweren mochten, und inn dem das ir wenig wijsten das ich
ir zubehort oder von irm hoffe was.> bohort lacht des usser massen sere. er
saße uff und reit mit der jungfrauwen dahin, biß das sie inn einen
walt kamen, der uff ein cleyne mile wegs gelegen was und hiesse das lange
gebruche von mancoyen. und er reit da balder, das sie sin in der burge nit
gewar worden oder yme gefolgen mochten, das er hinweg gerieten wer. da
sie in den walt bequamen, da gesahen sie zcwey geczelte in eyme schonen
platz bij eyme weydelichen born stan. vor dem eynen pavelun sasse ein ritter
und entwappent sich. bij yme was ein junffrauwe und ein getwerg. bohort
fure darwert und grußt den ritter togentlichen. der ritter grußt yne hoffelich
widder. die junffrauw sagt:< herre, solt ir einen ritter hinach wel herbergen,
der verwont und mude ist als der sere gestrijten hait?> er antwurt:< es wart
nye von mir versaget keyme ritter der yt an mich begert, soferre myn macht
ginge, ich enholffe yme. also sal ich diesem auch thun, und willekomen muß
er mir sin, er sal woil geherberget und gemechlich bij mir wesen, ane zcwijfel.>
bohort erbeißet von syme rosse. da sprungen von stont uß dem andern pavelun
ritter und knecht, die entphingen sin rosse, und wart von yne endelichen
entwappent. da fonden sie das das blut ußer sinen wonden schosse an
vil enden. sie sagten es irem herrn. wonderliche beducht sie alle das ee sie
die wonden gesahen und ander große quetzunge die er dan hatt umb und
umb, wie er das erlitten mocht han und domit gerieten sin, und der nit enwenig.
der wirt kam und salbet yme selbs sin wonden, des er sere frolich
wart, wan sie yme davon sanfft und woil thun worden. er sprach, er dorfft
kein rijten me darumb laßen. bohort wart sere woil entphangen und
gemechelich. des abents frageten sie yne war hin er rijten wolt. er sagt yne
das er gerne were inn das lant von gorre und zu suchen eynen ritter den er
da zu finden meynt. der wirdte fragt yne wer der ritter were. er sagt yme:
< das ist lantzelot.> er sprach:< weder sucht ir yne umb sin gut oder umb sin
ubel. sucht ir yne umb sin ubel, so wert ir bij mir nit woil, sucht ir yne aber
umb sin gut, so must ir mir dusent stont willekomen sin, dan es ist der man
den ich inn der werlt der allerliebst han. und kem ich an das ende da ich
yme das bewijsen und erczeigen kont, ich wolt myn macht willentlichen darczu
thun, das solt ir wißen.> bohort sprach:< ich farn yne suchen als mynen
rechten neven und liebesten herrn.>< bestant ir yne dan icht?>< ja>, sagt er,
< ich bin sin nehster vetter.> der ander sprach:< so mogent ir allen uwern willen
mit mir thun oder lassen umb sinen willen, und ich sal uch alles das beste
thun das ich vermag, und bitt uch, ob es uch gelegen sij, das ir mir uwern
namen sagen wolt.> er sagt:< ich heißen bohort. nu bitt ich uch das ir mir
uwern namen sagt.>< ich heissen margundies.> die nacht was bohort sere woil
geherbergt, von allem des er bedorffen solt wart yme gnug gegeben. - nu geswijget
die abenthure von bohort und sagt von galindes, wie es
dem erging do er zu der junffrauwen fure und sich ir gefangen gap.
uns sagt nu die abenthur, als galindes, der von bohorten uberwonden
was, das dan die jungfrauwe inn der burge und die andern alle gesehen hetten,
und er gein engefort kam geritten sich uff zu geben, des alle die in der burge
zu grossen fredem und freuden waren, man thet alle die glocken luden, die
jungen und alten dantzeten ob sie unsynnig wern von grosser freuden. die
alste swester thet das alles bestellen das man inn der werlt bedorffen solt, den
pallas und das gehuse thet sie zcieren kosteclich als schone als ob der keyser
komen solt, iren ritter zu grossen eren zu entphahen der sie von dem
grossen kriege und urloge so bederclich erloist hett. sie batt die jungen und
alten das sie sich alle darczu schickten und bereyten das der ritter kostlich
und erelich entphangen worde. sie sprachen alle mit gutem willen:< gerne,
wolher, nu sal man sehen wer die meist freude und joye dem ritter machen
salle under uns allen, sonderlichen der uns von dem großen, swern kriege geholffen
hait>, und verkleyten sich und stalten sich darczu samenthafft das best
sie dan yemer konten. inn dem kam galindes inngerieten. er beist von syme
pferde, also verwont und blutig als er was, und knyet vor die junffrauwe und
gab sich ir gefangen, von des ritters halben der yne verwonden und uberkomen
hett. er sprach:< liebe nichte, wie es sich geschickt hait, so bin ich
hie und ergebe mich inn uwer gnade mit allem und verlobe uch inn uwer
handt, nummer mere den tag den ich geleben widder uch zu thun. darczu so
gebe ich uch alles uwer lant widder das ich uch gnomen han>, und follenzog
die sach, wie er dan von bohort bescheiden wart, ir globde zu thun und zu
versiechern zu helffen was sie anginge, noch aller siner macht widder alle die
jhene die ir arges thun wolten oder begerten. sie hup yne uff mit der handt
und vergap yme allen iren ubelmut den sie zu yme hatt getragen und gab
yme sinen sone widder. darnach ginge sie inn ir kamer und bereyte sich so
sie aller kostlichen mocht; das thet ir swester auch und alle die andern junffrauwen
die da waren. da galindes wart gewar das sich die junffrauwen also
zirten, sagt er:< wonent ir das der ritter herkomen solle der mich uberwonnen
hait?>< ja>, sprach sie,< ab got wil.>< er enthut werlich>, sprach er,< und entbut
uch mit mir das er sich von uch großlich beclagt umb des willen das ir
den trussessen dotent, den er uch gefangen hatt geschickt und er yme verlopt
kein leyt zu geschehen. die globde hant ir yme gefelschet, das yne so
recht sere beswert, das er darvor wolt dorch beyde beyn gestochen sin
das er yne uch nit gesent hett, hiesse er mich uch sagen. und domit ist er
hinweg geritten.> also die junffrauw das gehort, da sprach sie:< ach amich,
ich armer dorren, ich han bij myner großen dorheit und unverstendicheit verlorn
den besten ritter den die werlt haben mag, der mir zu solichem grossem
freden, guts und vil eren geholffen hait und erworben, und han domit erczornt
und beswert den guten ritter und herrn, des ich dan besonder darczu nit erkenne.
dwile ich sin nit gehaben und die sache gebeßern kan, so wil ich doch
uff mich selbs solich rach thun und setzen, das man sehen sol das es mir leit
ist. darumb so soll ich alle myn leben lang nummer nacht geligen an keyn
ende da ich die ander gelegen han. so wil ich auch nummer anders
dan wasser und broit eßen und drincken, auch nummer ander cleyt an
mynen lijp gethun, weder wollen noch lynen, dan ich itzunt an han, tag und
nacht. ich soll auch uff keym pferde anders rijten inn keynen enden, yme sij
dan oren und swantz abegesnytten, noch ander gereitschafft daruff legen dan
mit seylen geczieret, biß alslange das zu driben das ich den ritter toit oder
lebendig fonden han der mit siner grossen fromkeit mir so vil guts und eren
gethan und erworben hait, den ich dan so gar dorlich verlorn han. liebe
swester>, sprach sie,< darumb das ir mir den sere guten ritter zu husse brachten
hant, so gebe ich uch uff und inn uwer handt alles myn lant, das zu verrichten
und zu verwaren, biß also lange das got mir die gnade geben mag das
ich widderkomen.> alle die von dem hoffe erbarmt das da sie das von ir junffrauwen
gehort hetten, und worden des sere betrupt und zcornig die vor sere
frolich gewesen waren. sie thet von stont zcwolff pferde suchen und kosse
darnoch lude, die sie dan foren solten. da waren vier ritter und zcwolff schiltknecht
und drij jungffrauwen under alle den luden, zu der herschafft
gehorig waren, und kamen inn die burg und meynten große freude zu finden
und vest zu machen, die fonden nu groß jamer und betrupnisse. die gantz
nacht lag sie und hatt grossen smerczen inn irm herczen. des morgens fruw
waren sie bereit die mit ir faren solten, ir pferde mit korczen oren und
swentzen, wie ich vor erczalt han, und schiet also von ungefort irem slosse
mit grosser betrupekeit. - domit swigt die abenthure von ir und kompt
widder zu bohorten da sie yne gelassen hatt.
uns sagt die abenthure das des morgens sere fruw bohort stont uff und
nam an syme wirdt urlop und danckt yme fruntlichen das er es yme die
nacht so woil gebotten hatt. die junffrauw und er rijten von dannen, und darnach kamen sie uber ein gut wile inn eynen walt. do sprach die junffrauwe:
< bohort, gesehent ir diese zcwene wege? der sollent ir eynen und ich
den andern rijten, und besehent das ir nit vergeßent, ir koment uff die zcijt
als uch myn frauwe enbotten hait an das ende ir woll wijssent.> er sprach:
< ich globe uch das ich dar komen soll sonder versumen und bitt uch dinstlich
das ir mir myn frauwe wollent fruntlichen grußen, wan ir sie gesehent.>
sie sprach, das wolt sie gerne thun. er befale sie got und oppert ir sinen
dinst; domit so scheiden sie von einander.
bohort reit allen den tag biß zu dem mittage zu, das yme kein abenthure
bequam. mit dem sach er hindersich und gesach sinen schiltknecht komen uff
eynem magern pferde, als der sere gereten hatt. er fragt yne wo er her keme.
< truwen, da ich gewar wart das ir nit inn das kastel kament, da bin ich uch
nach gefaren und han myn pferdt also sere gereten das es nirgent zu me daug.
ich hain hinacht bij eyme heremyten gelegen und han uch erfolget, des bin
ich sere fro das ich uch also eben fonden han.> also rieden sie miteinander
zcwene gantz dage und konden nit dorch den walt komen, dan er was
woil drißig engelschen mile lang. des nachtes kamen sie da sie ein husse
fonden, das was mit alle wust, das nyman dainn wonet. bohort hatt den
gantzen tag nye geßen und hongert ußer massen sere. sie gingen umb und
fonden nit dan gerst dain; hett sie das mogen erfrauwen, der wer gnug gewest.
der knecht thet dem rosse den bredel uß und ließ es gan widder und
fort. bohort und er lachten sich uff ein grasse bij einander zu rugen. aber
bohort mocht nit geslaffen und sagt zu syme knecht:< lieber, laß uns miteinander
reden, so vergeet uns die zeijt und der honger, biß das es tag wirt.> da
sie das nu lange angetreben, do sagt der knecht:< herre, ducht es uch gut sin,
so wolt ich uß rijten, besehn ob mir irgent abenthure begegen mocht, das ich
huße, hutte oder geczelt, wip oder man mocht finden, darinn wir nach hinacht
verliben mochten; dan ich eße als gerne als ir thetent.>< es ist mir liep>,
sagt bohort,< und kere auch balde herwidder!> domit reyt er dannen und
fur als lange inn dem walde, biß das er ein schon groß pharre gesach. da er
dar bij kam, do fant er dru geczelt und schein von lichten und von tortißen
darinn als ob es tag we re gewest. er kert widder und sagt es bohort. er
zcympt yme sin rosse widderumb. sie saßen uff und kerten zu den geczelten
wert die der schiltknecht fonden hatt. da sie vor die geczelte kamen, bohort
stont abe und gab syme knecht sin orsse zu halten; er ginge inn jens geczelt.
do fant er drij ritter und drij jungfrauwen darinn, und die waren
bereit das sie slaffen gan wolten. er grußte sie hoffelich, und sie danckten
yme desglichen fruntlichen widder. er sprach:< lieben herren, ich bin hut
diesen gantzen tag und nacht gereten und kont weder husse oder hutten finden
darinn ich beherbergen mocht ich bitt uch, ist es uch gelegen, das
ir mich und myn schiltknecht noch hint herbergen wollent, want wir sin woil
bedorffen.> sie sprachen das sie es mit alle gerne thun wolten, und rieffen
von stont knechten. die kamen und entwappenten yne und auch sinen schilt.
knecht; sin rosse und pert wijst man die stelle zu dem besten sie yemer konten.
do er nu entwappent was und ir pferde woil bestalt, da daten yne die
jungfrauwen zu essen gnug holen lassen, das yne billichen gnugen solt. inn
dem das bohort sasse und aße, so hort er inn dem andern pavelune das ein
junffrauwe hart jemerlich gebert und ussermassen sich betruplich beclagt. do
er geßen hatt, er fragt die bij yme waren was sich also jemerlich inn dem pavelune
behielt. da antwort ein jungfrauwe vor die andern alle und sprach:
< herre, es ist ein junffrauw die da grosse pin und smerczen an irm libe lijt,
von ruwen und betrupnisse, und darczu als groß quale als ye wip gehabt hait.
das doch ist groß schade, wan sie eins konigs und einer konigynne kint ist
und hait noch hute betage einen konig zcum vater.>< warumb lident sie dan
das? mocht es sin, ich wolt sie gar gerne sehen.> sie sprach:< ir mogent sie
woil gesehen und ein iglicher ritter der da wil, umb abenthur willen, ob yeman
wer der da umb ir groß betrupnisse erbermde wolt han so er hort ir clagen.>
sie thaten groß kerczen anczunden und leyten bohort inn das pavelun, da
er die junffrauwe fant ligen uff eyme hirlichen, weydelichen bett, da dan ein
konig woil mit eren uff gelegen mocht han. er saech das die junffrauwe fast
siech was und des woil glichen schin drug, wan sie was mager, bleich und sere
vergangen an irem libe, das man nit dan hutt und gebeyn gekiesen mocht ir
angesichte was misselich gestellet. sie suffczet und hait groß quale mit manigem
karmen das sie drug. sie hatt das angesiecht bedecket. die junffrauwe
sprach:< frauwe, hie ist ein ritter komen, der uch gesehen wolt, und
hait grosse erbermde da er uch also hort uwern kommer beclagen.> sie antwurt,
got muße er willkomen sin, und wan sich zu yme, so sie meist kont, mit
grossen pynen.< herre>, sagt sie,< wer sijt ir?>< ich bin ein ritter>, sprach bohort,
< und komen usser fremdem lande, und mich beduret uwern grossen smerczen
und ruwen den ir habent und tragent.>< lieber herre, es ist kein wonder
das ich großen ruwen und betrupnisse hain oder clage driben, dan es ist woil
schinberlich zu mercken.> sie deckt ein samit von ir, und bohort sach das sie
mit grossen isern banden umb und umb gebonden was zu vil enden, das ir ir
fleisch an vil steten dorchgeßen hatt.< lieber herre, nu gesehent ob unmogelich
sij das ich grossen ruwen, quale und smerczen tragen und vil grossen
pynen lijten. ich sage uch das myn fleisch sere unfrolich under diesen banden
lijt.>< entruwen>, sprach bohort,< hie ist vil ruwen und smerczen als ich dan
bij myner zcijt ye gesehen han, da grosser ruwen dan zugehort. ist doch
schade das ir solich swer liden sollent. dan werent ir der harts man der da
lebt, so wer sin doch zu vil zu lijden. und alle die es gethan habent die
mußen ubel faren und bekomen, wan sie groß boßheit und ungetruwekeit domit
begangen und erdachten hant. ich bitt uch, ob irs thun mogent, das irs
mir sagen wollent wer uch das angethan hait.>< ich sage uch, herre>, sprach
sie zu bohort,< es ist leyder me dan ein jar, das der konig
valadon, des konigs bruder von norgales, besasse inn eym slosse, geheißen die
rotsche von morbon, den konig angrijffen mynen vater, umb des willen das
er beczeig mynen vater den konig das er einen sinen bruder erslagen solt han.
alsus was myn vater inn dem vorgenanten slosse besessen und darumb als ir
hant gehort, und da enmocht uns kein spise zukomen. so genauwe hait
er das slosse belegen das wir alle nahe von honger toit waren, want wir in
drien tagen und nachten nye eßens enbißen. darczu was so groß hitze das
alle born drocken worden, ane allein ein burren des dan die vom here gemeynlich
leben musten. do bedacht ich das, ob ich dan den born vergijfftigen und
bose gemachen mocht, das die vom here musten uffbrechen und den beseße
begeben oder davon sterben, und thet als die jhene, die lieber hett das ir
fiende storben dan sie selbs vater und lande und lute verliesen solt. da ich
das also bedacht hat, ich ginge und bereit alles das darczu das ich dan bedorfft.
und ginge umb die mitternacht zu dem borne, so ich heymlichts kont
und myn nyman gewar worde, und vergijfftiget den borne mit der starckesten
vergijfft die man ye gefant. und der born wart auch so fenyning das sieder
der zcjit nye man oder wijp davon gedroncken, sie musten darumb sterben.
es storben auch inn den drien tagen der usser dem here me dan funff hondert
man, das sie deshalb den besesse und leger begeben musten und widder heym
faren, des wir dan sere fro waren. da sagt ich es mym vater wie ich dan domit
gefaren hett. das kam nu so ferre uß und worden vil reden davon, das
es der konig valadon gewar wart wie domit gangen und gefaren was und das
ich es gethan hett. do wart er nu so zcornige und unsynnig davon das er
doben wonet, und swur vor aller siner ritterschafft das er nummer fro solt
werden, er solt es also gerochen han das alle die werlt davon sagen mocht.
darnach gefiel es sich mit unglucke das ich dorch sin lant rijten solt, und
wart verspichet und yme fast unhubschlich wart gefangen bracht. da ich nu
vor yne kam, do sprach er, obe er mich gerynge doit, domit were er nit gnug
gerochen, dan die rache were zu geringe. aber er swur darnach, er solt mich
in quale und pine thun legen, das ich den smerczen tragen solt biß an
myn sterben. und da thet er mich faßen inn diese isern bande und legen als
ir dan gesehen mogent. do sprach ich zu yme vor aller siner ritterschafft:
« konig valadon, dunckt dich das du nu woil an mir gerochen sijst? » er
sprach: « neyn es werlich, von der grosser boßheit und ubeltait ir begangen
hant. » ich sprach, sie were vil zu swere, solt ich sie an myn ende tragen.
er sprach, ob es got wolt, so solt sie nummer myn leben lang von mir komen,
des mocht ich wol siecher sin. ich sagt balde das ich noch den ritter truwet
zu finden der mich woil vor yme beschirmen solt, es were yme liep oder leyt,
und solt wijßen das er sonder zcwijfel darumb sterben solt. und ich wil auch
nummer usser diesen banden komen, ich ensolle den ritter ee finden der mich
davon losen sol; und er sol mir auch sweren das er mich an yme rechen soll,
und ich wil auch myn leben lang also gebonden sin oder den ritter finden.
dem konig was das unwert und versmahet yme sere. doch sprach er, wo bij
er dan den ritter erkennen solt der mir die bande abe thun dorst und mich
davon losen. ich sprach: « wollent ir yne erkennen, das mogent ir dabij thun,
dan er sal jar und tag einen schilt tragen als uwer bruder drug, den ir sagent
myn vater erslagen solle hain. » er wart zcornig und sprach: « es enist kein
ritter so grosse noch so stolcz uff allem ertrich, ich solle gegen
yme woil fechten thun, ob er so kune und so gedorstig ist das er uch von den
banden losen wolle, so balde ich das erfaren mag », und swure das zu den heiligen
und zcweinczig siner ritter, der besten von syme hoffe. als der eydt von
yne gescheen was, da rumpt ich sinen hoffe von stunt und bedacht wie ich ein
rossebare thet machen, und fure zu des konigs artus hoffe wert so ich
dan aller baldest kont. als da meynt ich zu finden ergent einen fromen ritter
der myn smerczen und myn quale erbarmen solt und mich von diesen banden
enbinden thun und den großen ruwen da ich dan inn ligen. wan sonder zcwijfel,
ich bin in der grosser betrupnisse da ye wip inn gesin kont, und wer mir
dusent stont lieber das ich toit wer dan lange dainn zu leben, als ir woil
mercken mogent, und bin ein arme frauwe. inn diesem leben han ich woil
zcwene manet gewesen, zu faren inn konig artus hoff, warumb als ir woil gehort
hant.>
bohort sagt:< ob ir nu eynen ritter fondent der uch enbinden wolle, wolt
irs auch laßen beschehen?>< ja ich entruwen>, sprach sie,< so ferre er mir
swure mich zu rechen an dem konig valadon als balde er yne fonde, inn welcher
stat das were, und von den andern alle die da sprachen das sie fro weren
des das ich also gebonden was.> bohort sprach:< junffrauw, ich bin bereit und
bedacht den eyt zu thun.> domit swure er das von stont zu halten nach aller
siner macht.< nu enmogent ir>, sagt sie,< inn eyme jare und tag kein andern
schilt tragen dan diesen. ob er zurhauwen und verbleichen worde, so solt ir
einen andern thun malen als dieser ist.> er sprach das er das gern thun wolt,
und bohort thet davon auch sin gelobde mit gutem willen.< nu mogent ir,
herre, mich enbynnen wan ir wollent.> bohort thet ir von stont die bende, wo
sie die hett, allenthalben abe. und als sie sich entphant entbonden, do was
sie usser massen fro und danckt unserm herrn got zuvoran, und darnoch bohort
mit grosser demutikeit und gutem herczen von siner grossen hubscheit die
er ir bewijset und an ir begangen hett. darnoch thet ir bohort das fleische,
das ir die bende gerort hatt, mit guter salben bestrichen, das sie grosse senfftigkeit
davon gewan. alle die da enbynnen waren danckten unserem herrn
gode gar flisselichen das er den ritter dar gesent hett der dan die junffrauwe
also geloset hett. darnoch thaten sie yme ein gut bett machen, da uff er des
nachtes sere gemechlichen slieffe und zu gutem freden was. des andern tags,
da bohort uff gestont, sich angethet und da er scheiden wolt von dannen, da
sprach die junffrauwe zu yme:< herre, ir hant mich ußer großen betrupnisse
erloset, got von hiemel musse uwer lon sin! ich bitt uch nu umb des liebsten
willen ir in der werlt hant das ir mir uwern namen sagen wollent, ob es anders
sin mag, uff das, wan ich zu mym vater komen, das ich yme doch sagen
mocht, wan er mich fragt, wer der sij der mich usser den swern benden genomen
und gelediget habe.> er sprach:< frauwe, ich heissen bohort und bin
neve herrn lantzelots vom lach.> domit schiet er mit irem orlop von dannen
und befale sie got unserm herren. sie sprach:< scheit, das ir allem hiemelschem
here befolen sint!> bohort liesse sinen schilt hinder yme und nam den
den yme die junffrauwe geben hatt. er und sin schiltknecht rijten als lange
mit einander das sie usser dem forst kamen, da yne von stont ein schiltknecht
begegent, der yne fragt ob er usser konig artus hoffe wer.< ja>, sprach bohort,
< was wolt ir des?> der schiltknecht sprach:< herre, darumb
das ich uch sagen wil, der konig brandamagus hait morn hoff gelacht zcum
kastelle von der marschen und wil da gekronet stat halten, und enbutt allen
rittern, die prijss und ere gedencken zu gewynnen, das sie zu yme darkomen
mit wappen und torneren und zu stechen. dan wer das beste da thut under
den rittern allen, das die frauwen urkunde und gehugnisse geben, den sal
man setzen uff einen gulden sessel, der inn der wiesen ist gestalt und geczirt
so schon als ich wane inn der werlt man keynen finden moge sin glichen. und
da sal ein taffel vor stan, die sal heissen die taffel von den zcwolff
gnossen, da dan zcwolff die besten ritter uber sitzen sollen die man under
yne allen finden mag. und dobij sal kein ander ritter sitzen, er habe dan vor
dem jhenen gedient gehabt der inn dem sesßel gesessen hait; den sollent sie
dan alle anfallen, und darnach sollent frauwen und jungfrauwen dantzen und
springen mit grossen zuchten und hubscheit umb die taffel umb und umb.
und sol dan dem besten ritter grosse ere entboten werden und gescheen mit
erczeigunge sins willens, dan er mag nemen die allerschonste jungfrauwen under
den allen die yme dan das allerbest gefallen thut. und darczu so hait er
die macht das er den andern zcwolff frauwen iglicher einen zu den eren geben
und bestaten mag, nach dem yne dunckt das er noch prijsse geworben und
gestanden hait. und uff das myn herre der konig gerne wolt das einche ritter
von der taffelronde die ere erworben und ubermocht, so hait er mich und
manchen andern usse gesant, die umb inn alle lant zu rijten, zu suchen ob sie
der taffelronder ritter ergent finden mochten, das sie zu diesen eren und hochgeczijt
kemen, die dan uff morgen, also ich uch gesagt han, sin solle.> bohort
fragt yne wie ferre es were da der torney sin solt. der ander sprach:< es ist
licht umb vier milen dar und nit me.> er wijst yne wo er hin rijten solt. er
sprach, er solt darkomen,< leßt mir got myn synne>. domit schieden sie. bohort
reyt umb prime zcijt, da begegent yme ein jungfrauwe uff eyme appelgrawen
pferde, die yne hoffelich grußt; als thet er sie widder. sie fragt yne
wer er were. er sprach:< ein wandeln ritter, als ir woil sehen mogent.> sie
sprach:< herre, herre, ir sijt der wandeln ritter einer die da abenthure suchent
inn fremden landen!> er sprach:< ir sagent war.> sie sprach:< herre, wolt ir
mir folgen, ich wolt uch dar furen da ir die fremdest abenthur solt gesehen
die ir ye uwer leptage gesahent; und stet woil daruff das ir sie geenden
mogent, so sijt ir siecher das ir der beste ritter der werlt sijt.>
er sprach:< so were ich alle zu dorrecht das ich mich vor den besten
ritter in der werlt halten solt, dwile so mancher bederbe ritter lept. ich wil
uch folgen, soferre ir wolt.> sie reit vor, er reit ir noch. die junffrauwe furt
yne zu eyme huse, das fest und starck was, mit muren und mit graben hirlich
und woil bewart. sie kamen zu eyme ende czu. darnach uberlang kam
ein jungfrauwe und bracht eynen gewappenten ritter mit ir. als sie abegestanden
waren, sprach die erste jungfrauw:< wollan herr ritter, nu
komet, ich wil uch wijsen ein abenthure die nyman uff diesen tag geenden
moge, es ensij dan der beste ritter der uff erden lept.> sie leyt yne dorch ein
schonen sale inn ein weydeliche kammer, die usser massen suberlich behangen
was mit syden und gulden duchern uff das kostlichst das man erdencken mocht.
do sach er wo ein ritter inn sinen cleydern lag uff eynem schonen kostlichen
bett als es gesin mocht. der ritter was hart jemerlich bleich und fast vergangen
sins libes. als er bohort gesach, da grußt er yne sere hubschlich uff
syme leger; desglichen yne bohort widder grußet so er hoffelichst kont. und
da thet die jungfrauwe einen schonen samit von sinen armen, domit sie dan
gedecket waren. und da sahen sie den ritter das er inn der handt hatt ein
swert mit dem gehilcze, das was yme so hart dar an beclemmet das man es zumale
darusse nit gewynnen kont. und mit der andern handt hatt er die spitze
begrijffen, das sie woil ein fusse dorch ginge, und da was die lamel auch so
fest inn der handt behefft das nyman das swert darusser gewynnen kont. darnach
sprach der ritter:< wollan, hie mogent ir wonderliche abenthure gesehen
als ir ye gesahent und mogent uch woil frauwen, ob uwer einer so gut
gesin mag das er diese abenthure endet und mich hievon losen sol, dan so ist
er woil siecher das er ist der beste ritter von ertrich. und das befint er woil
an dem swert, dan er es ersten zoges usser der handt ziegen sol, wie hart das
es behefft sij koment here und besehent waz ir darczu thun wollent, ob uch
unser herre got die eren gennen wolle, ob nit!> der ritter der zcum lesten
kam ginge darczu und begreiff das swert so er aller best mocht, aber er kont
es inn keynen weg, wie er das versucht, nit usser der hant bringen. do sprach
der siech ritter:< ir mogent woil uffhorn, wan an dieser abenthure hant ir gefeiet,
sie enist nit uwer als mich duncket. lassent den andern besehn wie es
yme gan wolle!> und er sprach das er zu yme ginge und versucht wie es
yme domit glucken wolt. bohort sprach:< der uch helffen sol, musse er sin
der best uber alle ritter?>< ja>, sagt der ander,< sonder zcwijfel.>< entruwen>,
sprach bohort,< so wil ich daling handt daran gelegen, dan ich der beste nit
enbin, das weiß ich woil. und werlich, herre ritter, wernt ir wijse, ir liessent
diße sach nummer ritter versuchen me dan einen, den ich sonder allen zcwij.
fel woil weiß das die andern alle daran felen mußent die es bestant. dan sie
sollen nit me mogen schaffen dan das sie uch quelen und lijden anthunt und
uch sust nit geholffen konnen, sonder der eyne den ich meynen.>< ja>, sprach
der ritter der da gefelet hat,< ir meynt myn herrn gawin und anders nyman.>
< mynen herrn gawin wolt ich ungern lestern oder verunwirden, aber ir sollent
wißen das ich eynen ritter wol kennen, het er uch und herrn gawin inn eyme
kampff, ich wolt nit der eyne sin yne zu bestan, umb alles das
gut das konig artus geleisten mag.>< das ist nit>, sprach der ander,< der ritter
ist nach ungeborn der herrn gawin mit den wappen under thun sol.>< ist er
dan nit geboren, so musse er nummer geboren werden>, sprach bohort,
< das gebe got!> de sprach der sieche ritter:< wer ist er dan, lieber herre, den
ir so sere prijsent uber die andern alle von der werit?> bohort sprach:< man
sol yne billichen vor allen rittern loben, es ist herr lantzelot vom lach.> das
was dem andern sere unwert do er so vil von lantzelot geriet hatt, und
sprach, herr gawin were vil beßer ritter dan er, man solt siner reden nit gleuben,
< und ir entorstent das nit bewern als ir billich soltent>.< ich thun>, sagt
bohort,< widder einen beßern ritter dan ir sijtt, solt ir wißen.>< wie wolt ir
das sagen?>< ich sagen>, sprach er,< das lantzelot beßer ritter ist dan gawin
und wil das bewern mit mynem corper gegen dem uwern, ob ir icht dar widder
redden wolt.>< ja ich>, sprach der ander.< so sitzent balde uff uwer pfert, als
wil ich auch thun! so sal man an dem schaden woil sehen und gewar werden
welcher zcwussen uns ware oder unware hait.>< das ist mir liep>, sagt der
ander. der sieche ritter antwurt:< lieben herren, es ist uch unnoit das ir umb
diese sache vechten sollen, und bitt uch das ir davon laßen wollent.> sie sprachen,
sie entheten das umb kein sach des nit, und gingen von stont und sassen
uff ir pferde. da sie uff gesassen und mit ein josteren wolten, do sprach bohort:
< ich bitt uch noch das ir erkennen wollent vor die warheit das ich gesagt
han.> der ander antwort und sprach:< ich sagen das ir boßlich gelogen
hant und das gawin beßer ritter ist dan lantzelot.>< das sal man woil gewar
werden>, sprach bohort,< ee wir von ein scheiden.> und da liessen sie zusamen
lauffen was sie mochten und traffen sich uff jhene schilt, das sie krachen
musten. der ritter brach sin glene, und domit errust er sich so sere das er
von jheme pferde uff die erde fiel sere unsussenclich. bohort verleip sitzen
und stont doch abe und ginge zu dem ritter mit syme swert. der ander hatt
ein swert auch gewonnen, und begonden sich freißlich zu hauwen wo ir einer
den andern treffen und erlangen kont und werten sich als frome hielten.
aber der ritter der da gefallen was begonde so sere zu bluden von den
wonden die yme bohort slug, das er nit me geduren und bij inn amacht gefallen
was. so mude wart er doch zcum lesten das er darnidder fiel uff jhene
erde und yme das swert usser der hant wischet. bohort sprang zu yme und
zugt yme den helm von dem heupt. er sprach das er sich uberwonden gebe
balde, oder er solt yne toit slagen von stont. der ander sprach, das mocht er
thun obe es yne gelustet, yme solt nit me davon werden, des wer er siecher.
< ist das war?> sprach da bohort und zoch yme den helm abe und gap yme
ein großen slag, das er sere bluten wart. er entnestelt yme das koller und
hube das swert widder berg, als obe er yme den hals abe slagen solt. der ander
sach den streich komen, er warff die handt dar gegen und batt yne dorch
got gnade.< so must ir uch uberwonden geben>, sprach bohort,< mynen willen
mit uch zu thunde.> der ander sprach das er das gern thun wolt.< so wil ich
das ir bekent>, sagt bohort,< das lantzelot ist der beste ritter von
der werlt und gawin nit.> des was der ander unwillich.< es musse sin>, sprach
do bohort,< oder sterbent darumb!>< so wil ich es uch bekennen>, antwurt der
ander. bohort sprach:< dar czu mussent ir, so balde ir genesen sint, lantzelot
faren suchen und yne bitten gnade der missetait ir widder yne gethan hant;
und das wil ich das ir mir globen sollent.> das thet der ander mit grossem
smerczen. do fragt er yne wie er geheissen were. er sagt das er agraffan
hiesse, aber er gesweig das gawin sin bruder were. und von stont kamen
zcwo junffrauwen und vier schiltknecht und namen herrn bohort und entwappenten
yne und furten yne zu dem siechen ritter.
do sprach der sieche ritter:< lieber herre, ir hant gefochten umb dorlich
ding.>< ich enhain>, sprach bohort,< ich hain gefochten umb des besten
ritters willen der uff erden lebt, und ist groß dorheit wer dar widder reden
wil. und ich weiß woil das ir balde genesen musten ob ir yne finden konden.>
< wie heißt er, lieber herre?>< er heißt>, antwort bohort,< myn herr her lantzelot
vom lache und ist ein hart hubischer, zuchtiger ritter, das solt ir wijßen.>
da bynnen was agraffan entwappent und sin wonden zcum besten besehen
und verbonden, aber er lag zcwene manet von den wonden siech, ee
er genesen mocht das er gerijten kont. bohort fragt den wirt wie es darczu
komen wer das yme die swert also behefft weren in den henden. der wirt
sprach:< ir mogentz noch nyman wissen, biß das der jhener kompt dem die
abenthure behalten ist.> da gesweig bohort, und gingen und assen. die junffrauw
stach dem siechen ritter in den mont was er dan eßen solt. des nachtes
was bohort vast woil und sanfft geherbergt, das yme nicht gebrast. des
morgens fru hort er messe und nam von den rittern urlop; domit rumet er
das husse. und ee er dannen was gescheiden, do fragt yne der wirdt wie er
geheißen were. do nant er sich yme und schiet von dannen. da reit er alslange
biß das er kam da der torney sin solt. das was gar uff einer schonen
wiesen, die was funff engelschen milen lang und eine mylen breit; und da
waren schon lutscheren uff gemacht, das die frauwen und jungfrauwen uff
sitzen solten dem torney zugesehn. und des konigis dochter lag zu uberste uff
gar einer schonen lutscheren als sie gesin mocht, do bohort under hin must
rijten. und sie ersach yne und wijst yne ir jungfrauwen, und sie ducht das sie inn langer wilen nye schoneren ritter gesehen hett. sie sprach zu
den jungfrauwen das sie nit schoner ritter me gesehen hetten,< dan ist er als
gut als schon als er ist, so hait got nit an yme gefelet, und er hait auch gar
viel zu dancken, davon er woil zu prijsen wer>. inn dem das sie also redten,
so was der torney lustlich angefangen. da waren drij ritter uff ein sijte
geridden. bohort fragt sinen schiltknecht:< uff welch sijte radest du mir das
ich rijten solle?> der knecht saech umb sich und hatt woil ersehen das des
konigis dochter uff der einen sijten lag, die da was fast schon und zirlich gecleit
boben die andern alle.< sehen uber uch>, sprach sin knecht,< die schonste
jungfrauwe die uwer augen ye gesahen!> er sach zu ir wert, und sie sprach so
lute das er es woll horn mocht:< herre ritter, man mag woil sehen das ir der
ander nit warent der zu erst gereret hait, man mag woil an uch kennen das ir
nach myner mynnen nit vil enfragent oder clein gedencknisse daruff habent.>
bohort slug mit sporn frißlich darinn, was das rosse gelauffen mocht, und geracht
einen ritter so swinde das er yne mit pfert und mit alle zu der erden
rant. wer uff dem plan was, die sageten, der nuwe ritter hett den torney frißlich
und hirlich angefangen und wer ein guter josterer; und sprach die jungfrauwe
von der ir vor gehort hant, sie wolt woll das sie geswiegen hett gehapt.
inn dem traff bohort aber einen und geracht yne so woil das er yne
von syme pferde dar nidder stach. domit fur er vorsich und stach und slug
ritter und sariant, was yme dan begegent, alles darnidder. er slug sie dorch
helm und huben und entnestelt yne die schilt, wie hart so sie doch verbonden
waren, das yne nust geduren mocht. und alle die da waren uff yne sehen begonden
und von yme rijten musten. es enhalff ir keinen sin stercke oder manheit:
traff er yne recht, er must die erde suchen, er wolt oder enwolt, da was
kein felen an. bohort thet mit den wappen so vil, das sie alle urkunde gaben
und erkanten das er den torney verwonden hett. die jungfrauwen sprachen,
sie geben yme den prijss fer bevor allen den die da weren. des konigs dochter
sagt zu iren gespielen:< wie duncket uch umb den nuwen ritter?> sie
sprachen:< frauwe, uns duncket nit anders dan itel gut vorwar.
er mag sich woil uß geben das yme unser herre got zcwo große sonderlich
gaben geben hait, das ist das ein grosse schonheit und das ander grosse
fromkeit, dan wir noch nye gesahen schoneren noch frommeren ritter mit einander
dan er ist, sonder zcwijfel.>< zcwar>, sagt sie,< ir hant ware, wan ich
sinen glichen nye gesehen han.> da thet sie allen den rittern und luden ruffen
und saget yne das sie den besten ritter kiesen solten, der da konig were, und
darnoch zcwolff die besten ritter, die dan wern noch dem dan der torney gesetzte
were. und das sie sich woil bedechten wen sie vor den besten kiesen
wolten und rait daruff nemen als sich gebort. die jungfrauwen sprachen alle
und die andern das der ritter mit dem gedeilten schilt der frombst und der
best von den andern allen were, und das man schuldig were yne zu kiesen,
und sagent das offenbar. und da kerten die gesellen zu den frauwen, und da
gesahen sie das alle die widder bohorten josterunge keyner verliben mocht,
und gap sin widdorparthie die flocht, und das sie ir me dan virczig gefingen.
und inn den gejagetz so stortzt bohorts pfert nidder und fiel sich doit, wan
es under yme erstochen wart. bohort sprang gerynge widder uff und nam sin
swert inn sin hant und folget dem ritter nach der sin pfert erstochen hatt.
aber der ritter floch yne so sere das er yme mit gewalt entfloch was er yemer
mocht, sonder sin zu beyden. do kam der konig brandagor, der allen den
tag bohorten gesehen hett. er folgt yme nach, uff das er yne gerne erhaben
wolt, ob eß yme liep were. er erbeitzet von syme pferde und gap es yme.
bohort salle von stont daruff und danckt yme sere. er liesse yne zu fuße
stan und wist nit das es der konig was. er folget den andern noch was er an
dem pferde gehaben mocht. der konig saß uff ein ander pfert und reyt zu
der lutschern wert da die frauwen uff waren. den befale er herabe zu komen,
als sie auch thaden. mit dem waren die andern widder komen, die also
gejaget hatten, und thaten bohort so groß ere das er sich usser massen sere
schampt. der konig befale den frauwen das sie alles das gut und ere dethen
das sie yemer konten. sie sprachen das sie es gerne thun wolten und das sie
den koren der das best gethan hett. da koren sie bohort. darnach koren sie
zcwolff die sie ducht die besten sin. sie entwappeten bohort und dreben groß
freude und hochgeczijt mit yme. sie twogen bohorten hals und hende, und
des koniges dochter hat yme die cleyder von samitt und baldekin mit harmelin
gefudert bestelt, die sie an thet thun. da erst gesahen sie das es ein
usser massen schon ritter was. der konig thet die taffeln inn der wiesen uffrichten
und zcwey groß pavelune darbij fast kostlich und weydelich gecziert.
darinn enmitten stont der kostlich seßel von golde, und dobij so solten auch
die zcwolff genossen, die man zu bohort gekorn hett, sitzen, wan ir taffeln
darbij gestalt waren. uff der ander sijten waren des konigis dische gesetzet,
da er mit den andern rittern eßen wolt; und umb der hitz willen so hatten sie
die dische inn die pavelun gestalt gehabt. do thet man bohorten uff den gulden
seßel sitzen, des er sich sere schamet das er aller roit wart, davon er dan
ye schoner schein, das sie yne alle zu wonder besahen.
die zcwolff ritter gingen und dienten bohort mit dem ersten
gericht das sie zu essen brachten und gingen sitzen. von dem andern gericht
dienten frauwen, und von dem dritten gericht dienten der konig mit sinen rittern.
von den andern gerichten allesampt das dienten die junffrauwen. des
konigis dochter dienet selber herlich mit eym uffgemutzeten wesen, wan sie
sich sere schon und weydelich geczirt hatt. und do man gessen hatt, da gingen
die jungffrauwen zu dem dantze mit grossem joye und freuden die sie
drieben, darczu gehort. der junffrauwen waren woil uff hondert oder me, die
also alle schon und kostlich sich bereit hatten und fast suberlich warn.
aber des konigis dochter ginge uber sie alle, want ir kein nit glichen kont bij
ferrem nahe, wan sie sageten alle gemeynlich das sie wer schon ane glichen.
do sprach der konig zu bohort:< herre ritter, uwer grosse schonheit und gut
det, die wir an uch mit grosser fromkeit hain fonden, hait es darczu bracht
das ir vor den besten ritter gekorn sint der inn diesem torney gewesen ist. ir
solt woil wißen das uch das nit ein cleyn ere ist, und ir mogent under diesen
jungffrauwen nemen die schonst, die uch dan aller best gefellet mit irer geczirde
und mit allem dem iren, ane widderredde yemants. das hait uwer fromkeit
erworben. darczu mogent ir den zcwolff rittern iglichem ein jungfrauwen
geben wie und williche uch allerbest gefellet. des hant ir alles woil macht und
mit uwer großen manheit erworben; daran uch nyman gehindern kan, das mogent
ir woil wißen sonder spot.> bohort antwurt und sprach:< herre, pfleget
man inn diesem lande also zu thunde mit der gewonheit?>< ja>, sagt der konig,
< myn vater hait es also herbracht und biß uff sinen doit vollenendet. und als
balde er das gelassen hait, hain ich es angefangen und truwen das auch solange
ich geleben zu halten.> bohort sprach:< ob aber der ritter, den man
gekoren hett, kein wip nemen mocht, wie solt man es mit dem halten?> der
konig sprach:< so ist er qwijt und ledig, aber er muß den andern zcwolff
rittern geben und darczu helffen noch der gewonheit.>< lieber herre>, sprach
er,< ob aber der ritter die jungfrauwe nit han wolt, noch irm werde sich dan
gebort, so solt der ritter davon schanden gewynnen? das ducht mich nit gut.>
< entruwen>, sagt der konig,< darumb mag er mit den lantluten woil rats pflegen,
ob er wil.>< herre>, sagt er,< so ruffen ich uch zu dem ersten selbs zu
diesen dingen, das es noch dem allerbesten vorgenomen musse werden und
iglichem nach syme wirde gegeben werde.> der konig gap sinen willen
darinn und nam zcwolff wijser ritter mit yme, die yme helffen solten die jungfrauwen
zu bestaden die dan zu syme hoffe gehorten. die ritter sprachen:
< herre ritter, nu solt ir an kiesen wo ir wolt, dan der gewalt und die wale ist
uwer.> er antwort:< des were ich all zu baide beraden, mocht es wesen, dan
ich enmag kein wijp genemen umb kein sach, darumb ich usß bin gefarn, zu
ende erst bracht habe.> do sprach der konig:< ich sol des woil erbeyten das
ir widder gekert.>< lieber herre, ich bitt uch das ir das nit zu undanck oder
vor ubel nemen sollent, das ir nit dorffent dencken das es mir versmahe, des
enthut es werlich nit. dan ich woil erken, wejß und gesehe das der beste
ritter der da lept uwer dochter woil mit eren nemen mag, sie wer yme auch
schon, hubsche, etell und rich gnug, want myn sachen also geschickt sin das
es itzunt nit wesen mag>, sprach bohort,< es versmahet mir nit>, sprach der
konig,< nu besehent wie ir die andern jungfrauwen vorter geben wolt.>< lieber
herre, das solt ir thun von mynen wegen, wan uch die jungfrauwen und ritter
woil bekant sin und mir nit, uff das iglicher werde das ir zugehort. des bitt
ich uch fruntlichen, wan ir die macht von mir haben sollent, ane die die mir
die cleyder geben hait die sol nymant sin erleupt, dan der best von der werit
wer ir woil zumassen.> der konig ergap sich darinn und gab zcwolff jungfrauwen
zcwolff rittern zu iglichen frauwen. und do des konigs dochter
hatt gesehen das sie an dem iren gefelet hatt, was sie sere betrupt, und
verwondert sie sere warumb er sie nit gnomen hat. das verwondert auch die
andern sere und sprachen, man mocht yne woil nemen den schonen bossen
ritter, sijt das er macht hett die schonst jungfrauwen von der werlt zu
nemen und das nit endet; und die zcijt must vermalediet sin, das er ye schon
und so from ist und uff die ander sijte soliche quatheit inn yme geherberget.
das was nu worden das gemeyn gerucht. da ginge man widder zu dische,
und die zcwolff ritter saßen nidder. da kamen die zcwolff jungfrauwen zu
yne. die erste sprach zu dem iren:< herre, ich hain uch gedienet, nu wolt ich
gerne wißen was lons ich von uch haben mocht darumb.> der ritter entferbet
sich eyn wenig von ir schonheit, die er an ir sach, und erschrack. doch uberlang
so sagt er:< jungfrauwe, ir solt wißen das ich umb uwern willen diß
gantz jar rijten wil abenthure suchen, und was ritter mir begegent, mit den
wil ich josteren und uch zu eren myn rechtes beyn uff des pferts halss legen.
und alle die ich uberwinden kan, der wappen wolt ich uch schicken>, und gelopt
ir das vor allen die da waren. und der ritter was kalias der clein genant.
do sprach die ander zu des gesellen:< herre, was lons bin ich warten
den ir mir zceigen wolt?>
er antwurt:< junffrauwe, ich sagen uch vor ware, in den ersten forst dar
inn das ich kome so wil ich myn pavelun stellen und nummer dannen gescheiden,
ich habe zehn ritter uberkomen oder ich werde verwonnen. und so
vil ich der uberwinden mag, die pferde wil ich uch alle schicken, das sij uch
gesagt.> der ritter hieß kalibroß mit den harten henden. der dritt ritter
sprach zu der syner das er wolt nummer komen under kein dache, er hett zehn
ritter uberwonnen oder gelege da nidder; und williche er also uberwonde, der
helm wolt er ir schicken, des solt sie von yme warten sin; und der hiesse alffasar.
der vierde sagt das er nummer bij keyner frauwen geligen solt in welch
weg das were, es were dan das er vier ritter uberwonden und gefangen hett,
und von den solt sie die swerde hain die er also uberkeme; und er hieß sarduch
der wiß. der funfft sagt darnach, alle die ritter die yme inn jars
frist begegent und jungfrauwen furten, mit den wolt er strijten. und welchen
er also uberkomen mocht, die jungfrauwen wolt er ir zu liebe schicken vor
den dinst sie yme gethan hett; der hieß alibans von dem dorne. der sehste
hieß angestotz. der selbe gerett siner jungfrauwen, alle die ritter die er das jar
uberkomen kont, den wolt er die heupt abeslagen und ir die koppe schicken;
das solt kein, sonder zcwijfel, gefelen, oder er worde oberwonden. das wer der
lon den er ir bewijsen worde. der siebend sprach und gerett siner mynnen,
ob yme irgent ein ritter begegent der eyne junffrauwe in syme geleyde fort,
die solt er yme nemen und ir die senden; des ritters name was genant patrydes.
der achte sagt siner jungfrauwen:< ich solle diesen gantzen manet rijden
im blossem hemde, das swert an der sijten, den schilt am halse, helm uff dem
heupt, das sper inn der handt. und wer mir inn der zcijt
begegent von rittern die ich finde, mit den wil ich allen josteren, und was ich
der mit den wappen ubirwynden, da sollent ir die pferde alle von haben.> der
ritter hieß meldon der hoffelich. der nunde ritter sprach, er wolt also thun
das er die konigin jenover in vier ritter geleyde zu bringen truwet und yne
sie mit gewalt nemen und ir die konigin schicken, und das wolt er thun, solt
er darumb toit verliben, oder er wolt inn dem willen verderben. sie sprachen
alle das sich der ritter grosser dinge vermessen hett, wie ers joch zu ende mit
kerne; und er was genant gargilant. der zehent vermasse sich das er wolle
dorch alle die lant bynnen eyme jare faren die er fonde, und wo er horte
sagen von der schonsten jungfrauwen die da wer, es were inn steten oder kastellen,
wo es sin mocht, wolt er mit gewalt nemen, uff das er darumb strijten
mocht, und ir die bringen oder uberwonden werden, dorch des willen das sie
yme gedienet hett. der ritter hieß melffant der galloys. der eylffte
sagt, er solt uber sins liebes willen nummer anders gerijten dan inn syme hemet,
den spieß in der handt und den schilt am hals, und das so lange harren
biß das er zehn ritter nidder gestochen hett; und der ritter hieß gertel der
schonsprecher. der zcwolfft sagt zu siner junffrauwen das er jar und tag
rijten wolt uff syme pferde ane zcaum und halffter, und was ritter er bynnen
der zcijt uberkomen und verwinden mocht, der gortel und almosier wolt er ir
senden, und glop ir das in ir handt also zu thun; und der ritter hieß der lichkone.
do diß alles was geschiet, do kam des konigis dochter zu bohort und
sprach:< herre, was lons sal ich haben von dem dinst den ich uch so getruwelich
erczeiget und bewijssen han?> er sprach zu ir:< jungfrauwe, wo ir mich
fint inn mynem frien willen und macht, inn welcher stat das sij, so mogent
ir mich nemen vor den jhenen der uwer eygen ist, und darczu, wo ir des noit
hant und begerent, inn allen enden uch zu beschirmen und bij recht zu halten,
sonder zcwijfel, so ferre myn lip gereichen mag. auch so solt ir wißen das
erst das ich myn sachen zu ende han bracht darumb ich ußgefarn bin, ich wil
nummer ruwe noch rast gewynnen, ich habe die konigin jenover vier rittern gnomen dorch uwer mynne willen, die sie zu irem geleyde forent, und die sin
joch wer sie wollen, ußgescheiden myn herrn lantzelot. dar gein vermessen
ich mich nit und wer auch myn große dorheit, das weiß ich woll.> die jungfrauwe
danckt yme ussermassen sere und ginge dannen. da kamen sie zu dem
dantze und dantzeten und songen als die jhene die inn großen freuden waren
irs herczen. das wert biß das es nacht wart. der konig nam bohort und fort
yne usser dem pavelun inn den sale, da er yme hatt thun richlich und schon
betten so er dan allerbest mocht. da ginge der konig slaffen und die
andern alle die dan bij yme waren. nu was doch des kongis dochter sere
trurig und unfrolich, das sie woil hatt verstanden das bohort hinweg wolt und
wie er irem vater geantwurt hatt. sie sagt zu ir meysterin das sie ir dar zu
raden wolle wie sie sich anlegen mocht. sie was ein alt wip und kont viel
gauckels und zcauberie, me dan yeman inn den landen; dan die jungffrauwe
ir vorlacht, wo sie ir nit gehelffen kont, so wer sie siecher des dodes, dan sie
must sterben darumb, sonder zcwijfel, von großem leyde. die alte fragt sie waz
ir gebreche, sie solt es ir sagen, sie wolt ir guten rait darczu geben
nach irem vermogen. sie antwurt das sie irs nit sagen torst. sie sprach:
< sagent es frißlich, ich wil es woil verhelen vor alle der werlt.> da begunde
die junge einwenig zu weynen und sprach:< globent mir das ir mir nit felen
wollent inn diesen sachen, dan vor ware, ee ich lange inn diessem wesen und
betwange leben wolt, ich solt mich ee selber doten.>< gute dochter>, hube die
alte an,< ir hant mich doch inn allen sachen getruwe gein uch ye und ye fonden,
und darumb zcwijfelt nit das ich uch inn keynen sachen felen ader lassen
wil; ir mogent es mir auch woll sagen, dan ich uch zu allen dingen baße gehelffen
mag dan yeman inn der werlt.> da die junge sprechen mocht, do sagt
sie ir wie sie so swer und hart mit der mynne befangen were das sie nit geduren
kont und versorgt des dodes, ob sie es lenger lijden solt.< wer ist er?>
fragt die alte. sie sprach:< es ist der schonst von allem ertrich den ich zu
bosser stonden gesehen han. es ist der jener der den torney uberwonden
hat; er ist myn lip, myn hertze, myn verlost und gewin, domidde myn wollbekomen
und myn smercze. an yme stet alles das ich han oder gewynnen
mag, er ist myn armut und myn richeit, myn got, myn doit, myn leben,
myn brudegam, myn sele. und ist es nu sache das ich an yme gefelet habe,
so ist siecher das ich sterben darumb sonder langer beyden.> die alt fragt
ob aber die mynne nit zu verlassen wer. sie sprach:< des sijt siecher und gewisse
das sie nummer vermeden wirt, dan vorwar, wer ich uff eynem hohen
torne und sehe yne under mir stan, ich solt yme herabe zuliebe springen.
darumb ist kein wenden darvon nummer me zu thun, inn keynen weg. und
umb das bit ich uch dorch got gnade das ir mir helffent und inn staden stan
wollent, ob ir mich ye anders liep gewonnent.> sie sprach:< dwil ich den ernst
so großlich an uch erkenne, so gant slaffen. ich hain alhie ein fingerlin, das
gesehent. ich sal woil schaffen das er uch mynnen musse, es sij yme liep oder
leyt, und wil yne noch zu uch bringen ee dan ein ure. darumb habent guten
mut, ich wil uch nit verlassen.> sie sprach:< ich bitt uch das ir myn nit spottent.>
< ich enthun werlich>, sprach die ander,< umb kein sache wolt ich uwer
spotten.> die jungfrauwe ginge zu bett mit grossem smerczen, dan sie engedacht
nit zu uberkomen die mynne die inn irem herczen lag.
die alt ginge zuhant zu bohorts bett, der nach nit entslaffen was von
grosser mutekeit die er hatt an yme. es was inn der kammern da er inn lag
fast licht von vier kertzen die dainn branten, das man allenthalben woil umb
gesach so wijt die kammer was. sie grußt yne, und das thet er ir widder. er
fragt sie was sie so spat sin wolt. sie sprach, ir frauwe hett sie dar zu yme
gesant, want sie sich sere von yme beclagt von dem das er ir missethan hett,
noch dem sie yme alle die ere gerne thet und gethan hett die sie erdencken
mocht. bohort sagt:< liebe frauwe, wo mit han ich uwer jungfrauwen missethan?
ich bitt uch das mir zu sagen.> sie sprach:< herre, der torney was
hie darumb gesprochen und gemacht das man myn junffrauwe beraden
solt an dem ritter der dan der best inn dem torney gewesen wer. domit solt
auch alles das lant sin verliben. und darumb das ir den torney
uberwonden hant, so wert ir schuldig sie zu nemen und sie uch widder noch
dem als vor vorwort ist gescheen. und dwile ir das versprechent, so thunt ir
ir yemers unrecht. zu dem andern male hant ir aber ir unrecht gethan daran
das sie alt gnug und groß ist sie zu hinlichen. nu hant ir die andern jungfrauwen
alle bestat und ir vergeßen, und wißen wir doch alle woil das sie vil
schoner und hubscher ist, auch vil weydelicher und richer dan der andern kein.
und darumb wer woil billich das ir sie zu erst bestat hetten und nit also vergeßen.
hie bij ist woil zu mercken, werent ir hubsche und gut gewest, so solten
ir sie nit ubersehen hain, und wer billich das sie zcum ersten beraden were
worden. an wem weiß sie nu das me zu fordern dan an uch? nu prubent
ob ir nit sere gein ir missethan habent. nach dan wie ir mit ir gefaren hant,
hait sie doch uwer nit vergeßen und schickt uch bij mir das fingerlin, das ir
das umb iren willen tragen und ir da bij gedencken wollent wie ir gein ir
missetan habent.> bohort nam das fingerlin und stach es inn sinen finger. so
balde er das gethan hait, so verwandelt sich sin synne zu male uff einen andern
weg von großer mynne die er zu ir gewan. er sprach:< frauwe, ich erkenne
mich das ich sere missetan hain und bitt uch so ich aller fruntlichst
mag das ir mir gnade an ir wollent erwerben; dan ich wil zu busse stan, wie
ir selbs gedencken dorrent, uff das ich fridde mit ir gewinne und sie mir gnedig
sij und neme die grost rache von mir das sie yemer mag.>< das ist das aller
best das ich erdencken kan>, sprach die alt,< und ergept uch gentzlichen inn
ir gnade, iren willen mit uch zu thunde.>< es ist kein ding so groß>, sagt er,
< ich wolt es ir thun, uff das ich mynen fridden mit ir gemachen konne.>
er thet sin hemet an und slug einen mantel umb sich die alt leyt yne da ir
jungfrauw was, inn die kammer. und da sie yne gesach komen, da riecht sie
sich uff gegen yme, wan man darinn woil gesach. er fiel uff sin knywe und
sprach darnoch:< frauwe, ich kom her zu uch zu bessern von dem das ich
gegen uch missethan han, und nement von mir solich rach ir selber wolt und
uch gefallen thut!> also was bohort von dem fingerlin verirret das er alle sin
synne davon verlorn hett. er bott ir ende von syme mantel, und sie sprach:
< ergept ir uch dan gantz an min gnade, so were es groß dorheit das ich uch
dan gnade versagen und nit bewijsen wolt; ich vergebe uch allen ubelmut und
mutwillen den ich zu uch getragen han.> die meisterynne sprach:< das solt ir
zu mir stellen>, und er antwurt, das were yme liep.< so entscheyde ich uch,
das ir noch hint alhie bij myner jungfrauwen verliben sollent und sie bij uch
als der ir ist und sie uwer.> also liesse die alte sie bij einander und ging hinwecg
da sie die dore zugeslossen hatt. alsus was die vergaderunge von den
zcweyn meyden, wan er was als woil ein luter maget als sie. und sie waren
besampt von muter und von vater konigs und konigynne kinder. auch hatt
sie nye gesehen von dem wesen das sie ubtten und worden driben, sonder das
die natuer darzu dreip und twang, das sie beyde alda verloren iren reynen magethum.
und damit entphing die jungfrauwe ein kint, das sieder
helyam der wijße geheißen was, der sijt, als ich in der hijstorien gelesen hain,
keyser zu constantinopel gekronet wart und, sijt allexander palelerer, des die
hijstorien urkonde gip und die hijstorie von dem grale auch viel von saget.
und umb das die geschicht von den kinden unwijßenheit geschach der sunden,
da thet doch got unser herre sine barmherczekeit darczu, das er nit enwolde
das ir magethum umb sunst verlorn wer; dan er wolt das hohe fruoht
davon keme und recht in der selber glichen die den wingarten gewynen
mocht nemer mit iren synnen gethun, bericht yne nit unser herre mit gijfft
me dan er bedarff. da ist die frucht also liebe unseren herrn recht hie mit,
sijt das uff der ander sijt der tuffel fro was der geschicht, want er wanet sie
nu haben geseylet mit siner kordel; daran er betrogen wart sijt yme solich nit
geschehen mocht. die frauwe von dem lach wijst die geschicht von stont.
und inn allem irem leben gewondert sie nye sachen mere, dan sie woil gesworn
hett, bohort solt alle sin leben lang magdt bleben sin; aber er verlosse
des nachtes das und den nyman widder uberkomen mag. do der tag uffbrach,
kam die meysterin und hiesse bohorten uffsten, das er widder zu sinem bette
ginge. er stont uff mit hohen freuden und ginge von dannen. und da er widder
in die kammer kam, worden yne die hende so sere bissen das er sie fast
riben begonde, so lange das yme das fingerlin, das yme die frauwe gelipphet
hett, ußer dem finger fiel. und von stont wart er gewar das er betrogen was;
des er sere betrupt was. er stont uff, und als er messe hatt gehort, da wappent
er sich und nam urlop von dem konig. und als sin amye gesach das er
hinweg wolt, do nam sie yne besonder an ein ende und sagt:< lieber herre, ir
wollent nu hinweg und lassent mich alhie alleyn. ir wissent woil wie es zcwusschen
uch und mir stet, und ist uch doch die grontsache nit kundig. herumb
so wil ich das ir dit echtel von mir habent, und bitt uch als uwer frundyn
ich billich bitten sol, das ir das dregt dorch mynen willen und das ir bynnen
diesem halben jare widder zu mir her komen wolt. und ist es unsers herrn
gots wil das ich ein kint werde dragen, so gesehe ich gerne das ir zu myme
vater kement, das er wyst das das kint uwer wer.> er nam das echtel von ir
und gelopt ir, kont er mit it, so wolt er bynnen der zcijt sie yme genant
widder komen.
bohort sasse darnach uff sin pfert und reyt allein dohin, want sin schiltknecht
was in dem torney wont worden. zu prime zcijt kam er in einen forst
gerieden, der da gloriant was geheißen. und inn dem inngang begegent yme
die jungfrauwe von ungefort inn irem leyde und betrupnisse; yne hatt groß
wonder das er ir cleyder und pferde also bereit sach. er grust sie fruntlichen
das thet sie yme widder. die jungfrauwe von ungefort sagt zu yme:< ey lieber
herre, kont ir mich nit berichten von eyme ritter der itel wiße
wappen furt? ich bitt uch, ob ir yne irgent ersehen habent, das ir mir das
sagen wolt.> sie hatt sich bestopt, das er sie nit erkennen mocht. er sprach:
< warumb fragt ir das, liebe frauwe?> sie hup an und sagt yme die abenthure
warumb und wie es gangen was. do bohort das gehort, do was er sere zcornig
des trussessen toit, das er sich nit erkennen wolt lassen, und sprach:< frauw,
von dem ritter ir mich fragent der solich wappen fort, den kennen ich nit.>
< das ist mir leyt>, sprach sie. er schiet von ir und reyt biß zu tercie zcijt, biß
das er kam inn eynen dale, do er ein groß wasser fant, das was hart wijt und
dieff, und sach umb sich ob er uber mocht. aber er kont weder bruck, steck
oder passien gesehen do man mocht uberkomen. do gesach er jesijt dem waßer
ein usser massen schon burg mit starcken muren und graben woll werlich
und strijtberlich stan, das er lust zu sehen davon hatt. doch konde er nit
finden wie er uber solt komen. so wolt er auch umb kein sach widderkeren,
was yme darumb bescheen solt. mit dem wart er gewar das vier rybalt ein
jungfrauwen usser dem kastel forten hart jamerlichen und slugen sie und thaten
ir hart wee und vil leydes an. do sie bohortz gewar wart, da rieff sie mit
luder stymme:< ach lieber herre, erbarmt uch uber mich, ob ir ye uber
kein mentsche barmherczekeit gewonnent dorch gots willen, und helffent mir
von diesen boben, die mich dorch unschult doten wollent!> als sie bohort so
jemerlichen ruffen hort, er wist nit wie ers anfahen solt, gerne hett er der
jungfrauwen geholffen. so gesach er das wasser vor yme flissende swarcz und
dieff, das er nit wijst wie thunde. so erbarmt yne auch die jungfrauwe also
sere das er davon beswert wart von dieser abenthuer. doch erbarmt yne die
jungfrauwe also sere das er alle angst liesse faren. er macht das heilge crucze
vor brost und heupt und slug mit sporn inn das rosse mit gantzer befellunge
gots und siner lieben muter. den schilt warff er vor sich und sprengt inn jens
wasser, das das pferdt etwe under ginge und mit grosser pine uber drug. und
wers nit also sere gut gewest, so wern sie doch beyde erdroncken noch dem
das er swere gewappent was. er beyte nit langer do er uberkam, er slug dar
an zu den ribalten und stach den ersten dorch den buche, das er toit verleip;
domit die andern alle fluchtig worden. die jungfrauwe knyet vor yne nidder
und sprach:< ey herre, gebenediet sij die stonde da du geborn
worde, und got der herre wolle des nummer gein uch vergessen das ir mir also
von den todesnoten so gar ritterlichen hant geholffen.> er fragt sie warumb
sie alsus gefort wer. sie sprach das sie es yme gerne sagen wolt, wer sie an
siecheren enden.< habt ir dan noch angst?> sagt bohort.< ja>, sprach sie,< alle
die wile der lept der herre ist von dieser burg, so mag ich an angst nit gesin.>
inn des kam ein ritter usser dem kastel und sprach:< herre ritter, lasse die
jungfrauwe, dan zu ubeler zcijt sint ir herkomen das ir sie so ferre erloist
hant!> bohort acht siner redden nit und zugt das sper usser dem boben, dem
er dorch den buch gestochen hatt, und rant widder den ritter so hart das er
von dem gule fiel und den hals vil nahe gebrochen hatt und nit widder uffkomen
mocht. er reit uff yne mit dem pferde und quetzschet yne so
sere das er nummer enmocht. des wart die jungfrauwe sere fro und sagt:
< herre, wir dorffen kein sorge me hain, dan kein ritter hie me ist dan er. nu
soll ich uch sagen des ir mich gefraget hant, sijt ich nu ane angst bin.>< das
thunt>, sagt er.< herre>, sprach sie,< ich hatt ein herczesliep liep nu gebort es
sich das myn liep und ich kamen hie her gerieden und meynten guden fridden
finden. do kam des bruder der hie lijget und nam mich mit dem zcaum hinweg
zu foren, wan er mich lange zcijt gemynt hatt. myn amys erczornet des
und sagt das er mich mit freden liesse, es keme anders kein gut davon. das
versmahet dem andern, das sie zuhauff kamen, und myn liep erslug yne doit.
und als nu dieser das gesehen hett, da thet er myn liebes liep erhencken von
bosen boben vor myme angesiecht, die er dan bij yme hatt, und befalle vier
bossewichten das sie mich in das wasßer werffen solten, da ir mich erloisten,
zu erdrencken. also hait er gesworn sich an mir zu rechen sonder gewappent
handt daran zu legen. und sonder zcwijfel, sie hettent mich erdrenckt, werent
ir mir nit zuhelffe komen. und ich bitt uch, lieber herre, das ir mich geleydent
inn myn gewarsam uff ein sloße, das ich alhie ussen han lijgen.> er sagt das
ers gerne thun wolt und satzt sie uff sin pferdt vor yne und reyt den weg,
den sie yne wijset, biß uff den mittag, da sahen sie ein kastel ligen. und uff die
ander sijte kamen zcwene schiltknecht zu yne gerieden, die da usser massen
fro waren da sie ir gewar worden, wan sie ir jungfrauwe was, und daten ir
groß ere so vil sie dan mochten. und sie name beyde grosse wonder da sie
sahen das sie so sere weynet und fragten was ir gebreche. do erczalt sie es
yne wie ir liep were erslagen. sie sprach zu dem eynen das er fore fure
zu dem kastel wert und bestellet des sie bedorfften; das er da thet von
stont.
bohort fragt wie das kastel hiesse da sie was gefangen
und ir liep sin leben hett verlorn. sie sprach:< herre, es heist gadoen, und das
wasser do ir mich fondent heißet galynde.> und alsus redten sie zusamen biß
das sie bij das kastel kamen, das sie gar zerlich und woil fonden stan. und
daruß kamen da frauwen und jungfrauwen und woll zehn ritter, die dantzten
und sprongen und machten mancherley freude, iglichs fur sich selbs, als die da
sere erfrauwet waren. sie hatten sich kostlich und herlich becleydet, das woil
zu loben was. sie sprachen alle:< willekomen, eteler ritter, blume ob allen
rittern! die muter sij selichk die dich ye gedrug, dastu unser junffrauwe so
wol erlost hast usser der hende irer viende!> nyman kont erczelen die freude
die sie drieben und die ere die sie bohorten datten. des abents do bohort
geßen hatt, fragt yne die junffrauwe wie er hiesse. er sagt ir das er bohort
der verdreben wer genant.< und frauwe, sagent mir wie ir heissent!>< herre>,
sprach sie,< ich heißen bneigne von closedoen>, und also wer das slosse auch
geheißen. inn des so kam ein bott zu der frauwen und sprach:< min frauwe
hait mich her zu uch gesant von ungefort und enbutt uch das sie noch hint
bij uch herbergen wil.> die frauwe wart sere frolich da sie das gehort, und do
nam sie sieben ritter und vier schiltknecht und reyt der jungfrauwen entgegen,
und liesse bohort vier ritter und vier schiltknecht, yme geselleschafft zu
thun biß das sie widder kamen. do bohort mere hatt vernomen von der jungfrauwen
von ungefort das sie des nachtes da herbergen solt, da bedacht er
sich inn manchen weg wie er sich an wolt legen. dan so balde sie yne besehe,
so wijst er woil das sie yne bekent. da er lange also inn den gedencken was,
da hiesche er sin wappen.< lieber herre>, sprachen sie,< waz wolt ir nu mit
den wappen thun? beytent doch biß unser frauwe kompt!> er sagt das er
wolt rijten in den busche spaceren biß abent, dan wolt er widder komen. nyman
dorst yme darwidder redden, und liessen yne sich wappen. do
reyt er zu der posterne uße die gegen dem walde ginge. er slug von stont in
den walt da er aller dickest was und reyt alslange biß das es nacht wart. do
erhort er ein clock luden, dar kert er hin und fant eyns heremyten husse, da
inn die bruder woil yne entphingen und thaden yme und syme pferde des
nachtes sere gutlichen. alsus lag bohort bij den heremyten.
des abents da die frauwe kam zu der jungfrauwen von ungefort,
da grusten sie fruntlichen einander. und da die frauwe von closedoen
sach das ir nicht also geparret kam, fragt sie wie die sache ein gestalt hett.
sie erczalt ir wie ir was gescheen miteinander und sie nummer fro wolt werden,
sie enhett den ritter erst fonden; und sagt ir wie es ein junger ritter
were und der schonst jungst ritter den sie ye gesehen hett.< ich hain so grosse
betrupnisse in mynem herczen, umb das leyt ich yme gethan hain, das mir
myn hercze inn mynem libe vil nach davon falgern wil.> die von glosedoen
sprach:< libe nicht, ist uch solich abenthure beschen, so gleube ich woil das
mir uff die ander sijt nit gefelet habe>, und begonde ir zu erczelen wie bohort
sie erloist hait und alles wie es gescheen was, und den ritter hett sie inn irem
huse gelassen, und wer ein jung usser massen schoner ritter. und sie sagt ir
wie er was gestalt, das sie woil bedocht das es der wer den sie sucht, und belang
so sere nach der herbergen das sie des kume erbeyten konde. da sie nu
zu der burgk kamen, das inngesynde lieff balde zu, und huben die frauwen
von iren pferden und entphingen sie so schon sie dan yemer konten mit grossen
freuden und leyten sie inn den palas. und die jungfrauwe fragt von stont
wo ir gast wer, das er nit hervor enkem. das ingesinde sagt:< frauw, er ist
ußgerieden zu dem busche alle gewappent und hait uns zu versteen geben das
er balde widder keren wolde.>< war ist er gefaren?> sagt sie.< frauwe, zu
walde wert.>< vort balde hinnach und sucht yne inn allen enden und
brengent yne uns herwidder!> die ritter thaten sich an und ranten uß hin
und her, yne zu suchen, uff und nidder, umb und umb. aber sie mochten
lange suchen, sie konden sin nit finden an keynen enden. da kerten sie widder
umb zu ir frauwen und sageten das sie yne nit finden mochten was sie gesuchten.
< also enblipt es nit>, sprach sie und sasse uff mit allen den sie bij
ir hait und sucht yne dorch und dorch wo man yne suchen mocht. aber er
was dohien, und konten sin nit finden mit keynen dingen. da kerte sie auch
widder und sagt der jungfrauwen von ungefort das er nit zu finden wer; des
sie sere betrupt und zcornig wart. da frageten sie welch zcijt er ußgefaren
wer.< so balde ir ußfort.> die von ungefort fragt waz wappen er anhett. das
sageten sie ir. da sprach sie, der ritter begegent ir an eym walde,< es ist nit
den ich suchen>.< ja>, sagt ir nicht,< villicht hait er sin wappen gewesselt
abenthure halber, er ist benamen der den ir suchent. und ich wil mich nummer
von uch gescheiden biß das wir yne fonden haben, das sagen ich uch vor
war.>< das ist mir alczu liep>, antwort die ander. also foren sie mit ein manchen
tag. - hie lasset die abenthure von bohort und sagt vort
wie es lantzelot erginge.
uns sagt die abenthure das lantzelot kam inn den walt, der der forst
von serpynen hieß, und reyt allen tag biß nonen, das yme kein abenthure begegent
davon er sagen wer. umb vesper zcijt in ußganges des waldes begegent
yme ein junffrauwe, die ussermassen grossen ruwen dreip. sie was woil geczirt
und kostlichen, ir pfert desselben glichen mit satel und geczuge, daran
vil zu loben was. er fragt sie was ir gebreche das sie so sere weynet und betrupt
wer. sie sprach:< herre, ich wolt uch myn liden gerne sagen, wist ich
das mir davon etwas bacht widderfaren solt.>< zcwar junffrauwe>, sagt lantzelot,
< kein schade sal uch, ob got wil, davon gescheen; und sagent mirs
uff die vorwort, hain ich sin macht, ich wil es uch vorwar bessern.>< uff solich
vorwort solt ir es wol wijßen>, sagt die junffrauwe.< herre,> sprach sie,< ir
mogent woil gehort hain wie es kam das meliagant, des konigs brandamagus
sone, die koniginne jenover gnomen hat und in sins vater lant gefort und
darnoch in konig artus hoffe kam, lantzelot zu suchen und yne inn kamps
wijse an zu sprechen. nu hatt er lantzelot inn gefengnisse gelacht. und sin
suster wart des gewar, der es sere leyt was, die yme ußhalff mit behendekeit
und hielt yne also lange biß das er woil genesen was von siner quetzunge die
er hatt inn dem gefengnisse gelieden. und do for er inn konig artus hoffe
und erslug mit den wappen meliagant inn eynem kampf, als ir villicht alles
woil haben mogent vernomen. als nu alles gewar worden die frunde meliagants,
das lantzelot bij irer holff also ußkam und dar durch meliagant erslagen
wart und die manslag siner suster halber geschach, da fingen sie sie und
sageten ir, es enwere dan das sie yman fonde der sie davon beschirmen konde,
so must sie sin sterben, dan sie hett iren bruder thun ermorden mit verretenisse.
sie sprach, unser herre got solt ir woil einen zu finden geben der sie
des verantwurten solt. daruff wart ir tag gegeben und zciel gesetzet sich des
zu beschuden mit eyme ritter, den sie brecht vor sie zu fechten. also fure sie
hinweg und hat manig lant dorchwandelt; aber sie kont nye keynen finden
der sie beschirmen wolt der sach und vor sie fechten mit dem ritter der sie
angesprochen hat. nu ist leyder hude der tag das sie sterben musse, dwile sie
nyman hait sich zu verantworten. sehent, lieber herre, da ich die sache also
bedacht wie es mit ir gan solt dorch der grosser truwen willen die sie lantzeloten
bewijset hatt, da kont ich mich nit enthalten, ich must ir betrupnisse
beweynen. dan es ist doch yemer schade das sie darumb den toit liden soll,
und ist darczu von so hogem geslecht und guter art geborn.> lantzelot
sagt:< ob sie morgen einen fonde der vor sie strijten wolt, mocht sie woil beschutt
werden?>< ich enweiße nit, herre>, sprach sie,< es ist fer dar, wol me
dan sehs mylen; doch wolt ir morgen dohin, ir solt wol dar umb prime zcijt
komen.> sie wijset yne den wegk wo er hiene rijten solt. domit scheyden sie
von einander. er reyt alsolange fur sich biß das er fant ein husse.
da waren zcwene bruder inne, die yne alczu woil entphingen und entwappent
yne, und daten den dische decken das er eßen solt. da sagt er, er wolt zu
erst in die kirche gan sin gebet sprechen. und als er also in die kirche kam
sin gebet zu sprechen und nidder geknyet was, do sach er ussermaßen einen
schonen sarck, der alczu kostlich was gemacht und gebildet mit fogelin, dieren
und mancherley von fremden blumen darinn vergraben. darczu sach er funff
ritter woil gewappent do bij, als ob sie das grap huten wolten, die da bereyt
waren als ob sie itzunt stritten solten. er ginge zu den rittern und grußt sie
fruntlichen; das vergolden sie yme hubschlich widderumb. da ginge er under
das gewelbe, das da schon was, und fant da einen sarck, den schonsten den
er ye gesache. aber nit was er so schon, er was hondertwerbe kostlicher von
golde und von edelm gesteintz, des ussermaßen vil daran lag verweret, das
ein konigrich nit hett mogen verkosten noch vergelden. er sach den sarck so
groß und so lang, das yne ducht das er nye keynen bij allen sinen tagen gesehen
hett. yne verwondert sere waz furst darinn ligen mocht. er fragt die
ritter wes sie dar warten. sie sageten yme das sie den licham verhuten der in dem sarck lege, uff das yne nymant daruß nit enhube noch dannen fort.< wir
warten sin mit dem tage, und zu nacht koment funff ander ritter die sin
huten.>< wie>, sagt lantzelot,< versorgt ir das man uch den lichnam nemen
solde mit gewalt?>< ja>, antworten sie und sagten yme:< es ist hie in ein
gut man, der hait gesaget, es solle korczlich ein ritter herkomen mit solicher
macht das er yne mit gewalt hinwegk foren solle wem liep oder leyt. und
darumb so huten wir sin so genauw. wir wollen auch ee ersterben dan wir
yne uns nemen wolten laßen. und darumb so mogent ir uns also hie gesehen.>
< nu sagt mir, lieben herren, was er nit von hogem geslecht der also hie
begraben lijt und von guten luden?>< ja er werlich>, sagten sie,< der hoest
und der beste den man leben mocht fonden hain.>< ey lieben herren, wer was
er dan?> sprach lantzelott.< das mogent ir woil sehen uff dem grabe, ob ir
anders lesen konnent>, sprachen sie. er besahe die buchstaben, und die sprachen
also:< hie liget galahutt der gyganten sone, der doit verleip dorch liebe
er zu lantzeloten hatt.> do er das gelase, do wart er so sere betrupt und
zcornig das er zu der erden nidder vil inn grosser amacht, und lag lang uff er
doit were gewest. die ritter lieffen zu yme und huben yne uff. uber lang
kam er widder zu yme selber. do hube er an und clagt die meyst clage die
ye man vor hatt gehort. dicke sagt er:< ach got, ach got, was grosser schade
ist das!> er dreip den meisten jamer den yeman gesehen hett, er
zukratzet sin antlitz und zureiß sin cleyder recht ob er unsynnig were. das
blut lieff yme allenthalben von syme angesiecht her nidder, er weynet so rechtlich
herczen sere als alle die werlt sin kint were gewest und vor yme sehe doit
erslagen. sin hare verleipt nit gespart, das reiß er ußer siner swarten, das es
die erbarmt alle die bij yme waren, die den großen ruwen und betrupnisse von
yme ersahen. vil dick sprach er:< was grossen schadens und ungefals das ist,
das der best, der hoest, der gudest und der richst doit ist verlieben dorch des
aller snodesten und bosten willen der inn der werlt lept. ach welt, wie magstu
das also gestaten, ach abenthur, wer sol dir mee getruwen! wie ist der so gar
ein nar der sin hoffen zu dir stelt!> er dreiff so grossen ruwen das sie
yne wolten gerne trosten und fragten yne wer er wer. aber sin jamer und
sin weynen was so unsegelich groß das er es yne nit gesagen konde. dan da
er hatte gelesen das galahut dorch yne gestorben was, do sagt er dick:< ich
bin der bost und der snodest von der werlt, dwil er umb mynen willen gestorben
ist, ob mich anders auch nit dorch yne sterben last.> er sprangk usser
dem gewelbe und sagt, er solt sin swert holen und sich selber dotten dorch
galahuts willen, dwil er sinenthalben gestorben were. und da er usser der
kirchen lieffe, da begegent yme ein junffrauw, die der frauwen vom lach zugehort,
und was die zu bohort hatt gerett vor ungefort, davon ir dan vor
habt horen sagen. sie erwischt yne mit der hende, wan sie yne woil erkant,
und fragt yne was yme gebreche und wie er also gebert. er antwurt ir:< last
mich in grosser eere, dan ich bin in der zcijt das ich nummer fro wil werden
in dieser werit.>< sprech vorbasse zu mir!> saget sie zu yme. er gab ir nit
antwort, sonder er sprangk ir usser der handt. und sie rieff yme nach und
sprach:< ich verbiet uch, von dem das ir in aller werlt das liebest hant, das
ir stille stant und mit mir redden wollent.> er bedacht sich und stunt stille.
mit dem erkant er sie woil und grust sie. sie danckt yme und sprach:< ir
soltent fruntlicher zu mir gebaren dan ir thunt, dorch myner frauwen willen
vom lach, das were billicher dan ir sunst gebarent.> er sprach:< das laßt uch
nit versmahen, dan umb kein sach noch abenthure die mir widderfarn mag sol
nummor freude myn hercze me begrijffen.>< es sol>, sprach sie,< horent was
uch myn frauw enbutt>, und sagt yme:< myn frauw heist uch sagen das ir
diessen licham nemen solt und thunt yne von stunt foren zu josegarde und
thunt yne legen inn den sarck da ir uwern namen vor zcijten geschrieben font
sten. das sol darumb sin das sie woil weyße das ir noch uwerm dode
auch da bij yme ligen sollent. und darumb so thunt es endelich und mit grosser
wirdekeit bestellen, als ir woil weißet wie yme zugehort und billich ist!>
do wart er widder fro und sprach:< dwil ich noch myme dode bij yme ligen
sal, so wirt er balde den gnomen und bestalt wie mir myn frauw mit uch enbotten
und befollen hait>, und er fragt wie es siner frauwen ginge.< bij myner
truwen, herre>, sprach sie,< woil, sie ist uwernthalben zu grossem verdriesse
komen und in ungemach gewest, dan sie hait woil inn irem gauckel fonden,
so balde ir galahuts licham fondent, das ir uch selber von leyde doten solten
und von grossem ruwen. und darumb enbutt sie uch mit mir das ir den
ruwen begehent und uch des vertrostent so ir meyst mogent. wan die sache
ist also die nit widder komen mag noch soll, und gebutt das uch, bij der liebesten
willen die ir in der werlt ergent habent, zu lassen. dan wo ir des nit
enthunt, so solt ir siecher sin, des ersten das ir ir yemer me bedorffen, so sol
sie uch felen, und dorffent uch zu ir nit mee verlassen, das sij uch vorwar gesagt.
dan von grossem ruwen mag mt guts dan pin und grosse verdriesse komen.>
er sagt:< dwil es myn frauwe gehabt wil han, so sol und
muß ich es thun, wie hart und swere mir es doch ist zu lijden. und hetten
ir gethan mit uwer bottschafft, ich wolt unlang in diessem smerczen sin verlieben.
dan sonder zcwijvel, ich hette mich selber ertotet, als ir woil gesahent,
in welchen ponten ich in was.>< nu wappent uch, dan sie laßent uch yne nit
nemen, ob sie das mit icht erweren mogent, und solten sie darumb sterben.>
er wappent sich, und die junffrauwe ginge zu den rittern und sprach:< ir herren,
die zcijt ist komen das ir den licham begeben sollent. und darumb so
raden ich uch in guten truwen das ir yne ungestritten lassen nemen, uff das
ir davon nit zuschade und zu schanden komen dorfft. dan ir doch woil wijßt
das es gescheen musse.> sie sprachen:< das geschicht nummer!>< es sal,
entruwen, dan der es thun sol ist alhie. und wo ir dar widder sprechen, so
solt ir gewisse sin das ir darumb sterben mussent. das ist mir doch dorch
uwern willen leyt vor ware.> sie sprachen:< junffrauwe, dwil wir leben, so sint
an allen zcwijvel das wir yne nit begeben wollen dorch kein man der da lept.
und were der ritter als gut als lantzelot ist, er sol yne nummer hinweg foren.>
< das solt ir schier ersehen>, sprach sie. mit dem kam lantzelot alle gewappent
zugan. sie frageten yne was er domit meynt. er sprach, den licham
der inn dem sarck liget den wolt er haben. sie sprachen das er sich des begebe,
dan es mocht nit sin, sie liessen sich ee doten dan sie yne yman solten
laßen hinweg dragen.< so must ir alle darumb sterben>, sprach er.< das wirt
versucht>, sprachen sie und traden zu yme mit den swerten und slugen freißlich
zusamen und slugen uff yne mit großer macht wo sie yne erlangen konden.
er vergasse ir auch nit und gab yne des widdergelts gnug. zulest geracht
er eynen uff den helm und slug yne mit großer krafft, das er yme den
kop spilt biß uff jhene zcene. da traten die andern yme fast zu und slugen
yme den halsperg dorch an vil mangen enden. er wirt sich gar freißlich, wan
grosselich er erczornet was; er bracht sie darczu das sie yme alle wichen wo
er sich hinkert. er merckt eynen, der yne der grost und der aller starckst
ducht, und traff yne uff das heupt so freißlich das der slag abe weschet und
kam yme so hart uff den arm das er yne yme abeslug mit dem swert, das er
dort hiene viel uff jene erde und der ritter auch nidder inn amacht viel zu
der erden. da die andern drij das gesahen, da erschracken sie nit enwenig.
dan sie ertruweten sich nit zu erweren umb kein sach, sijt das sie sin slege
wol gesmackt hetten. mit dem so slug er aber eynen so hart das er mit
beyden henden uff jene erde storczet. da begonden die andern fligen. lantzelot
sprangk yne noch und geracht den eynen zcwusschen den schilt
und den hals und slug yme den armen mit dem schilde abe; da floch er jemerlich
als der da was verwonden. da was der ander uff gestanden
den er vor nidder hatt geslagen, und lantzelot gap yme einen andern slag
und traff yne uff das heupt, das yme der helm herabe viele. da entschomffert
der jener also sere das er grosser focht halber gnade batt und sagt, er wolt
alles das thun das er yne heißen dorst. do sprach lantzelot:< so mustu mir
siechern das du myns lieben herrn und gesellen herrn galahuts licham nemest
und yne wolst geleyden zu josegarden, und myn mit yme da enbeydest biß
das ich kom. und ob ymant dich fraget wer dich dar hett gesant, so spreche:
der die wißen wappen anhait des tages da das kastelle gewonnen wart.> und
er siechert yme das von stont. lantzelot begreiff den deckel von dem sarck
und hub yne so freißlich uff das er yne herabe zucket mit gewalt. und von
grosser krafft die er daran lacht so fure yme das blut zu monde und zu nase
uß und quetzeten sere. aber do er den licham blosse gesache und erkant,
da mocht nye kein ruwe jemerlicher noch betruplicher sin der dem gelichen
mocht oder der vor ye gesehen wart, dan den lantzelot hatt und da beginge,
da er galahuts licham gesach als gewappent als er plag zu wesen do er noch
lept. er was so gar entschomffert und betrupt das er sich hett getoit mit dem
schonen swert, das er fant da bij yme ligen, enwere nit gewesen die junffrauwe,
die indes darczu kam und yme das swert nam ußer der handt. da
thet lantzelot von stont machen ein alczu schon roßbar und die mit kostlichen
duchern bedecken. daruff lacht er den licham galahuts. do sagt der
ritter den er uberwonden hatt:< herre ritter, ich torst uch wol raden das ir
den licham mit der nacht thetent heymliche hinweg foren; dan hie sint vil
lude in diesen landen, wisten sie es, sie solten alle die paschen bestellen
die da weren, da durch er hie must verliben; man fort yne, nach wol ee es tag
werde, zcehen engelsschen mylen.>
da lantzelot das gehort, da thet er darczu sinen willen und liesse yne
heben uff die bare und liesse yne also hinweg foren. die bruder drieben gros
sen ruwen umb ir beyder willen. lantzelot geleyte diese bare ein gute wile
und driep vil jamers mit suffczen sins herczen. er erczalt dick und manig
male sin grosse fromkeit und togent die der etele furst an yme hett getragen,
das die so jemerlichen mit yme was erstorben. und were die junffrauwe nit
gewest, so were sin clage und liden nit zu erczelen das er hett gedreben. er
schict mit herciclichem leyde von der baren und befale dem ritter, wan sie
kemen zur josegarden, das sie den licham nit abe setzeten, biß das er selber
dar keme. er sagt das er es gerne thun wolt. lantzelot und die junffrauwe
kerten da widder zu dem closter. do lacht er sich inn ein bett zu slaffen.
aber von grossem ruwen und leyde den er hatt mocht er nit entslaffen, er
weynet die gantze nacht, und muwet yne sere das es nit dag wolt werden.
zulest kam der tag geslichen noch siner alten gewonheit, da stont lantzelot
und die junffrauw uff und horten messe. da sagt yme die junffrauwe wie sie
bohorten hette gesehen und das sie yne suchen wolde biß das sie yne fonde.
da sagt lantzelot:< ist es sache das ir bohorten ee gesehent dan ich, so bitt
ich uch das ir yme das swert fort, und gebent es yme, wan es ist des bedersten
mans gewest den die werlt ye gewan, das ist inyn herre und geselle herre
galahut. und vermant yne das es an yme nit geergert werde und gebessert,
und das ers fort dorch mynen willen trage.> sie sprach das die botschafft von
ir woil geendet solt werden. und also schieden sie von ein ander, und er reyt
sinen wegk zu dem kastelle, das da was genant florga. und da er dar kam,
fant er vil lute inn einer wiesen, die ein schone grosse fure
hatten gemacht, darumb das sie meliagants swester verbornen wolten umb des
willen das sie lantzelot usser gefengnisse hatte geholffen. und da er des folckes
und fures gewar wart, da wart er aller erfert, wan er forcht das er nit
inn zcijt komen wer. er reyt balde da hin und fant die junffrauwe her uß
geleyt und sie zu verbornen, wan sehs ribalten hatten sie gebonden in irm
hemde, zu iglicher sijten drij die sie hielten. die junffrauwe clagt got ir herczesliden
mit grossem suffczen und sprach:< ey lantzelot, edeler ritter, wistent
ir das ich umb uwern willen diesen doit muß lijden, ich erkenne uwer hercze
so rein und so gut das ir nummer ruwe gewonnent biß das ir mich an diessen
snoden luden gerechent. und ich weiß woil, werent ir bynnen eyner mylen
wegs und wisten das man mich also verdirben solt, ir koment mir zuhelffe
noch woil in zcijt, sonder langer beyden, mit uwer und gots hulffe und angs
myner viende. nu leyder muß ich sterben umb uwernthalben. doch ist es
umb mich nit als leyt als umb uch, das ich woil weiß, das ir also zcornig
sollent wesen von diesen geschichten das nyman erczelen mag. doch trost ich
mich das mir nit zcwijfelt, willich junffrauw yemer inn noten ist und uch myner
vermanet, ir solt ir helffen mit aller uwer macht. das weiß ich und erkennen
uwer hercze so gerecht und so etelle das ir des nit liessen umb alle
die werlt zu gewynnen; und bin des woil von uch siecher, ir solt myn domit
gedencken. und das sol der lone sin den ich nach myme ende von uch beger
und nit mee: dan alle die uch dorch myn doit umb helffe bitten, das ir den
des nit versagen wollent. und dwile mir des nit zcwijfelt und woil siecher bin,
als ich uch getruwe, das ir die nit lassen sollent, darumb donckt mich beßer
das ich sterben dan das ich uch nit hette geholffen usser gefengnisse, da ir in
unschulden mit vil grosser bosheit in gelacht und gefangen warent, verretlich
von meliagant dem verreder, der myn bruder was.> alsus sprach die
junffrauwe weynende mit grossem ruwen. mit dem kam lantzelot zurijten
und sprach zu den die sie hielten das sie die junffrauwe balde ließen gan.
< warumb?> sprachen die andern.< darumb das ir kein recht darczu hant sie
zu doten.> ein ritter sagt:< wir han des gut macht, dan sie hait grossen mort
gethan an irem bruder, den sie hait geschafft das er erslagen ist worden. und
ich han sie des angesprochen, da hait sie sich vormessen einen zu bringen sie
zu entschulden. das hait ir gefelt. daran mogent ir woil mercken ob sie den
doit nit verdient hait.>< wie hait sie irn bruder doit geschafft?>< entruwen>,
sagt der ander,< darumb das sie lantzeloit usser gefengnisse halff, und der nam
darnoch inn eynem kampff meliagant das leben. ist das nit die grost untruwe
die dan sin mag?>
da sagt lantzelot:< herre ritter, wolt ir sprochen das die junffrauwe domit
untruwe oder morderij gethan hett, ich solt sie des entreden widder uch,
und werent ir besser dan ir sijt.>< ja ich>, sprach der ander,< dan ich kenne
myn recht so grosse und so gantze das ich es widder dem besten ritter der da
lept wol torst ufnemen.>< das sal man wol gesehen>, sprach lantzelot,< dan
ich sol sie woil vor uch verwaren.> der ander sprach:< so must ir darumb
sterben als ein verreder billich sol.> da daten sie die junffrauwe entbinden
von iren banden, und die ritter liessen zuhauff lauffen was sie an den pferden
mochten gehan. der ritter stach sin sper uff lantzelot, das es alles zubrach
zu cleynen stucken. aber lantzelot vermist sin nit und geracht yne, das sin
sper aller zustoupp, und traffen sich mit den liben und angesiecht zusamen
so hart das sie bede verirret worden. und der ritter was so sere
verdort das er sich nit gehalten konde noch bliben sitzen uff syme pferde, und
viel zu der erden, den kopp nidderwert gekert, das er vilnach den hals aller
gebrochen hatt. da lantzelot den ritter nidder gefallen sach, er dacht das es
schande were den man zu rosse zu suchen den er zufuße fonde stan.
er erbeitzet nidder und gewan sin swert und lieff zu dem ritter was er mocht
und slug yne uff sin heupt, als er uff gestanden was, das er vil nach zu der
erden gefallen kam und zu tormeln begonde. er gab yme anderwerbe einen
slag, das er nit geduren kont, er viel zu der erden. lantzelot begreiff yne bij
dem helm und zugt yne yme uß mit grosser crafft. er nam den ritter und
warff yne inn jenes fure von grossem zcorne, das er aller verbrant; want er
was so amechtig worden das er sich nit behelffen kont. die des kamps grießewarten
waren die kamen zugan und sagten, er hett gnug gethan. sie namen
die junffrauwe und gaben sie yme gantz und woil gesunt. er thet sie cleyden
und fragt sie was er mee darzu thun solt. da batt sie yne das er sie wolt
geleyden an die ende da sie siecher wer irs libs. er sagt das ers gerne thun
wolt und furt sie inn ir kastell, als sie das an yme begert. und die burg
hiesse galefort, das sie sere vest hatt thun machen und wol versorgt und bestalt
mit allen dingen das zu noten gut docht. sie lag uff einer refyer fast
lustlich. nyman darff fragen ob lantzelot nit wol entphangen worde von dem
gesinde und der junffrauwe. ja, sonder zcwijfel, mee dan woil, und was das
nit freinde, wan er sie von dem dode mit holffe gotis erlost hatt und nyman
anders. sie knyeten alle vor yne und hiessent yne wilkomen sin als der beste
ritter der da lept. da er sie in iren pallas bracht, do nam er orlop und wolt
hinweg, es was woil umb tercien zcijt. und die junffrauwe nam yne mit dem
zcauwm und hiesse ir ingesinde das sie yne entwappent. gnug knabpen die
sprongen zu und namen sin rosse, die andern thaten sin wappen abe. und da
er den helm ußgethet, da kant yne die junffrauwe von stont. sie lieff zu yme
und wolt yne gekost han, aber er wert es ir. da sie gesach das ir nit me
mocht davon werden, da tast sie yne an hende und alle sin gleder und sprach:
< ey eteller ritter, wie begert ich uwer so sere zu sehen vor mym lesten ende,
da ich dan in der meysten noit was dar ich ye inn kam. sagt mir,
eteler herre, wan ir kompt, wie es uch geet und wo ir hin wolt.>< ich bin woil
gesunt>, sagt er,< und kom usser artus hoffe des konigs, da inn mich ein ritter
mit roden wappen beruffen hait von verretenisse wegen, das ich meliagant verretliche
erslagen hett und gedoit, und ich musse mich gegen yme des erweren
in des koniges brandamagus hoffe mit dem kampf.> die junffrauwe kant yne
woil und sagt:< es ist der rode agarondes; und den ir hude habent erslagen,
das ist desselben ritter liplicher bruder. und ich enweisse was ir bestanden
hant, dan wust der konig das ir mynen bruder hetten erslagen, ich han grosse
angst das er uch von swerem ruwen und betrupnisse, der sin hercze hett, erdoden
solt.>< weisse er es nit>, sagt lantzelot,< das meliagant doit ist?>< neyn
entruwen>, sagt sie,< es ist dannoch woil xiiij tage das er herbracht
wart, und sin licham ligt hie bij in eyme slosse, das heist zu den viersteynen;
und man verwart den mit grossem ernst, das es der konig nit sol gewar
werden. wanne ist uwer tag das der kampff sin solle?>< uff sant marien
magdalenen tag>, sagt er.< got musse uch behuden>, sagt sie,< ich han grosse
angst das uch agarondes ermorden thuw oder sunst grossen verdriesse.>< des
han ich kein sorge>, sagt er,< und thuw darczu alle sin crafft, er sal sin nit
macht hain.> sie hatten des nachtes vil gesprechs und mancherley von allen
sachen. alle die in dem huse waren dreben grosse freude und fest mit lantzelot
umb ir junffrauwen willen, die sie waneten hain verlorn, die er erloist
hett usser irer viende hende. des morgens fru nam lantzelot urlop von der
junffrauwen und irem gesinde. er must ir globen widder zu komen wan sin
weg sich dahin truge. er reit allen den tag sunder abenthure zu finden davon
zu erczelen were.
des abents kam er uff ein wasser rijten, hiesse aglande, das was ein swarcz
wasser und dieff ussermassen. do sach er beneben sich und wart druer pavelun
gewar; das ein was wisser dan ein snee, die andern zcwey waren
roit. usser dem eyn pavelun kam ein gewappent ritter gan, der zu lantzelot
sprach:< herre, sijt got und mir wilkomen!> lantzelot grust yne widderumb
fruntlich.< mich donckt>, sprach der ritter zu yme,< das ir der wandelin ritter
einer sijt.>< das ist war>, sprach lantzelot,< darumb bitt ich uch das ir mich
herbergen wollent.>< das wil ich gern thun>, antwurt er,< dan ir enfindet doling
herbergen me und mochten woil verirren in diesem gewelde, das da fast
grosse und unmuwelich zu rijten ist. darumb raten ich das ir noch hint verlibent,
und ir solt wol geherbergt sin.> lantzelot sagt:< so wil ich gern bliben,
dwile das irs begert, wan mich woil bedonckt das ir auch pfleget zu wandeln
weder und fort.> er erbeisset nidder von syme rosse. die knappen waren von
stont da und nament es, die andern entwappent yne von stont. da er entwappent
wart, da bracht man yme von stont einen samitmantel, den er an
thet. und der ritter und er gingen mit ein in das geczelt und sprachen von
manchen sachen, und fragt einer den andern von syme dun mancherley. lantzelot
sagt yme eins deyls sins wesens, das ander verhelet er. doch sagt er
yme wie er fure inn des koniges brandamagus hoff, da yne ein ritter an gesprochen
hett zu kampff sich verretenisse zu erweren. mit dem waren die taffeln
gedeckt, und man ginge essen. lantzelot wart gesatzet zu einer schoner
junffrauwen, und die was des ritters amy der yne geherbergt hatt. die junffrauwe
begonde yne an zu sehen, umb die grosse schonheit die sie ducht an
yme were, und kont sich des nit enthalten. sie begonde yne so sere inn herczen
mynnen das sie ir selbs gantz vergasse und nit anders thet dan uff yne
zu sehen, und liesse essen und drincken und gewan yne so liep als ye wijp
einen man mocht thun. sie docht das es das groste glück mocht sin das da
gescheen mocht, ob er sie also mynnen wolt als sie yme thet. - wir lassen
nu von ir und sollen hernoch sagen wie sie yne mynnen wart so wonderlich,
und was ir amyß darczu thet da er es gewar wart, und wie
er sie darumb verdriben must da es yme von erst wart gesagt; das lassen wir
und sagen von einer abenthuren, die inn dem pavelun geschach da sie sassen
und asßen.
uns sagt die abenthuren, als lantzelot saß mit dem ritter zu eßen und
siner amyen uber disch, und da man das lest gericht uff getragen hatt, da kam
ein ritter rijten mit roden wappen gewappent und hatt fast vil ritter mit yme.
er reyt inn jens geczelt und begreiff einen schiltknecht, der vor dem dische
stont und dient. do nam er yne mit den armen und swang yne fur sich inn
den satelbogen und reyt do hin. der knappe was des ritters bruder der lantzelot
geherbergt hatt. der rieff lantzeloten an mit grosser stymmen:< ey
eteler herre, sol man mir mynen bruder also doten, so mag ich nummer fro
werden und ich weiß das ich mich selbs erdoten. ich bitt uch dorch got das
ir yme zustaden stant und yne helffen wollent beschuden, das sol ich eweclich
verdienen.> lantzelot sprangk von jenem dische und hiessche sin wappen. ein
knappe kam geringe und sagt yme, der ritter fort sin wappen mit hinweg und
sin rosse domit. lantzelot sprach, darumb solt ers nit lassen, er solt zu fusse
folgen so lange er mocht. er lieffe usser der pavelun yemer nach und sin wirt
mit yme. da sie ferre kamen, worden sie jener gewar das sie uber ein bruck
gefarn waren. sie gingen dar hin, und lantzelot sagt dem ritter ob er da
wolt verliben.< neyn ich entruwen, herre>, sagt er,< ich wil uch so lange folgen
biß das wir den finden der uch uwer wappen also entfort hait.> sie gingen
uber die brucken, und yne beqwam ein ritter allgewappent. do er sie sach
also zu fusse, verleip er halten so lange biß das er lantzelot bekant. er fragt
yne wie er also zu fusse ginge. er fragt yne widder wer er were. er sagt yme
das er ein fremde ritter were der abenthure sucht,< und mich hait grosse
wonder das ir zu fusse sint>. lantzelot erczalt yme wie sich die sachen hetten
ergangen. der ritter sprach was er yme geben wolt ob er yme sin rosse gebe
und darczu alle sin wappen. lantzelot sprach, das er yme heisschen dorst.< so
wil ich>, sprach der ritter,< das ir mir gebent uwer wappen wo ich uch finde,
in welcher stat das sij da ich uch das ermane.> lantzelot sagt, er solt es thun,
< aber uff solich vorwort das ir sie mir nit vordern solt ob ir mich ergent vechten
fint.>< das wil ich woil>, sagt der ander und zoge sin wappen usse behendelich
und thet sie lantzelot an. er sasse uff des ritters rosse und fure hinweg
was er yemer mocht. so lange reit er das er uff ein hille kam. do sach er
den fursten von dem dryn weesen. warumb der walt also genant
wart, solt ir hirnoch wol vernemen, wan ich der mussen itzunt nit enhain.
lantzelot sach umb sich ver und nahe, aber er kont nyman gesehen, die er
sucht waren inn den walt gefaren. er rant dem hupslag alles noch den walt
dorch, biß das yme ein junffrauwe begegent, die fast kostlich und zirlich gekleyt
was. sie was schon und suberlich, ir flechten hingen ir uff ir schuldern
glich ob sie ein maget were.< susse junffrauwe, kont ir mich nit gewiesen
einen ritter, der herin gefaren ist, mit roten wappen?>< ja ich>, sprach sie,
< wol.>< nu wolt mich dar wijsen>, sprach er,< das ich uwer ritter sin musse zu
erst da ir myn bedorffent.>< das globent mir>, sagt sie,< wo ich uwer bedarff
und uch ermane, das ir mir folgen solt inn welcher stat das sij!>< das wil ich
gerne thun>, sprach er und glopt ir es, des er darnoch grossen ruwen gewan. sie wist yne inn eynen cleynen pat twerg dorch den walt und sagt:< wan ir
ein halbe myle gerieten sint, so solt ir finden vier pavelun. da solt ir den
ritter finden den ir suchent. und er heist der grosse ertamant, zu warczeichen
das er zcwo wonden vorne an der stirne hait.> da reyt er also lange hinnach
biß das er den ritter erreyt der vor yme floch mit sinen rittern, der er vil bij
yme hatt. lantzelot rieff yne an, der ritter want sich umb, er kert yme
zu mit gantzen wappen, den helm zu heupt gebonden, das sper inn der handt.
sie traffen sich uff jene schilt, das des ritters glene aller zubrach. lantzelot
vermist sin nit, er stach yne dorch den halsperg und traff yne, das er von
jeme pferde uff die erde vil. er zugt das sper usse und liesse uff einen andern
lauffen, der sin begert, und stach yne auch dorch und dorch, das er mit rosse
und alle uff jene erde vil. die andern ritter, die das gesehen hatten, die sprachen
das er ein meysterjosterer were. er rant under sie alle und slug freißlich
uff die ritter und slug sie dorch die helm, die schilde von den armen abe,
es were yne liep oder leyt. er thet grosse fromkeit die nit zu erczelen was,
das alle die wondert die das sahen wie er so manchen slag erczeigen
mocht. er kant den ritter mit den roten wappen und hesse dar gan, er
traff yne uff den helm, das er sich nit gehalten kont, er must von dem rosse
zu der erden fallen. er reyt yme uber den lip so hart das er yne sere tret,
und vilnach gestorben was. der ritter verleip inn amacht lijgen und hatt sin
crafft alle verlorn. sin ritter gesahen das und woneten das ir herre doit were.
sie wolten das rechen mit lip und leben und liessen uff yne lauffen mit grossem
zcorne. aber sie fonden yne ane were nit, dan er wert sich so freißlich
und so menlich das yme nyman genechen kont. sie mochten yne auch nit
mit aller irer macht hinderwert gedriben; wo er einen traff, da felt er nit, er
wont yne so sere das er yme nit geschaden kont, oder bereyt yne also das er
vom pferde viel zur erden und nit uffkomen mocht.
die andern gesahen das das sie nit geschaffen mochten und flogen zu
walde zu, was sie dan mochten, da sie yne aller dickest fonden. lantzelot
kert zu dem ritter mit den roden wappen, den er nidder geslagen hatt, zu
wissen wer er were. er fant den schiltknecht, dem sin hende und fusse gebonden
waren, und loist yne von stont. der knabe danckt yme ussermassen
sere. lantzelot der stont von syme pferde und gab es dem knaben zu
halten. er ginge zu dem ritter, der yeczunt neylich uff gestanden was so zu
ungemache das er eynen stiech nit gesehen kont. lantzelot zugt yme den
helm so vintlich von dem heupt das er widder darnidder viel mit henden und
fußen zur erden. er sagt, gebe er sich nit uberwonden, so solt er yne doit
slagen. der ander antwurt yme nit viel, dan er lag in amacht sins libes. er
want yne umb und fant yne verwont und blutig, das er wanet, er solt von
stont sterben. es berauwe yne sere das er yme so vil gethan hat, und saß
bij yne nidder zu besehen wie es yme gan wolle. mit dem sach er das ir vier
sich uffrichten die er vor dar nidder geslagen hatt. er lieff zu yne und sprach
zu yne, geben sie sich nit uberwonden, sie musten alle darumb sterben. sie
waren also vedert da sie yne komen sahen, das sie alle ir swerde uffgaben
und sprachen das sie alles das thun wolten das er begert; und er nam des ir
siecherheit von yne. do was der ritter uffgestanden mit den roten wappen.
lantzelot trat zu yme und verhup das swert und sprach, gebe er sich nit
uberwonden, er solt yme das heupt abeslagen. da der ander das swert gesach,
da ergab er sich gantz inn sin gnade, mit yme zu leben wie er wolt, und
sprach:< eteler ritter, nit enthunt mir, ich wil alles das thun das ir wollent>,
und gab yme sin swert uff. lantzelot nam sin swert und thet yne siechern
sinen willen zu thun, und fragt yne von stont warumb er den schiltknecht gefangen
hett da sie uber dische saßen und aßen. er sprach:< ich sol uch des
bescheiden>, und sagt yme das er eynen jungen bruder hett gehabt und vast
volkomen wer und schon,< der kam eins gereden zu der stat da
ir geherberget waren. und da begegent yme der schiltknecht den ir hant erloist.
nu was myme bruder zu verstan komen das ich erslagen solt sin, des
er grosse betrupnisse inn sinem hertzen hatt als er dan gehan mocht. und
von den gedencken und lyden da er also ruwig in was, so reyt er vor und
grußt den knaben nit, noch das er yme nye wort zugeredt. das versmahet
nu dem knaben so sere und was yme so unwert das er eynen bogen
nam und schosse mym bruder ein doitwont in den lip, das er desselben tages
da er beym kam sterben must. da ich des gewar wart, da wart ich ussermassen
sere betrüpt und zcornig, als wol billich was, und swur, ich solt solich
ubeltait, au mym bruder begangen, an dem knaben und alle syme geslecht
rechen nach alle myner macht. und ich wer auch vonstont dar gefaren, so
hatt ich so treffelich gescheffnisse vor handt gnomen der ich mit eren nit abe
komen noch gelassen mocht. da ich nu die sache geendt, da fur ich dar und
hatt mynen boden vor geschickt zu besehen wie es inn dem geczelte stonde.
und der sagt mir wie ir da saßent und assent inn dem geczelt. und vorwar,
were des nit gewest, ich hett uwern wirt doit geslagen; dan umb uwern willen
han ich das gelassen, umb die grosse liebe die ich zu uch tragen und die
grossen togent die ich an uch erken und in uch sint. dar umb thet ich uwer
wappen und uwer rosse nemen mit mir zu foren, das ich meynt, ir sollent
mir nit gefolgen konnen. und wer es nit schande gewest, so hett ich doch
den knaben toit geslagen. aber da es mir nit gebort hant an zu legen, so wolt
ich yne inn ein solich gefengnisse gelacht han das er nummer ußkomen werc.
herre, nu han ich uch gesaget wie alle ding zukomen und wie es gangen ist,
und bitt uch demudeclich das ir mir nu gnedig sin wolt.>< dorch got, uch sol
kein leyt nummer von mir gescheen>, sprach lantzelot,< doch weisse ich nit ob
ir mich kent oder nit.>< ja ich, lieber herre>, sprach der ritter,< ich ken uch
woil, ir sint myn herre herr lantzelot von dem lach. und ich bin eins ritters
mag, der uch das meyst von der werlt mynnen mag, und heist meliagant jaey,
den ir vor zcijten zu kamelot das swert usser dem heupt und das glenenstucke
usser dem libe zogent da ir erst ritter wordent.> lantzelot thet sin helm von
stont von dem heupt und kost den ritter umb meliagants des jaey willen
und thet yme grosse freude und fest, das meyst er dan mocht, und
bat yne das er yme das vergeben wolt das er widder yne gethan hett; das
der ander gerne thet. die andern waren des alle gar fro das ir vintschafft also
zu fruntschafft komen was und huben die verwonten ritter uff, die er dan,
ubel gehandelt hatt. der ein hatt den armen, der ander die handt verloren,
des lantzelot sere betrupt was, da er sin wart gewar, als er es woil bewijst.
dan er mocht den smerczen von yne nit gesehen und batt den ritter das er
nu fort mee die vientschafft laßen und syme wirdt den knaben widderbrengen
wolt, dorch sinen willen, und forter mee gefrunde weren. der ritter sprach, er
wolt es dorch sinen willen gerne thun, und batt yne das er mit yme herbergen
wolt. er sprach, es mocht doling nit gesin, das yne got behuten wolt, und
bede yne sere das er yme sinen vetter meliagant grossen wolt als den ritter
der yme sere liep wer und zu des gebot er alle zcijt stan wolt. also
schiet lantzelot von dem ritter und reyt follen dorch den walt wie er kont,
dan es was nacht und fast finster worden. und geracht yme doch das er inn
eins fursters huss kam, da er des nachtes die herberge nam. des nachtes wart er woil geherbergt. des morgens fru stont er uff und wappent sich. der wirdt
fragt yne war er wolt. er sagt yme:< ich wil inn des koniges brandamagus
hoff, da mich ein ritter zu kampff von verretenisse wegen vor geheischen hait>,
und sin tag wer gesetzt uff sant marien magdalenen tag. der wirdt sagt:
< herre, dar sint nit mee dan vier tage, und der konig, als ich verstont, sol uff
die zcijt hoff halten zu hindefart, das uff dem mere lijt, und ir hant noch drij
grosse dagefert dar. ir donckent mich so ein from man sin, wer es uch liep,
ich wolt mit uch dar rijten und uch die recht strasse foren.>< neyn lieber herre
wirdt>, antwurt er,< wijsent mich nit dan uff den weg, ir solt uch umb
mynen willen nit mee muwen zu dieser zcijt.> der wirdt sasse uff sin pferdt,
und rieden miteinander dorch den walt twerg und rittent mangerley, und fragt
yne, usser was landes er were. er sagt das er usser konig artus hoff keme.
< lieber herre>, sagt der wirdt,< sint ir noch sere betrupt da zu hoffe umb die
meren die darkomen sint?>< was meren waren das?> sagt er,< entruwen, wan
ich ir kein gehort han.>< entruwen herre>, sprach der forster,< das wil ich uch
sagen. hant ir nit horen sagen wie der beste ritter von der werlt her ins lant
kam gerieden suchen und zu erlosen jenover die konigin? und dorchreyt die
meysten und freyßlichsten passien alle die man finden kont, und ir das num
mer gleubent der es uch sagt. und da er die konigin also erloist und die
passien alle uberkomen hatt, da thet yne meliagant verrettelich fahen und inn
eynen thorne legen, da inn er dan gestorben ist; des nu aller konig artus hoff
miteinander betrupt ist und darczu manig biederman der yne sere liep hatt.>
< wißt ir nit umb was willen sie also betrupt sint?>< ja herre, es was umb
lantzelotz willen des konigs bans sone. siecher es was der jene da grosse
wirdekeit und fromkeit an lag. und dwile er toit ist, so solt alle die werit
wol sterben, dan alle togent und ritterschafft mit yme hinweg gesant ist. nu
mogent ir wol pruben obe sie billich betrupt und zcornig von der verlost sin
und alles das ant betrupt ist darumb als billich ist. und wir alle inn diessen
landen hain vil dardorch verloren, das nit zu uberkomen ist.>< war umb were
das?> sagt lantzelot.< das wil ich uch sagen, herre>, sagt er,< es
ist war das ein torne hie stet in diessem lande und heist merlins torne. das
ist also ein freislich wonder da yman von gehort, es were dan der wonder von
dem heilge grale. da kompt nu mancher ritter die abenthur zu enden, aber
sie mogent nit geschaffen und ist alles vergebens. und was ritter dar also
koment, der kompt keyner dannen, er sij toit oder wont verczugkt, das
nummer man kan erfaren war er kompt; und ist kein jar, wir verliesen mee
dan drijßig ritter in diesen landen. nu fonden wir zulest an eynem stuck geschrieben
neben der porten also: « nummer ensollen die wonder hie in gebrochen
werden, es ensij dan das lantzelot vom lach kom. » und wan der
kompt, so sol er es wol geenden; und mich wondert sere das ir davon nit hant
horen sagen.>< ich han nye davon gehort>, sagt er,< ich bitt uch das ir mich
wijsen wollent wo der thorne stet.>< er stet>, sagt der ander,< ussem diesem
forst an dem ende westerwert zcwusschen dem wijsen castel und der port von
gasem.>< ob ich dar ritt>, sprach lantzelot,< solt ich komen inn zcijt inn
brandamagus hoff zu dem kampf daruff ich beruffen bin?>< ja>, sagt er,< wan
ir sere rijden wollent.> lantzelot nam von yme orlop und scheit da hin. er
reyt zcwene gantze tage zu dem walde ee er darusser keme. des andern tages
kam er gerieden zu tercien zcijt, do fant er zcwene hirten, die ohssen huten.
do fragt er sie ob sie ergent herbergen wusten das sie yne darwert wijsen
wolten. der eyne nam yne und leyt yne zu stont zu eyme huse, das stont uff
einem felssen und das was wol gemacht und vest von graben, die da dieff und
wijt waren. der herre von der burg lag oben uff und sach lantzelot komen.
er liesse die falbruck nidder slagen, umb das lantzelot darinn komen mocht.
dan yne ducht wol das lantzelot ein wandeller ritter were. der herre was
her abe gegangen und entphing yne fruntlichen und gutlichen, er fragt yne
wannen er keme. er sagt:< von dem hoffe artus.>< so mussent ir got und
mir willekomen sin>, sprach der wirt von dem huisse,< ich han uch darumb da
lieber umb eins ritters willen, der hie enbynnen sijt verwondt und siech, der
ist auch usser dem hoffe davon ir sagent.>< wer ist er?> sprach lantzelot.
< ich enweiß sin werlich nit>, sprach der herre,< dan es mich ein ussermassen
guter ritter donckt. so ist auch nit lang das ich yne sach inn eyme
dage drij ritter uberkomen, von dem selben warczeichen lijt er nach also inn
unkrefften sins libes.> lantzelot sprach:< ich bitt uch das ir mich dar wollent
leyden.> er fort yne da hin. als er yne gesach, fragt er yne obe
er were usser konig artus hoff.< ja>, antwurt er,< und bin darczu von der taffelronden.> lantzelot verstont balde an der sprache das er von logers nit
enwas und fragt yne wannen er burtig were.
er antwurt yme:< ich bin geboren usser dem lande das beoyng geheißen
ist, da hievor ein konig inn was, ein fromer herre als er inn der werlt gesin
mocht, der was der konig ban geheissen. und darumb das er mich usser dauff
hup und myn petter was, da wart ich noch yme ban gedaufft.> lantzelot bedacht
sich ein wijle, inn dem so vieln yme die trene usser den augen. das der
gewont ritter wol gesach und fragt yne was yme gebreche.< mich jamert>, sagt
lantzelot,< das ir also gewont sijt, und wer grosse schade das ir also sterben
sollent, dan ich zu zcijten vil gutes von uch han horen sagen.>< neyn>, sagt
ban,< ich sterben nit, des trost ich uch wol. myn hercz mocht nummer fro
werden noch nach mym dode myn sele das ich itzundt sterben solt, ich wist
wol das ich nummer von dem man gerochen solt werden dem ich dan uber
alle ding so von herczen hasse dragen.>< wer ist der?> sprach lantzelot.< das
ist melagant der verreder, konig brandamagus sone, der lantzelot so gar
boßlich gefangen hait, und man sagt das er yne habe lassen sterben; dan ich
keynen man in der werlt weiß den ich lieber wolt sehen dan yne, und sin lude
gesehen yne auch sere gerne, die grosse verlangen nach yme hant getragen,
und sint alles inn hoffen das er dar czu komen solle und sie erlosen usser des
ungetruwen konig claudas henden. wan die nu auch vernement, das er toit
ist, so verlijbent sie yemer ungetrost, das sie sonder zcwijfel nummer uber
komen mogent. es ist auch leyder mee dan ein jare das ich yne habe gesucht
und kont yne nye ankomen.> als sie inn den redden waren, kam ein
knecht und sagt:< herre, es ist bereit, wolt ir essen gan?> der herre nam
lantzelot mit der handt, und liessen bannen ruwen, und fort yne zu der
taffeln und assen, da yne wol und hirlich gedienet wart von des wirts bruder
und zcweyn junffrauwen, die er mit yme hatt. lantzelot wart sere gemircket
des nachtes von den herrn und dem gesinde. da es slaffen zcijt was, da thet
man yne inn ein herlich kammer wijsen. des morgens fru, do er messe hatt
gehort, ginge er zu bannen und nam urlop von yme. er thet sin wappen
an und gesegent den wirt, und domit reyt er sin strassen so er baldest
kont und reyt den tag biß abent. do kam er usser dem walde und fant ein
burg vor yme, die velße genant was, und reyt dar herbergen, da yne ein
jungfrauwe wol entphing, der das huisse was. das slosse was wol gelegen und
schon; uff der eynen sijten stieß das mere dar, uff der andern sijten hatt es
wiesen und busche gnug, ane das nit wingarten da waren, sunst hatt es kein
gebreche. aber in britanien was wingarten gemeyne uff der andern sijten wijt
von wasser, als die abenthure von dem heilgen grale das clare
underschiet und erczelt. fru stont lantzelot uff und hort frumesse, als er
dan allewege plag zu thun, und reyt hinweg, das er eben zu siner gesatzten
zcijt kam zu hindecart. da fant er den konig brandamagus, der grossen hoff
hielt von siner cronunge und hatt viel geczelt in die wiesen lassen slagen, und
was manig hoch barune da vergattert, noch den der konig gesent hett und
hoff mit yne halten wolt. als der konig gessen hett, was er uff ein richelich
sitze gesessen von schonem samit und sijden duchern gewirckt, und ein harffer
stont vor yme zu harffen, so das der konig hort yme so genauwe zu das nyman
ein wort dorst sprechen. lantzelot kam dar rijten und liesse die andern
geczelte alle, dan er des konigs geczelte wol erkant bij den arn von golde. die
knappen sprongen fort,
ritter
von allem dem lande. er warff den schilt zu der erden mit dem swert und
begreiff lantzelot mit den armen. sie rongen lange mit einander und swencketen
sich manige werbe her und dar. aber lantzelot, der von grosser krafft
was, nam yne zcum lesten und hup yne me dan fusse hoch von der erden und
warff yne so recht hart undersich, das yme das hercze inn dem libe vilnach
zubrochen was. und der ritter verleip inn amacht lijgen. lantzelot zugt yme
den helm vom heupt und slug yme den kopff abe sonder langer beyten, darumb
das er meliagant von sijpschafft bestont. und er drug das heupt vor den
konig und sprach:< herre, hain ich gnug herczu gethan?>< ja herre>, sagt der
konig,< aber ich bitten uch, umb der liebsten willen die ir ergent inn der werlt
habent, das ir uwern helm abe thun wollent.> lantzelot sagt:< ir habent nu
mich so hoch besworen das ich es uch nit versagen kan>, und thet sinen helm
von dem heupt. da kant yne der konig von stont, er lieffe zu yme und kust
yne fruntlichen. lantzelot sagt:< ey herre, erczeugt mir kein freude noch bewijst
mir kein ere, des bitt ich uch, ir sint mir kein gut schuldig zu thun,
nochdem ich gein uch sere missethan habe das ir mich billich hasßen sollent
vor alle die nu lebent.>< ey lantzelot, ir mochtent wol geswiegen haben solicher
rede und tetige! ich gedencke wol was ir sagen wolt, aber ich wil sin
nit wißen, dwile ir bij mir sijt; dan ich nit uber uch geczornen kont oder
gram wesen umb keynig sache die da geschehen mocht, sonder ein allein; und
mir ist wol als die selbe gefallen sij. aber uff das ich die warheit davon nit
wissen wil ob es sij oder nit, so wil ich uch bitten, dwile ir hie sijt, das ir nit
anders dan von freuden sprechen wolt und, was zcorne oder unmut bringent,
lassen wolt gewerden; dan vor uch ist alle freude zu komen schuldig.> also
trost sich der konig selbs sins grossen lydens und smerczen des er sich versach,
das kam zu von hogem und grossem herczen das er inn syme libe drug.
er hielt sin sone wol vor erslagen, noch dan wolt er der glich wenig
oder viel bewijsen umb der grossen lieben willen die er zu lantzelot
druge. auch so wolt er sin ere domit verwaren das er sich von leyde
nit vergahen dorfft oder lassen gesehen, und das er dannoch domit auch mit
lantzeloten gutlichen redden mocht und bij yme han. alle die barune worden
da gewar das es lantzelot was und thaten yme die meist geselleschafft die
man eyme fremden ritter inn der werlt erczeugen mocht. er wolt urlop
nemen, aber der konig behielt yne mit gewalt des nachtes bij yme und thet yme
das beste das er dan yemer kont oder mocht. des morgens fru wappent er
sich. er ging vor den konig und nam urlop. der konig thet yme das schonste
rosse darbringen das irgent da was und geleyt yne einen ferren weg. also er
von yme scheiden solt, do sagt der konig:< lantzelot, ir sijt vorwar der man
der uff erden lept, des geselleschaft ich das liebest haben wolt, wer ich nit zu
arm ein man darczu; dan ich erkennen das ich uch nit glich bij geselleschafft,
zu halten were. ist uch aber geneme das ir mir uwer geselleschafft zusagt, ir
solt mich niet froher machen dan das ir mir gebent die aller richst stat die in
der werlt ergent ist.> da nu lantzelot die grosse togent an yme hort, do
sprach er:< herre konig, dwile ir mich donckt das uch myn geselleschafft so
geneme ist und die so gern haben wolt, so wil ich uch das gern thun, so ferre
das ir mir vergebent und vercziegent die sache widder uch gethan hain.> der
konig sagt:< lantzelot, und hettent ir mir alle myn fleischliche frunde doit geslagen
und darezu enterbt aller myner erbeschafft, das solt uch alles vergeben
sin, uff das ich uwer geselleschafft hett und siecher wer myn leben lang.>< werlich
herre>, sagt lantzelot,< ich solt uwer geselleschafft sere begeren, mocht ich
uch die uff getragen inn solicher massen als ir da begerent, enwer ein ding:
ich bin mee bij andern luden dan bij mir selber, deshalp kan ich uch myn
geselleschafft nit uff getragen als ir die villicht begerent. aber inn welcher stat
ich bin oder ir mich findent, da gebe und erleube ich uch mit mir allen
uwern willen zu hain und zu thun als mit andern uwern rittern.> der konig
sagt:< lieber frunt, mir gnuget wol domit. nu habt ir gesagt das ir widder
mich gethan hant.>< das ist war, herre, das ruwet mich sere. aber es must
also wesen und kont sin nit mit keynen eren von abe sin.>< nu bitt ich uch>,
sagt der konig,< das ir mir das bynnen vier tagen entbieten wollent, dan ich
wil es itzunt von uwerm monde nit horen, darumb das ich nit wil das eynche
ubelmut oder fientschafft zcwusschen uch und mir sij. und fart, das uch got
geleyde zu heyle uwer selen und freude uwers libes. und nummer laß mich
got ersterben, ich enmusse mit uch sin inn ponten und wesen als ich dan das
gerne gesehe!> der konig schiet von yme zu der zcijt mit weynennen augen.
uff die ander zijt reyt lantzelot und macht sinen weg zu der dolenronßgarde
wert, und des nachtes lag er inn einer apthien. des morgens stont er fruw uff
als es daget; wie er dannen scheyden solt, do kam ein junffrauwe gan, die
auch des nachtes da gelegen hett, und fragt yne war er wolde. er sprach, er
wolt zu der doleronßgarde wesen.< ey edeler ritter>, sagt sie,< ich bitt dich,
dorch die togent und fryheit die an dir ist, dastu mich darselbs geleyden
wolst.>< ich wil es gerne thun>, sprach lantzelot,< so ferre ich das gethun
mache.>< ich heische nit me von uch>, sagt sie. sie thet ir pfert
von stont holen und schiet mit lantzeloten dannen. sie reden also lange biß
das sie nach mittage kamen da sie eynen ritter fonden. sie grußeten yne,
das dette er yne widderumb. da er also nahe bij die junffrauwe kam das er
sie erlangen mocht, er greiffe sie zcwusschen sin armen und wolt sie kussen
mit gewalt. sie wert sich und rieff lantzelot, er beschirmet sie ubel als sie
beducht. lantzelot wart zcornig das man der junffrauwen schande vor yme
thun solt die inn syme geleyde fure. er sagt:< herr ritter, ilet balde von mir,
ir thunt kein hubscheit her an; geuneret musse er sin der uch erlopt
hait den junffrauwen gewalt zu erczeugen die nit mit uch zu thun hant! ich
verbitt uch du ir doling handt me an sie leget.> der ritter antwurt von stont:
< nu sint ir zu vechten komen das ir das verboit gethan hant, dan ich musse
die junfrauwe kussen oder musse mit uch strijden.>< nu das ich musse mit
uch vechten>, sprach lantzelot,< so versagen ich uch des strijts nit. und darumb
so hut uch vor mir!>< und ir auch vor mir!> sprach der ander. sie liessen
zuhauff lauffen was sie usser iren rossen her gedriben mochten und traffen sich
vientlich uff jene schilt, so das der ritter sin sper aller entzwey rant. lantzelot
verfelt sin nit und traff yne so hart das der schilt noch der halsperg yne nit
gehelffen kont, er stach yme das isen von der glenen dorch sin schuldern, das
man es uff der andern sijten uß sach gan, und der ritter viel von syme rosse
zu der erden nidder. er zogt die glene usser yme, und der ritter verleip von
grossen engsten inn amacht ligen. da stont lantzelot abe und begreiff yne
mit dem helm und zocht yne yme abe und warff yne von yme so er aller
ferrest mocht. er verleipt alles noch dan inn amacht lijgen. lantzelot hatt
das swert geraufft und ging bij yne sitzen, das er von der amacht bequeme, zu
vernemen wer er mocht wesen. er lag lange inn der amacht.
da er widder kam, begonde er sich fast clagen. und lantzelot sprach, er
sluge yme das heupt abe obe er sich nit uberwonden gebe. der ritter rief yne
an:< ey edeler ritter, sijt mir gnedig, ich ergebe mich gantz inn uwer gnade
und uberwonden von diesem strijt sehent, edeler herre, myn swert das ich uch
uffgeben!> und lantzelot nam das swert und sagt:< uch sal nit me bescheen,
dan verkondet mir warumb ir die junffrauwe mit krafft kussen wolt uber iren
willen.>< herre>, sagt der ritter,< ich musse das thun vor die warheit, nach dem
das ich es so dure versprochen han gehapt, und sal es uch erczelen wie es darczu
komen ist. es ist wol umb virczehen tage das der konig brandamagus
eynen torneye, als ich verstonde, inn syme lande thet uss ruffen, darczu
vil ritter und franczosen kamen. nu geschach das man eynen usser den allen
gekoren hat vor den besten ritter, der sere ein jung man was. und noch yme
kosse man zcwolff ritter die darnach die besten sin solten. do man essen
solde, do satzt man den ritter der das beste gethan hatt gar uff einen schonen
seßel von golde kostlich und richlich gemacht, uff einen andern disch darbij
atzt man die zcwolff ander ritter die darnach zcum lesten usserkoren waren.
und zu dem ersten geriecht dienten die zcwolff ritter dem einen, und von dem
ander dient yme der konig selbs, von den andern dienten yme frauwen und
junffrauwen. von dem virter so diente yme des konigs dochter, die ussermassen
schon was, und ye ein schon junffrauw dienete den zcwolff rittern auch
leyn. do man nu geßen hatt, do kamen die junffrauwen gegangen zu den rittern
den sie gedienten hatten und fragten was lons sie von yne solten warten
sin, irs dienstes halber den sie bewijst hetten. der erste ritter, der also gefragt
war glopt der siner das er mit allen den rittern, die yme begegent inn
dem jar, josteren dorch iren willen wolt und sin recht bein uff
des pferts hals wolle legen. dar noch thet iglieher ein globde. und ich, der
zcwolfen einer, sagte das ich alle die junffrauwen die mir begegent, die ein
ritter geleit, mit gewalt kussen oder mit yme striten wolde, biß das er mich
oder ich yne uberkeme. das was groß dorheit, ich michs beken. noch was
einer herre der sich noch grosser dorheit vermasse und versprach das er die
konigin jonover inn vier ritter geleyde nemen wolde wo er die fonde.>< das
was noch merer dorheit>, sprach lantzelot,< und das ir auch der junffrauwen
solich globe dadent. ich schelde uch gantz ledig, dan so vil das ir mir eynen
dinst mußent thun. und bitt uch das ir zu dem konige brandamagus von
gorre farent und sprechent, lantzelot bitt yne gnade von dem das er sinen
sone meliagant doit habe erslagen und des inn grossem ruwen sij, mocht
das icht gehelffen; und domit sagt mir wie uwer name genant sij.>< ich heiß
patrides mit dem zcirckel von golden>, sprach er lantzeloit sneyt ein stucke
von syme geren und verbant yme sin wonden. und da er von yme scheiden
solt, fragt er yne wie der gut ritter hieß der da verdient hett das man yne
inn eynen gulden seßel zur taffeln gesetzt hait. er sagt:< herre, er heißt bohort,
der verdrieben was, als man mir sagt.> lantzelot was des sere fro, und
domit schieden sie von einander. er halff der junffrauwen widder uff das
pfert, und ritten alslange biß das sie kamen zu der dolenronßgarde. aber die
von dem lande nanten das sloß, noch dem das es lantzelot gewonnen hatt,
vonme die josegarden. und als sie verstonden das lantzelot komen solt, da
rieden sie yme entgen und drieben grosse freude und joye als die yne gerne
gesehn hetten. da er nu dar inn bekam, ee er von dem rosse stan wolt,
hiesse er yme galahuden zceigen. und da stont er abe und macht den gro
sten ruwen den yeman inn der werlde gemachen konde, das alle die beducht
die yne sahen das er sterben solle. die von dem kastel trosten yne so sie aller
best mochten und warn sere betrupt da sie yne in dem jamer gesahen. er
hiesse den richsten sarck machen der ye me gesehen were worden.< werlich>,
sagt ein alt junffrauwe,< es ist inn diesem castel der richst sarck der ye
gesehen wart, aber wo er sij, das weiß ich nit. enbitten den alten luden von
diesem lande, mir zcwijfelt nit, ir sollents wol gewar werden.> lantzelot thet
als sie geraden hatt. als die alte lude vor yne kamen, da fragt er sie. sie
sprachen, der sarck were vor eym altare inn der meysten cappellen und were
eyme heydensche konig gemacht worden, der frybanduch geheissen were, und
die heyden betten yne an, und were das sloß sin gewest vor der zcijt ee das
joseph von armach inn das lant komen were und leyten yne dar zu dem
sarck, der vor nye keyme man was geoffenbart worden. lantzelot was des
sarckes sere fro und thet graben noch dem sarck. und zu erst da man
yne hervor bracht prist er yne zu male sere. noch dan fant man weder golt
noch silber an keynichen enden daran, aber von precieußie steynen so dure
und kostlich das ir glichen nye me gesehen was worden, und woil
schein das kein erdensche mentsche mit keiner maneren den sarck also gefisert
oder gemacht kont han. lantzelot thet den sarck stellen an das ende
da er vor zcijten sinen namen geschrieben fant, vor eym almaris. er thet den
licham mit grosser mynne und betrupnisse dar inn legen noch gewonheit des
landes als man plag zu thun. als er den licham dar inn gelacht hatt, da
kost er yne drywerbe an sinen mont, und yme wart also we davon das yme
das hercz vil nach inn syme libe enczwey gesprongen was. doch deckt er
yne von stont mit eynem kostlichen golden duch und nam urlop und schieden
dannen. die junffrauwe danckt yme sere, vor die er gefocht hett, das sie so
gut geleyde an yme fant. er reyt und macht sinen weg zu konig artus hoffe
wert. und do der konig vernam das er komen solt, da entphing er yne mit
solichen grossen eren das sie alle hernidder von dem pallas gan musten, und
die freude und das spil das da gedreben wart, da was nit von zu sagen.
lyonel, estor von mares und meliadus und der konig entphingen yne mit so
grosser wirdekeit als noch ye ritter davor mocht entphangen sin worden. er
wart woil entphangen und basse dan wol. da er sich entwappent, der konig
thet die schriber komen, die die abenthuren plagen an zu schriben, und liesse
lantzelot sagen was yme bij der ußfart gescheen was. das wart alles beschrieben
nu geswijget die abenthure ein wile von yme und kompt widder
zu bohorten, der verdrieben, der ein junger fromer ritter was inn siner zcijt
als man einen kont finden.
uns sagt die abenthure, als bohort von dem castel von glacides gescheiden
was, da die junffrauwe von ungefort hin kam, das er des nachtes
lag inn des heremiten huisse, der yne wol entphing. des morgens fru da es
daget nam er uorlop von dem heremiten und sprach das yme des nachtes mit
der herberge basse genuoget hett und gangen, dan das er zu glaciden were verleben.
er schijt von dannen er reyt allen den tag biß zu dem mittage, da
fant er ein schon cappelle. er stont abe und ginge besehen was dar inn were.
da hort er den meysten jamer, den er inn syme leben ye gehort hatt, und
sach das wol zcwenezig ritter kamen und brachten einen doten ritter uff einer
orßbaren ligen. sie satzeten die liche inn die cappelle und dreben
den grosten ruwen der ye me gesehen wart. und was ein alter ritter, der
uber masse grossen ruwen dreip und sprach:< ey toit, wie getarstu komen zu
mynem lieben sone, der uber gut inn allen togenden vollenkomen was, und
mich alten man vermyden, dastu mich nit vor yne hin gnomen hast!> und
mit dem viel er uff die bare und verleip lange da uff der baren ligen. und
als er widder bekam, sprach er:< ey ir herren, bringet mir den verreder, der
mir mynen sone getoit hait!> und man bracht yne von stont dar nacket und
blosse in syme niddercleyde. bohort besach yne das es sin meister lambegus
was. er wart so zcornig das er den rittern zurieff:< lassent den gan und
mit freden bliben, so liep uch uwer lip ist!> die andern frageten nit darnoch,
und er liesse uff sie lauffen was er usser dem rosse gehan mocht. er slug den
erster der yme widderfure uff das heupt so hart das das swert uff den zcenen
want und der ritter toit viel fur sin fuße. er liesse fort lauffen zu den die
sinen meister hielten und slug den eynen von stont toit, dem andern slug er
einen arm abe und da flogen die andern alle inn die kirche. bohort sprach:
< meister, nu sitzent balde uff das pferdt!> und lambegus vergaß das
nit das er yne meister geheißen hatt. und da sie inn den walt kamen, da
sagt er:< herre, ir hant uch woil umb mynen willen so vi geabenthurt das
ich schuldig hin uch vor alle der werlt zu dienen, dan ir mir mynen lip behalten
hant. und darumb so bitt ich uch, uff das ich uch nummer verlaßen
wil, das ir uwern heim abe thunt.> und bohort thet von stont den helm abe.
und da yne lambegus erkant, da was nit ein fragen ob er sere fro wer, dan
er lieff von stont zu yme und helst und kust yne sere fruntlichen und sprach:
< ey lieber herre, wie und wo hant ir uch sint gehalten das ich uch nye gehen
han, und wie sint ir inn diß lant komen?> er sprach:< ich bin sint
wol gesunt gewest, und myn frauw vom lach enbott mir das ich uff hute zu
mittage hie wer. also bin ich herkomen und han uch recht hie fonden; me
sagent mir warumb uch die ritter gefangen hatten.>< ich wil es uch sagen>,
sagt er,< es ist umb drij tage das ein ritter und ich wol drij tage ane abenthure
zu finden gereden hatten, und wir kamen zu einer zcijt faren und sassen
dahin zu mussen und daden uß helm und koller uff. und als wir slaffen wolten
gan, gesahen wir das vier honde kamen und brachten ein wilt eberswin
gejaget; und wir lagen vorne an eym walde. von stont kam ein ritter nach
gereden und schoß mynen gesellen dorch den hals, das er doitwont wart. und
als myn geselle entphant das er uff den doit verwont was, da lieff er mit dem
sper uff jenen und stach yne dorch den lip mit holcz und isen, das er dar
nidder viel. da kam der ander nagerant, der wolle wißen wer den toit
gestochen hett. min geselle antwurt das ers gethon hett, und zcoch
der ander sin swert und slug mynem gesellen das heupt abe und sagt das er
das zu rache gethan hett und sinem gesellen, der offenberlich doit geslagen
were. als ich das gesach, ich was usser massen zcornig umb die sach und
schamt mich sin sere darczu. ich wolt den ritter doit han geslagen er
entreyt mir. ich sasse uff myn pferdt und folget yme noch, das ich yne vor
einer lodschen erfolget; da fant ich yne gewappent. da widdersagt ich yme,
das thet er mir auch widder glichnisse, und strijtten da zusamen solange biß
ich yne doit slug.> also rieden sie mit ein sprechen, und ir einer erczalt dem
andern sin abenture und wie es yne sij gangen, und dreben das solange biß
das es umb vesperzcijt was das sie dorch den walt kamen. da widderfure yne
ein junffrauwe, und die grust bohort von herrn lantzelots wegen. er grust sie
hubschlich widder. sie sagt:< herre lantzelot sent uch das swert mit mir, das
galahutz des grossen gewesen ist, und enbutt uch das ir diß swert umb sinen
willen dragen wolt.> er antwort das er das gerne thun solde und besach die
junffrauw also lange biß das er sie erkant. da dreibe er große vest und freude mit ir, dan er sie vor bij der frauwen vom lach me gesehen hatt. alsolange
redten sie zusamen biß das sie usser dem forst kamen, da sie ein slosse fonden.
sie reden dahin und fonden ein alten ritter dar enbynnen, der sie sere wol
entphing und thet yne alle die ere die er yemer kont. er slug selber handt
an, sie zu entwappen, und leyt sie darnach inn den pallas; und redten mit ein
von vil sachen, biß das es esßens zcijt wart. da thet er sie nidder sitzen und
liesse yne fast hoffelich und herlich zu essen geben und dienen so
er aller best mocht. nach dem essen kam ein ritter und knyet vor yne nidder
und sagt:< herre, hie sint uwer nichten komen, die inn dem sale da neder sint,
und wolten gerne mit uch herbergen, ob es anders uwer wille sij.>< wer sint
sie?> sprach er.< es sint die junffrauw von ungefort und mit ir die frauwe von
clacedon.> der herre sprang uff von stont als der gegen yne gan wolt. er batt
bohort das er sich nit verdriessen liesse, er solt balde widder komen. mit dem
kam sie inn den pallas, und die junffrauwe erkant bohorten woil, und sie viel
vor yne nidder uff ir knyen und sagt diese wort knyende zu bohort:
< ey herre, ich bitt uch dorch gotis willen das ir es mir vergeben wolt das ich
widder uch missethan han, ich wil es gegen uch bessern noch allem uwerm
willen wie ir das gebieten dorrent.>
bohort erfert sich so sere das sie vor yne nidder gefallen was, das er ir
nit versagen kont. er hup sie uff und vergap ir wes sie yne gebeten hatt. da
was die groist freude von aller werlt da er ir vergeben hatt. da sageten die
junffrauwen was bohort dorch iren willen gethan hett gehabt. die junffrauwe
von ungefort ginge inn ein kamer und bereyt sich da zu sins unt thet ander
cleyder an. sie ginge widder zu yme und erczalt yme was sie sint dorch yne
erlitten hett und pynen getragen inn der suchunge nach yme, das sie es alle
abe gelassen wolt, sie hett yne dan fonden oder solt in der suchunge gestorben
sin. do das alles erczalt was, do sagt bohort:< junffrauwe, ich bitt uch das
ir nummer kein ritter doit slagen thunt umb solich missetait.> sie sagt das sie
es wol halten solt und glopt yme das. do sprach die frauwe:< herre, warumb
lest ir myn herberge des nachts da ich widder kam?> da sagt er das, und
worden sie da aller frolichst und lachten und hatten mancherley freude und
schimpff vor ein ander da sie vernamen wie es gangen was. bohort wart des
nachts sere wol gepflegen und grosse ere erbotten, das yne selber ducht zu vil
sin. des morgens wappent sich bohort. wan lambegus kein wappen hatt dar
bracht, da thet yme der herre gut wappen holen und gab sie yme an zu thun.
da namen sie urlop und schieden von dannen. die junffrauwe was nach bij
yne die der frauwen vom lach zuhort. und da sie mit eyn gereden biß umb den
mittag, do kam ein grosse ritter:< ir herren>, sagt er,< mich donckt das ir der
wadeln ritter sijt. ist das war?>< ja>, antworten sie.< was suchent ir
dan?> sprach er.< wir suchen einen ritter, den wir gerne funden, ob wir mochten.>
< wer ist der?>< es ist lantzelot>, sagten sie.< von lantzelot wolt ich uch
wol sagen>, sprach er,< wan ich weiß wol inn welcher massen ir yne suchent.>
< darumb wir yne suchen>, sprachen sie,< das ist inn keynem bosen nit, sonder
umb sin gut.>< so fart zu konig artus hoffe wert, da solt ir yne finden, und
ich sage uch das er den ritter doit geslagen hait der yne angesprochen hait von
verretenisse wegen. und er hait hint inn myme huse gelegen; und als er von
mir schiet, do sagt er das er zu dolenronßgarde wolt rijten. und ich meyn,
kont ir yme die strasse nach komen, ir solt yne wol errijten.> sie
danckten dem ritter sere fruntlichen, als sie der reden sere fro waren. ir einer
nam urlaup von dem andern und schieden sich. die zcwene machten ir fart
zu dolenronßgarde wert; aber sie konten den weg nit behalten und rieten umb
ein guten weg. und da sie dar kamen, wart yne gesagt das lantzelot vor
dryn tagen dannen wer. bohort was des sere betrupt das er nit inn zcijt komen
was. sie verlieben des nachtes da. des andern tags sassen sie fru uff
und rieden widder hinweg. die junffrauwe sprach zu bohort:< herre, ich wil
nu von uch scheiden, und ir solt mir urlop geben.>< wie ist dem, wolt ir uns
nu lassen?> sagt er.< ja>, sagt sie,< ich wil zu myner frauwen von dem lach
widder keren.> bohort bat sie sere fruntlichen das sie yme sin frauw von herczen
grussen wolt und ir sagen das er gentzlich ir ritter wer, an allen abestant
oder keyner sachen die gescheen mocht. bohort bat lambegus das er die junffrauwe
foren wolde biß das sie uff denn keme. und er sagt das er das
gerne thun wolt. bohort reyt alleyn hinweg und was des wol verdacht das
er inn eym jare nit endecht inn artus hoffe zu komen, und fore weder
und vort abenthure zu suchen wo er der dan gewar wart oder davon hort
sagen. darumb geswijgen wir nu sin und sagen von patrides, das der zu
des konigs brandamagus hoff wert reyt und yme die botschafft sagen die yme
dan lantzelot entbotten hett.
uns sagt die abenthure, als patrides mit dem gulden zcirckel von lantzeloten
gescheiden was, das er allen den tag also verwart und gewappent reit
biß des nachts, do kam er zu der herbergen da lantzelot gelegen hatt. des
morgens fruw stont er uff und reyt mit grossen pynen, biß das er kam da er
des konigs gewar wart. er ginge vor yne do er yne fant und knyet nidder.
er sprach:< herre, lantzelot vom lach hait mich her zu uch gesant und enbut
uch das er meliagant uwern sone toit habe geslagen; des sij er inn grossem beruwen
und bitt uch umb gnade der missetait er gegen uch dar an begangen
hait.> als der konig das verstont, da barmet es yne so sere, umb das er kein
kinder me hatt, das er grossen ruwen und betrupnisse inn sinem herczen gewan,
das nyman erczelen oder gesagen konde, und alle die werlt meynt, er
solt usser sinen synnen komen. er viel von grossem smerczen under yne allen
inn amacht nidder. die herrn lieffen alle zu yme und huben yne uff mit grosser
pin, und wart ein soliche ruwe und jamer inne dem hoffe das nyman das
verdencken mocht oder davon zu erczelen wer. do der konig von der amacht
widder uff kam, da fragt er sin ritterschafft ob yeman wist wo sins kindes
licham wer. sie sageten yme das sie verstonden, er lege zu dem castell von
den vier steynen. er sagt das er yne solt farn suchende und saß uff von
stont mit allen sinen rittern und reyt den tag und die nacht. und des andern
tags umb den mittag kam er zu dem kastel von den vier steynen, da er sins
sons licham uff einer barn fant lihen inn dem pallas. er lieffe von stont
zu der bare und nam sins sons heupt inn sinen arm und besach yne so durlich
als das wol zu mercken was, und domit verging yme das hercz, das er nidder
viel inn amacht als lang als er was. sie namen sin ware so sie best konden.
lange lag er inn der amacht. do er widder bekam, da begondt er den meysten
jamer clagen und ruwen dreben der vor ye gesehen wart, das sie alle
meynten das er nummer mee zu vertrosten solt werden. er enbeyß inn vier
tagen nye essens oder drangs, von grossem smerczen den er an sinem herczen
leyt. er det yne legen inn ein ermitaße mit solichem wirde als man eins
konigis kint legen sol der dan von hogem geslecht als er was. do schiet er
dannen mit grosser betrupekeit und mit syme herczen leyde, das
er vil nach sin sinde verliesen wande von grossem ruwen den er dreyp. und
als er zu hinderfart kam und vernam wie es gangen was und er sin me smehe
vernam, er sprach:< ey toit, wye werst du so gedorstig dastu mynen son mir
nemen dorst!> und begonde er sins sons doit beczeichen, und sin man versprach
er groplich und sagten, hetten sie sins sons inn hude gewest, er solt
nach manchen tag gelept han.< und diß ist ein sache der ich nummer vertrost
sol oder werden mag; dan diese verlost ist so groß das sie nit zu uberkomen
ist mit keynigen dingen.> grossen ruwen hatt der konig noch syme
kinde, das yne ubel ye man vertrosten mocht. - hie lassen wir nu von dem
konige brandamagus, der sere betrupt bleybe umb sins sons doit, den lantzelot
erslagen hatt dorch meliagantz ubermut willen. und domit hait diß buch
ein ende von den abenthuren, die hievor geschrieben; dan inn eyme andern
buche folget nach von artus dem konig und der konnigynnen, lantzeloten und
andern gesellen.< dan was ich inn dem welschen fonden hain, das han ich zu
dutsche gemacht das beste ich habe gekont. und bitt alle die von lantzeloten
lesen, das sie got von hiemelrich vor mich bitten wollent das er noch
mynem dode myner selen gnedig sin wolde dorch siner heilgen barmherczekeit
und der reynen jungffrauwen frauwe sante marien willen, dan ich hoff
das nyman hie inn horen oder vernemen sol da durch man zu untogent und
zu lesterlichen dingen geczogen solle werden. dan diß buche saget von togent
und von eren, von ritterschafft und wie man pryß bejagen und untogent
schuwen soll. man findet hie inn gode zu dienen und gnade zu sagen umb
das gut das er uns thut und wie man lesterlich dinge vermyden und zu allen
dogenden sich keren und stellen soll.>
diß buchelin zu einer stonden
hain ich inn flemische geschrieben fonden,
von eyme kostigen meister verricht,
der es uß franczose darczu hait gedicht.
dwile das alle dutschen nit konden verstan,
habe ich unnutzeliche zcijt darezu versließen und gethan,
biß das ich es herczu bracht hain.
deo gracias..............................
...
...
van der werelt.< ende omme dat mijn vrient dese
ere beiagen wilt, so heuet hi omboden alle die riddren van sinen lande, ende
hi heuet gheseit dat hi mi met hem voeren sal ende ic den hoet hebben sal
mach hi. ende ic bidde v harde sere>, seit si,< dat ghi margen helpt minen
vrient, bedi>, seit si,< ic weet wale, eest dat ghi hem helpt, hi sal den tornoy
verwinnen.> doe quam die riddre in die camere ende hi was wale
gemaect ende starc ende hi was blont. ende alsene sine vriendinne sach, so
stoet si op iegen hem ende seide:< here, siet hier mijn here waleweine die v
margen helpen salten tornoie!> ende alse dat die riddre verstoet, so liep hi
te mijn here waleweine ende namene in sine arme ende hietene wellecome
wesen bouen allen riddren die leefden. doe vragede hem mijn here walewein
hoe dat hi hiete. ende hi seide dat hi hiete lanaginnis. doe seide hi hem
van den tornoie die wesen soude, also alse hem die ionfrouwe gheseit hadde;
bedi hi waende wel dat hijt noch niet geweten ne hadde, ende hi bat hem op
grote vrienscap dat hi hem holpe. ende mijn here walewein seide dat hijt
gerne doen soude.< danc hebt>, seit hi die riddre,< ende ic duchte mi dan
lettel ic ensal hebben den prijs van den tornoie.> doe ghingense sitten ten
etene, ende alle die van daer binnen waren blide van den geloue dat mijn here
walewein gelouet hadde, bedi sie hadden grote hope dat sie den tornoi
verwinnen souden.
sanders dages smargens, alsie op waren gestaen ende sie bereit
waren, doe voerense enwech. ende die ionfrouwe cleidde hare so rikelec dat
noit engene bat gecleedt enwas; ende si was oec ene de scoenste ionfrouwe va
all den lande. doe voer die ionfrouwe enwech ende hare gesinde, ende dolde
so verre dat sie quamen op ene steenroke. doe sagense daer onder in een dal
enen tornoy, die begonnen was op een scone velt. ende de coninc marbouart
endroech dien dach engene wapene, maer hi hadde doen slaen. j. pawelioen in
middewert van den beemde, daer die coninginne sijn wijf in was; ende ander
vrouwen van den lande waerre oec in omme den tornoy te siene. ende daer
was ene ionfrouwe, der coninginnen nichte, die seide, dat sijt alle horden, dat si
hebben soude den hoet bedi haer vrient deedt best. maer alse canaginnis vriendinne
quam, so seide si dat si niet waer enseide.< waer omme, scone ionfrouwe?>
seit si.< daer omme>, seit si, canaginnis vriendinne,< datter beter riddren sijn dan,
hi ende die nu comen sijn.>< ende wie es dat?> seit si, die ionfrouwe.< bi gode>,
seit si,< sine name ne seggic v niet, maer ghi seltenne saen bekinnen.>
doe was der coninginnen nichte sere verbolgen ende seide dat si hare quam
mergen bi hare ende tone hare den riddre dien si meint. doe ghinc si te hare
stappants, ende sie besagen die riddren, die sloegen op ende neder. ende mij
here walewein vragede canaginis met welken dat sie striden souden.
doe seide hi dat si striden souden iegen tsconinx liede. alsie daer quamen
omme hare gesellen te helpene, so gereidde hem mijn here walewein te iosterne
doe quam iegen hem een riddre, ende sie verrechten deen opten andren ende
quamen te gadre wat dat die orse gelopen mochten. ende die riddre brac sijn
spere, ende mijn here walewein stakene so fellec dat hine van den orse velde
ende metten valle die hi viel brac hi sinen arm. doe voer hi op
enen andre ende stakene oec aue, ende all dat vore hem quam dat stac hi aue
ende hi deedt so wale dat sie alle seiden diet sagen dat hi wale den prijs verdient
hadde. ende binnen dien dat sie aldus spraken, so quamen vten castele
welijc riddren omme te helpene sconinx lieden, bedi sie worden sere moede
ende walewein hadse qualeke gehantiert. ende alsie comen waren in de vergaderinge,
so dadensijt so wale dat engheen man bliuen ne mochte in sijn gereide
dien sie geraecten met haren scarpen yseren, hi ne moeste vallen ter erden.
ende sie iagedense so dat sgreuen volc met groter pinen behilt die place. ende
mijnhere, walewein vacht met so groter pinen dats hen allen wonderde diet
sagen, ende hilt alle sine gesellen in die plaec. doe quam daer een riddre, die
sgreuen broeder was, ende brachte met hem welijc riddren. ende alsie quamen
bi den tornoie, so ondersloegense hen so sere, dat wonder was dat enech
man vore hen gestaen mochte. doe quam daer een riddre in den beemt
wale ghewapent met roden wapenen. ende alse hi bi den stride quam, so besach
hi den tornoi ende hi sach dat sgreuen volc harde wale dede; ende doe voer
hi tsconinx lieden wert omme hen te helpene. ende alse dat tsconinx liede sagen,
so riepenise:< haer wert, edel riddre, ende helpt ons want wijs wale hebben te
doene!> doe voer die rode riddre iegen die gene daer mijn here walewein mede
was. ende doe reet hi onder hen met sinen orse ende stac den eersten of die
hientmoette ende den andren also ende daer na den derden; ende nieman enwas
daer hine entsagene. ende mijns here waleweins gesellen die waren so versaget
dat sie wel na geuloen waren. doe sciden die vrouwen die ten venstren
lagen van den castele dat die rode riddre al verwonne. doe was mijn here
walewein buten geuaren hem vercoelen. ende doe quam een garsoen, die hem
seide dat daer ware een roet riddre, de beste van alder werelt.
alse dat mijn here walewein horde, so wonderes hem sere wie
dat wesen mochte. ende doe verbant hi sinen helm haestelec ende nam sijn gelauie,
die starcste die hi venden mochte, ende quamen iegen den riddre ende
die riddre weder iegen hem; ende onderstaken hen so sere dat die gelauien te
stucken vlogen, maer negeen enviel. ende mijn here walewein was harde erre
dat hi den riddre niet aue enhadde gesteken ende die riddre was...
..................... uns saget die abenture, als agravant von synen gesellen
scheyden was als ir vor hant hören sagen, da reyt er zwen tag one eynich
abenture zu finden; und an all die ende da er kam fragt er nach lancelot, es
wer in schlossen, stetten oder welden. aber an alle ende dahyn er ye beqwam
so enmocht er nye keyn ware mere herfinden oder vernemen. darumb er zu
mal sere betrubt und zornig was. inn semlicher maß reyt er ein gancz woch,
und am nunden tag, als uns die hystorie sagt, stund er zumal fru uff da er die
nacht gelegen was in eyns waltfursters huß und reyt den ganczen morgen zu
mal sere. und im widderriet man noch wip von den er eynich mere vernemen
mocht das er suchende was. biß er kam nach primzytt, da ersah er vor im
eynen berg zu mal hohe und groß, und zustuont kerte er sich zum berg, wann
er meynt, er wolt gering daruber geritten syn. da er unden an den bergk kam,
da fand er zu mal ein schön felt grune vol bluomen und linden stan an wege
wiedder und fure und ein gezelt uffgeschlagen von grunen zindale mit lilien
und lewen gestickt. daroben stund eyn gulden knopff und ein fliegender serpent
mit zumal behendiglicher arbeyt gemacht. als er das gezelt ersah, da gedacht
er, es solt sunder lut nit syn, und gewan eynen willen da hien zu ryten,
wann er wißen wolt was es syn mocht. er kert da hin zu ryten. als er dar
kam, da fand er eyns doten bare, wol bedeckt und mit samit uberzogen. darumb
waren dru rauchfaß und acht chandeler, die zu mal schon branten, und
zwey kruczer nit gar kostlichen, wann sie wedder golt noch köstlich gesteyn
hetten. by der baren saß ein ritter der zu mal großen jamer und trubniß
treyb, und im was syn antlitt an vier enden verbunden der wunden halb die
er enpfangen hett. und neben im saß ein jungfrau, die so sere geweint hett
das sie nit ein wort me gesprechen kund. agravant reyt mit synem roß in das
gezelt. er grußt den ritter und sprach zu im:< herre, got gebe uch freude des
ir groß not habent als mich bedunckt nach dem als ich uch sehen gebaren!>
< ach lieber herre>, antwurt der ritter,< durch myner freude willen
dörfent ir got nit fast flehen, wann es alles verlorn arbeyt were. und es enist
in, der welt keyner so listig oder so mechtig, one gott alleyn, der eyniche
freud in myn hercz bringen möcht, dann ich verlore nechte alle freud und wollust,
da ich mit mynen augen ersah dißen ritter dot schlagen der alhie dot
lyt.>< herre, ich bitt uch>, sprach agravant< das ir mir sagent wer yn erschlagen
hab, an was enden und warumb er erschlagen sy. so geloben ich uch
mit aller myner macht yn an dem der yn erschlagen hat zu rechen, so verre
es eyn solcher man ist des ich mich eren halb an nemen mag. und ist es
also das ich mich sin underwinden tare, so wil ich uch besserung schaffen nach
alle uwerm wolgevallen, als man eynen doten ritter bessern sol, also das keyner
der sich versteet mich gestraffen mag.>< herre>, sprach der ritter,< so wil
ichs uch sagen. aber wißent furwar, wo ir das understent zu thuon, das ir
nit anders daran gewinnent dann als er getan hat: all söllich ritterschafft zu
rechen als ir thun woltent. und dwil irs begerent zu wißen, so wil ich uch
die warheyt sagen und gancz zu verstan geben, und mögent dann thun oder
laßen wie uch uower hercz wyset.>
der ritter sprach:< es ist war das dißer ritter der hie dot lyt, das ummer
schad ist, der was myn bruder und gehalten vor den besten ritter von dißem
lande. nu fugt es sich vor dryen tagen das er sich rust zu konig artus zu
ryten, mit dem er zu schaffen hett ein trefflich sach, und gebuort sich das er an
dißen berg, der genant ist der cleffer, geritten karn. das ist des bergs rechter
name, darumb das nymant daran komet, er muß sterben, wann nye keyner
herre kam, er wurd zu tode geschlagen. und als myn bruder und ich herre
kamen, da funden wir druas lefue, der mynen bruder ermort und michselber
sere verwuont hat, als ir wol gesehen mögent. und er hett mich auch erschlagen,
wer ich im mit dißer jungfrauwen nit entflohen, gehabt.>< lieber herre>, sprach
agravant,< wer bracht dißen lichnam herre?> er sprach:< syner scherganten
eyner, und diß gezelt ist darumb hie das man alle, die er da oben erslecht, herbringt
sie zu begraben.>< furwar>, sprach agravant,< der ritter ist zu mal muotwillig,
das er durch des bergs weg willen, dahin die ritter pflegen zu wandeln,
sunder eynich ander missetat sie zu tode erschlecht. und so mir got helff, ich
wil nummer geruogen biß ich hinoff kumme, und find ich yne, so wil ich mich
so vil und lang versuchen an im das ich yn erschlag oder er mich.>< nuo geb
uch got( sprach der ritter) groß freud und sigk, dann furwar, durch mynen
radt sollent ir nit da hien ryten umb der sorgen willen, zuvil groß ist und er
schrocklich. und ydoch darumb das wir nit wißen wie es komen sol zu dem
stryt, so sagen ich uch, ob es in solche wise kompt das uch got die ere gibt, das
ir uch hutent ein helffenbeynen horn zu blaßen, das ir an eynem zwergk werdent
sehen hangen.>< warumb herre>, sprach agravant,< was sorgen mocht das
off im hann das horn zu blasen?>< uff myn truw>, sprach er,< ich wils uch sagen.
es ist war, und gleubents wol, der dryas hat jensitt des bergs eynen bruoder,
den besten ritter den man weiß in dißem lande, und hatt so vil sterck an im
das keyn zwen so starck man in der welt sint, er schlug sich mit yn
sicherlichen; und die zwen bruder hant also geordent, ob der von dem berg
uberwuonden wurd, so solt der ander von stuond an komen von dem horn blaßen
also mag keyner dar komen, er muß sterben. und darumb han ichs uch vor
gesagt das ir uch hutent, gibt uch got die ere.> und er sagt, wer er nit dar
komen, er det was im das hercz inngebe.
und da schied agravant und bevalhe den ritter und die jungfrauw unserm
hern got und reyt so lang biß das er kam den rechten weg uff den berg. und
als er daroff komen was, da sah er vor im eynen bronnen und den ritter gewapnet
mit eim geteylten wapenrock, halb wiß und schwarcz, und saß uff eynem
großen roß, den schilt am hals und die glene in der hant mit eim grunen fenchin,
und kam zu agravant als bald er sin gewar ward und sagt zu im:< durch was
urlobs sint ir uff dißen berg geritten?>< uff mynen lip>, sprach agravant,
< beschwerte es uch, mögent ir das anden als uch fugt.>< uff myn truw>,
sprach der ander,< ich meynen, es sol wol gescheen das uch leyt syn wurdt
das ir ye her kament; und hutend uch vor mir, dann ich versichern uch nit
me dann des todes, wann ich nye keynen ritter me haßte dann uch, das sint
sicher furwar!>
da ranten sie eynander ane sunder eynich rede me zu han, und sie waren
wol gewapent, und die roß waren stargk und wollauffende, und triben uff eyne
so schnellich sie ummer kuonten, die glenen gesenckt, und die schilt deckten sie
biß off die fuß. und gerachten sich, das die schild enzwey spielten und die ring
von den halßbergen zurbrachen, und daten die glenysen wuschen durch ir bloß
fleisch, das das blut begund daruß flißen; dann ir keyner was, er were wunt biß
uff den dot, und die roß waren starck und die ritter von großer kuonheit. und
traffen sich so geschwinde das sie teten die glenen zerbrechen in stucken, und
sie traffen sich mit den syten und mit den schilden und stießen sich so verwunt
zu der erden das ir keyner was, er wer wol zurqwetst. und sie sprungen uff und
leyten ir hend an ir swert und deten nit schin das sie schmercz fulten. und
ging dryas die glene durch die linck schultern, das das gleneysen darinn was
bliben. aber er was kune und hett keyn sorg des todes das er fulte, und da
mit fingen sie es zumal hart an. da lieffen sie zusamen und traffen sich mit
den swerten off die helm, das man das fuer daruß springen sach und von den
helmen fliegen. so groß streych gaben sie zu beyden syten und zurslugen ir
schilt zustucken, das sie wenig nucz wurden.
und also werte der stryt erschrockelich und nydlichen, das ir keyner was,
er het synes bluts gnuong verlorn. dann agravant hett das best vom stryt, und
der ander was zu mal sere verwunt. da furt yn agravant nach synem willen
eyn zytt hien, die ander herre, und der jener der so sere wuont was das er sich
kuom offgehalten mocht und, wie er hindersich ging, da viel er darnyder. da
sprang im agravant uff synen lip und zoh im den helm ab dem heubt und
gab im groß streych mit dem schwert durch das antlicz und uff das heubt, wo
er yn getreffen mocht, so das er im das bluot daruß springen tete me dann an
zehen enden, und sagt im das er sich uberwunden gebe. und der ghener hub
das heubt off, der sych verwunt fult byß off den tod, und er sach das schwert uber
syn heubt off gereckt, aber darumb nit, er was so vol boßheit, das er sprach, er
wolt lieber sterben dann gnad bitten. da gab im agravant ein solchen streych
mit dem schwert, das er im das heubt abschluge.
da nam agravant das heubt und hieng es mit dem hare an synen
sattelbogen, darnach want er syn roß und kam zum gezelt wiedder da er die
bare gelaßen hett. da fand er die brudere eyner wißen aptyen, die den lichnam
hinweg wolten tragen zu begraben. und agravant ging in das gezelt und grußt
die genen die er fand, und da er den ritter sah, da gab er im das heubt und
sagt im:< herre ritter, hie ist das heubt des der uwern bruder getöt hatt, als ich
uch geret han.> und da der ritter es gesah, da nam er es so betrubts libes als
es syn mocht und sprach:< ach ungluckhafftiges heubt, ubel fare die sele der
du zugehörest, dann sie hat mich in alle diß betrubniß bracht dann myn hercz
nummer mer freud gewinnet! herre>, sprach er zu agravant,< großen danck
muoßent ir haben, ir hant mir also zu willen gedienet das ich all myn leptag
uwer syn wil. und durch got, sagent mir uwern namen, das ich wiß zu sagen
wer mir diß groß gut getan hatt, als ich in myn lant kumme!> und er sagt, er
hieß agravant.< ja>, sprach der ritter,< wilkumen mußent ir syn umb myns
herren gawins uwers bruder willen, der mir auch eyn dienst gethan hatt da
von ich all myn leptag zu synen gebotten stan. und wißent das ich dißen dinst
uch wol lonen wil, leben ich zwey yare!>
und da schied agravant von dem gezelt und reyt den weg zum berg. und
da er daroff komen was, da ersah er ein frauw und ein zwergk, die so großen
jamer triben uff dem lychnam dryas das ichs uch kum gesagen mag. und er
kam schnelliclichen zu yn, zu erfaren wer sie weren. und da sie yn kumen
sahen, kanten sie yn wol an dem wapen, und der gezwergk, der das helffenbeynen horn
hielt, kam zu im und sagt:< herre ritter, ich wil uch sagen was ir
thun sollent: kone sind ir ob ir diß horn blasent!>< uff myn truw>, sprach er,
< gibst du mirs, ich blas es; dann dete ich es nit, ich gleub du meinst, ich wer
verzagt.> da sprach das gezwergk:< nuon sol man sehen was ir thuon sollent.> er
nam das horn und bließ es so hoch das man es zu allen syten wol hören mocht
mer dann eyn myle lang und die von dem lande, die das horn wol kanten,
verstunden wol das dryas erschlagen was. des verwunderten sie sich allenthalb
und sprachen das der zu mal groß kuonheit gethan hett der yne erschlagen hab.
< ja>, sprachen die andern,< er ist noch nit ledig, dann er muß sich nuon mit
synem bruder schlagen, der vier mal stercker ist dann dryas was.>
also sagten sie alle, die von dem lande, und retten von dem horn das sie
hetten hören blasen. des waren sie fro und guots muots, dann dryas was zu vil
böß erschröckenlich. und sornehans von der nuwerburg, dryas bruder, was
nit guts muts das er das horn gehört hett. dann er was so unsinnig das er nit
wust was er sagen solt, und macht im so groß betrubniß das yn nymant getrösten
mocht und sprach, dwyl syn bruder dot were, so begeret er nit ein uwer
nach im zu leben ob er sich nit an im reche der yn erschlagen hett. und sprang
an stuont uß dem bett darinn er lag und hiesch syn wapen, dann er sagt, er
wolt ryten fechten mit dem der ym synen bruder erschlagen hett. und
syner söne eyner, ein junger juongkherre, kam zu im und sprach:< ach herre,
durch got gnad, was ist diß das ir thun wollent? es ist zwen monat oder mer
das ir nye von dem bett uffgestanden, da ir bynahe tod gewest sint, und huot
hant ir an beyden armen thuon bluot laßen. ir möchtent uch nit baß thuon döten
dann wapen zu furen in diße wyse.>< swig du!> sprach er,< ich ließ es in keyne
wise umb keynen mann lebende, ich riett den gesehende der mir solch betrubniß
inn das hercz geworffen hett, das nymmer me daruß kompt dwyl ich lebe.
und wiße, darumb das du das gesagt hast sagen ich dir undanck ummer,
dann hett myn bruder keynen man in synem geschlecht dann dich und das ich
were dott, so soltestu der syn der yn billichen reche.>
und da det er im synen wapen bringen an stunt, und det sich wapen in
der kamer da er lag. und da er wol bereit was das best das man kunt, da
bracht man im syn roß. da saß er off und hing synen schilt an synen hals und
hiesch ein glene, und man gab sie im, nach dem im not waß, starck und gut.
und er reyt von dannen so sere was das roß gelauffen mocht, und stalt sich
das rychtigst zu dem berg zu so er allerbast mocht. und agravant, der noch
off dem berg was und besah den jamer den die frau hett, das im zu mal schwer
was, hett er es mögen beßern, da sagt er zu dem gezwergk ob er me blasen
solt. da sprach er:< sicher neyn, wann ir hant mir wol nach willen gedienet
mit dem ir gethan hant, ir mögent ryten, als ir wollent, dann ich sag uch wol
das uch so eyn betrubter tag nye me bequam als dißer syn soll, ee dann ir yn
uberkuoment.>
was man agravant sagt, da fragt er nit vil nach, dann er zoch das gleneysen
uß, das er in der syten hett von dem das er sich mit dryas schlug, und verband
syn wuonden das best er mocht, dann er sich verforcht zuvil zu bluoten. da nam
er ein glene, die da an eim baum gericht was, und schiet da mit von dem berg. und da yn die frauwe hinweg ryten sah, da ging sie im nach betrublichen
weynende und sprach so bermeklichen das sie by nach uß yren synnen komen
was:< war ryttestu, herre ritter, der mir mynen herren ertödet hast? got wol
es nit das du dißen tag entgan mögest, du syest erschlagen und uberwuonden.>
von allem dem das die frauw gereden mocht gab agravant nit viel zu schaffen
das er ir gehören wolt, wann er reyt mude und gearbeit von dem strytt
den er getan hette. das was nit wunder, dann er hett an im großen widderstryt
funden, dem jenen da mit er sich hett geschlagen. so reyt er allegemechlich
von dem berg. und da er unden an den fuoßpfatt des berges kam, da sah er fuor
sich und ersah eynen ritter da herre farende, und erscheyn nit an syner zu
kunfft das er krangk wer gewest, dann er kam hauwen mit den sporen so sere
als er an dem pferd haben mocht und gleych wol dem hagel der vom hymmel
fellet und det das fuer im weg springen von des pferdes lauffen. da gedacht er
wol, es wer des ritters bruder da man im vor von gesagt hett, und stalt sich
zu weren, dann er sunder das nit scheyden mocht. des hett er off das mal nit
groß not und da er im nahet, da sengkt er die glene und stalt syn schilt fur
sich und riecht des pferdes heubt und rieff jenen von ferrens ane, er wer dot.
da rant er yn ane mit uffgereckter glenen mit großer macht.
agravant traff yne und brach syn glene, das sie zu stucken muost
springen. und der ander stach yne mit so großer macht das er yn nyder gerant,
so das er im die glene durch das beyn stach, und stach yn und das roß dar nyder.
und in dem als er meynt fuor zu farn, das pfert, das mit großer macht kam,
stieß sich an agravant so hart das im die vier fuß entgingen, und viel so hart
das es den hals brach, und der ritter viel fornen uber wol eyner glenen langk.
da kam es das er mit dem fallen den lincken arm brach und von amacht von
imselbs kam. dann zuhant stund er uff als der vil sterck und kunheit an im
wust und stalt syn groß sterck zu bewysen, die er ye getet als ein man der sich
nit me behelffen mocht wann mit eim arme. und da er das schwert gezogen
hatt, da kam er zu agravant und sah das er nit off gestan mocht, dann er hett
das roß uff dem libe, das hett die glene durch den buch, und uff der andern
syten was er wuont. an der syten und in dem beyn hett er so viel schmerczen
das er dry stunt von imselbs kumen was in kurczer stunt, ee dann man eyn
steynwurff gegangen mocht haben. und sornehans, der yne me haßt dann
eynichen andern man, entband im den helm und stalt sich im das heubt abzuschlagen,
wann er wolt sins bruders tod rechen.
in dem durch abentur kam ein frauwe durch eynen schmalen fußpfat. und
da sie die ritter gewapent sah, das eyner den andern töden wolt, da rant sie
erschrocken da hien was sie mocht und stund ab von eynem kleynen roß
schwarcz, da sie off geseßen was, und kam zu sornehans und sprach zu im:
< ach fryer ritter, uff die truwe die ir schuldig sint dem liebsten das ir in der
welt hant, gebent mir ein gabe!>< jungfrauwe>, sprach er,< was wollent ir
haben? ich wil es gern thun wo ichs gethun mag.>< ich wils uch nit sagen>,
sprach sie,< biß ir mir das zusagent>, und er bewilligt ir beed.< großen danck
habent von got!> sprach sie.< nu wißent das ir mir dißen rytter geben hant
qwyt, ledig und loß, und im sol keyn args me von uch gescheen. und wißent
ir wen ir von dem tode enbuonden hand? uchselbs! dann hettent ir ine hertöt,
so möcht nymands me da fur gewest sin vor uwerm tode dann gott alleyn,
dann er ist von mechtigern luten dann ir meynt das er sy.> da sprach sie zu
sornehans:< er ist nefe des konigs artus und bruder myns herren gawins und
ist genant agravans der hochmutig.>
< jungkfrauwe>, sprach er,< dwyl das ich es uch gerett han, so sol er nit
sterben von mir dann umb hern gawins willen synes bruder, der eyn man in
der welt ist den ich me haßen sol. ich wil dißen in gefengkniß halten alle myn
leptag lang.>< warumb>, sprach sie,< haßent ir mynen herren gawin?>< darumb>,
sprach er,< das er mynen vatter dott, und dißer hat mynen bruder erschlagen,
da von ich so betrubt bin das ich nit betrubter syn mocht. und
dwil das es also ist das ich nit me hant an yne legen sol zu dißem male, so wil
ich yn in myn gefengkniß legen, das er nummer mer daruß komen sol, ich
werde dann uberwunden.>< wo ir also thund>, sprach die juongfrauwe,< groß
ubel möcht uch da von wol entstan. dann myn herre gawin ist in dißem land
selb vierczehenst die besten ritter von der tafelrunden, und ryten lanczlot
suchen. und hört er sagen das ir dißen in gefengniß habent, nymants mag uch
behuten, ir werdent zu dot erschlagen.>
< jungfrauwe>, sprach sornehans,< dißen wil ich in gefengkniß halten
biß das yn gawin suchen kompt.>< nu gewerdent wol mit im>, sprach die jungfrauwe,
< dann yne in gefengkniß zu legen, da kompt uch me ubels dann guts
von!> da mit schied sie und ließ sornehans zu mal betrubt und zornig
umb syns bruder dot und darumb das er so verwuont was. und wer es nit umb
der jungfrauwen willen, der gelubt halb die er gethan hatt, die er nit ubertretten
wolt, er hett sich in keyn wyse enthalten, er hett agravans ertöt. und
da saß er uff syn roß und schied von dem placz da die josturen gewest waren
und qwam oben off den berg und fandt syns bruder lip aller bebluotet uff dem
berg, alß er durch agravans erschlagen was.
da kam er in den thorn den dryas hett thun machen und dett sich entwapen
durch me dann zwenczig sargent die darinn waren. da fand er sich so
schwach von dem arme, den er gebrochen hett, und von syner krenck das er
sich kam off gehalten mocht und det sich nyder legen also der es not het.
und da hett er alle die jene( die da inne waren) bestalt, und det sie wapen
und gebott yne das sie agravans suchen giengen und brechten yn so wuont als
sie yn funden, und wißt sie das ende da er yn gelaßen hett. und sie schieden
dannen und giengen da hien er sie bescheiden hett und funden agravans da
er lag als ob er erschlagen were gewesen; das roß lag im off synem libe. sie
huben yn off von der erden und ließen das roß ligen, das wuont was biß off den
dot. da brachten sie yne mit großer arbeit biß an den thorn des bergs so
schwach, das er wol meynt under iren henden zu sterben. und da sie kumen
wren, da hielt sie sornehans darzu das sie yn in gefengniß musten legen, und
darnach begruben sie dryas und legten yne in den thorn in ein capelle.
da sie diß gethan hetten, da enbot sornehans guten erczten und gab yn
so vil das er, ee der monat verging, starck und gesunt was. und da er furwar
wust das er gesunt was, da enbot er murern und steynmeczen und det das lant
von dem berg beschlißen mit guten starcken und hohen muren zu allen syten,
das da nit mer dann eyn eynig ingangk und ußgang was. und an dem fußpfat
des bergs da der inngangk was dete er buchstaben schriben. die sprachen also
das nymands der so kune sy der da oben kompt, wil er sich nit mit sornehans von der nuwerburg
schlagen. und da er den zettel gemacht hett so schinbarlich
das ein yglicher, der schrifft lesen kunde, wol laß, da dett er ein crucz mit
den buchstaben an den fußpfatt des bergs seczen und daselbst dete er den zetel
zeygen. nu leßet die hystorie von im zu reden und keret zu guerehes,
agravans bruder.
nu sagt uns die hystory, da die gesellen sich schieden von dem crucz, als
vor erzalt ist, das guerehes myns herren gawins bruder reytt alleyn biß nach
mittag und kam in eynen alten walt, der was vierczig mylen lang und fuonffczig
mylen breytt, und reyt ein eynigen fußpfatt biß nach mittag, also das
er in ein groß gebant straß kam. und da er in den großen weg komen was, da
reyt er sere, wann er willen hett durch den walt ee es nacht wurde. da begegent
er eim gebure, der fuort eynen esel mit holcz geladen. er grußt yne von
ferren als er yn sah und sprach:< byderman, weret dißer walt noch ferre?>
und da er den ritter gewapent sah, da hett er groß angst, also das er syn nit
beyten dorst, und floh, wann er meynt, er wolt yn döten. und guerehes rufft
yn ane:< nit enfluch, wann du hast keyn not von mir, sag mir das ich dich
frag!> der gebur verstunt das nit und floh da hien, dann er hett groß foroht
das er yn döte. und da guerehes sah das er nit wolt wenden, da ließ er den
esel und den gebure und reyt syn straß.
da hort er hinder im ein man mit luter stymme ruffen, der großer nothilff
bedorfft. und er want an stund umb und richt sich darzu( da er die stymm
hort) das best er mocht, und was nit ferre geritten das er vor im ein schön
wiese sach, und enmitten in der wiesen waren zehen manne, die hielten eynen
alten man und hetten yn ußgetan biß off syn hemde und nydercleyt und wolten
yn döten. und er bat sie zu mal sere erbermelichen gnad, und sie wolten im
keyn thun. und da er den ritter gewapent sah komen, da rieff er yn ane als
ferre er yn sah:< ach edelman, nit laß mich döten vor dir, entrett mich, wann
du es schuldig bist zu thuon, dann ich bin als wol ein ritter als du bist, und wo
ich also hie getöt wurd, die schand wer din und der schad myn!>
da guerehes hort den der also bermelichen gnad batt, da verbott er den
jhenen die yn hielten das sie die hende nit me an yn legten, und sie sagten, sie
wolten es umb synen willen nit laßen, sie wolten yne töten.< neyn ir>, sprach
er,< off mynen lip, ir sollent es thun, ob ich mag, dann ich wil yn uch entpfuren,
ob ich kann>, und da lengt er syn glene und greiff das roß mit sporn, und das
merer teyl von yne was entwapent, und stach eynem die glene durch den lip
und dot yne, und die andern lieffen da hien und flohen. und er ließ lauffen
und stach noch zwen darnyder, und die andern verburgen sich in den walt da
sie die meyste dick funden. und da er sah das sie verlorn waren, da kerte er
zu dem ritter den er entrett hett, dann er wolt wißen wannen er were und
warumb sie yn döten wolten. und da er zu im komen was, da knyte er vor
yne und sprach:< ach edeler ritter, durch got, fur mich da ich sicher sy!
dann laßent ir mich hie, nyman behut mich vor dem tode, wann die da geflohen
syn töten mich, wann sie sollen mich bald funden han>,< sagent mir>,
sprach guerehes,< wie wollent irs haben das ich uch vor ynen und dem tode
beware?>
< ach herre, das ir von gott gebenedyt werdent, furent mich nahe hie by in
eyn myn enthalt!> und er dete yn hindersich seczen und sagt im das er yn
wisete wo hien er ryten solt, und er wisete yn da hien den weg, und bat yn das
er im erzelt wie das die yn gefangen hetten.< uff myn truwe>, sprach er,
< herre, ich wils uch sagen. es ist ware, sie sint alle sampt myn nefen
und sint sune myns bruder und myner swester. da kam es also, es ist noch nit
me dann acht tag, das ein myn suone, zu mal ein schöner juongkherre, reyt
schießen durch dißen walt, also das er irer schwester eyne verwonte durch böse
abenture mit eyner flieghen, da sie vor der porten saß vor ir buorgk die nahe
hie by ist. und die jungfrauw mocht nit genesen, dann sie was an dem heubt
verwuont und starb und ward necht begraben. und da sie sahen das ir swester
dot was, da wieddersagten sie mir und mynem suone, und ich wolt yn keruong
thuon und friedden zwuschen uns machen; und sie sprachen, sie wolten es nit
thun. huot morgen kamen sie in myn huß und doten myn suon vor mir, darumb
ich so betrubt bin das ich meyn sterben von betrubniß. und da sie diß gethan
hetten, da hielten sie sich noch nit fur wol bezalt mit dem tode mynes suones,
dann sie fingen mich, als ir das wol gesehen habent. und darumb sie mich
döten wolten, verburgen sie mich das nymands da von wust, und hant mich
herre gefurt zu döten. hett uch got nit herre gesant dißen weg, so were ich
dot. nu han ich uch erzalt wie ich zu dißer abenture kuomen bin.>
also ritten sie lang, das sie vor yne sahen eynen thorn starck und hoch,
umbschlossen mit guten tieffen graben. und der ritter stuond abe und fand die
pfort zu. er rieff, und eyn maget sprang herfure dainn all weynende. also bald
sie den ritter ersach, da lieff sie yn an mit offgetanen armen und sagt zu im:
< lieber vatter, wilkumen mußent ir sin, ich meynt das myn nefen uch erschlagen
hetten.>< off myn truwe>, sprach er,< sie hetten es gethan, were gott und dißer
fry ritter gewesen, der mich entrett hatt durch syn schön und frumkeyt. nu
muoß es syn, das ir uch flißent im freud zu thuon als dem der uch uwern vatter
wiedder geben hatt von dem tode.> und die jungfrauwe nam yn mit dem zaum
und sagt das er abestunde,( aber er wolt es nit thun),< und ir solent by uns
herbergen!>< so helff mir got, jungfrauw>, sprach er,< wer es zytt zu herbergen,
ir dorfftent mich nit bitten, dann ich wolt es gern und williclichen thuon, dann
es ist noch in langen wilen nit nacht, ich han ferre zu ryten und nit not zu
bliben.>< furwar herre>, sprach sie,< uwer beschutniß daugkt uch nit, ir mußent
bliben, und ist wol zytt zu herbergen!> und da er sah das es syn must, da stund
er abe, wann er forcht das sie das zu undanck haben möchten ob er sich viel
bitten ließ. da ging er darinn, und der sarganten kamen vier yn zu entwapen,
und furten yne in den palast und brachten im ein lichten mantel umb der
werm willen.
und kurcz darnach kam der ritter uß eyner kamer, den guerehes entrett
hett, und was mit eynem grunen zindal gecleytt und bracht syn frauw mit im,
die zu mal ein byderbe wip was. und da sie guerehes sah, ging sie im zu synen
is fußen vallen und sagt:< ach fryer ritter, von got sint ir gebenediet das ir mir
mynen herren entrett hant von dem tode. ich geben uch ein solch frauw als
ich bin, zu thun was ir wollent und uch gefellet, und alles das hieinn ist.> und
da kam die jungfrauw, die die port off gethan hett, so wol gestalt das ir nit
brast. sie was langk und wol gestalt schmal von libe, und sie was so schön das
keyn so hoch man in der welt was der sie gelaßen hett zu heischen.
und sie sagt zu guerehes:< herre, ich sol uch lieb haben, dann ir hant mir uß
allen den nöten geholffen darinn ich was, und ich wer gewest tot, hetten sie mir
mynen vatter ermort, den ir yne genuomen hant. gebietent mir als uch geliebet,
dann nust ist das ich uch versag das ich gethun mag!> und er danckt ir zu
mal sere.
da daten alle die in der burg waren groß freud und ere guerehes und arbeyten
sich sere im zu dienen. und die freud wer noch viel größer gewest, hett ir
suon gethan, der den tag dot was, deshalb sie des unmuts nit vergeßen mochten.
und der herre gebott das das essen schnelliclichen bereyt wurde und das sie
synem gast wol und erlichen dienten. und sie deten es. und da das eßen bereyt
was, da wurden die tafeln gedeckt und waßer geben, und saßen nyder zu eßen
der herre aß mit der frauwen und guerehes mit der jungfrauwen, und nach
eßens gingen sie sich ergeczen in zumal ein schön graß. der herre und die frauw
waren off eyner syten, und gwerehes und die jungfrauwe off der andern und
retten von manchen sachen, er zu ir und sie zu im, also das er sie umb die liebe
batt, das sie yn lieb haben wolt. und sie fragt yne wannen er were. er sprach:
< von dem huß konig artus und bruder myns herren gawin.>< ja>, sprach sie,< in
gots namen, so were ich zu mal dörecht, stelt ich myn lieb an uch, der ich
nummer fro wurd, dann ir sint zu vil eyn rich mann und edel, eyn als arm jungfrauw
lieb zu haben als ich bin. dann sagent mir das ich uch fragen!>< was ist
das?> sprach er. sie sprach:< wer ist der schön ritter in brun gecleyt und furt
eynen sölchen schilt?> und nante im die gestalt.< wie heißt er?> sprach guerehes.
< ich meyn, er heiß lanczlot.>< furwar>, sprach er,< wust ich das er lebte, ich
sprech, es wer der best ritter der welt, one alleyn myn bruder gawin. wenn
wir meynen, er sy dot, darumb enweiß ich uch nit baß zu sagen.>< vor dem
tode>, sprach sie,< behut yn got vor allen mannen dißer welt, wann es were
großer schade das so ein schön ritter als er ist noch sterben solt.>< warumb
jungfrauw>, sprach er,< hand ir yn ye gesehen?>< ja>, sprach sie.< bedunckt er
uch so schön syn als ir sagent?> sprach er.< furwar>, sagt sie,< beducht er mich
nit schön, das were wunder, dann er ist nach mynem gedanck der schönst man
dißer welt, und ich weiß wol so viel das ir nye keynen also schön gesahent.
wolt gott das er hieinne also starck und gesunt were als ir, und hett mich mit
so großer lieben lieb als ich yne han wolt, so helffe mir got, ich verwehselt yn
umb keynen der da leben möcht von dem ich noch ye han hörn sagen, umb eyn
frauw zu syn alles des landes so in der welt ist.>
als sie also retten, saß vor der pfort ein mann, der zu mal sere weynte und
clagt sich fast herbermelich und sprach:< ach, was mag ich thun, ich han alle
verlorn!>< ach herre>, sprach guerehes zu synem wirt,< hant ir den gehort der
siech also claget?>< uff myn truw>, sprach er,< ja, laßent uns gan gesehen
was es sy!> und sie entsparten die porten und gingen uß, und guerehes besach
den der das betrubniß ubte. da marckte er das es der was der den eßel furte
da vor. er rieff im und fragt yn was im were. er sprach:< es kam huot
da ich durch den walt gieng und furt holcz uff mynem eßel den ich het, und
begegnet einem manne gewapent. und darumb das ich nit wust ob er mir
wol oder ubel thuon wolt, ich stackt mich in das dickst des waldes biß das er
schiede. und da ich zu mynem esel kam, da fande ich sehs wolff die yne geeßen
hetten. und als ich das gesah, dorst ich da hien nit gan, ich floh zu mynem
huß und treib solchen jamer, als ir wol sehen mögent, und enhan nit unrecht,
dann ich hett keyn ander hilff myn brot zu gewinnen wann mit mynem eßel.
nu muoß ich furter myn brot und narung suchen mit heischen. ich enhan in
aller welt nit da mit ich ein andern esel keuffen mag.>< nu sage mir>, sprach
guerehes,< hettestu eynen hengst, were er dir nit als gut?> er antwurt:< ja
herre, vil beßer.> da sprach guerehes zu dem herren das er im hulff, ob er
möcht,< dann ich bins der von dem er diß groß forcht hut enpfangen hat und
das er fliehen must und synen esel verlore, umb den er so betrubt ist. und ich
bitt uch das ir im synen schaden kerent.> und der herre sprach, er wolt es gern
thun. da dett er im ein blind roß geben. und der gebure schied da hien mit
synem pferde und danckt guerehes sere das er im synen schaden wol gekert
hett, und auch dem hern des schlos das er im das pfert geben hett.
die zwen ritter gingen in den hoff, und der herre gebott das man guerehes
syn bette mechte, und die sarganten deten es in ein zu mal schön kamer an des
thornes fuß. und der herre fleiß sich me im zu dienen dann er zum anfang gethan
hett, dann er wust synen namen wol und von was luten er was von syner
dochter, die im erzalt hett was ir guerehes gesagt hett. da es nacht was, der
herre fuort yn schlaffen mit großem wesen stangkerczen und bleib als lang biß
er schlaffen was. da schiede er und ließ yn schlaffen, und gingen im huß alle
schlaffen, wann sie unmußig den tag waren gewest. und da es umb die mitnacht
kam, der sarganten eyner was offgestanden off das heimlich gemach zu
gan. und als er fur die kamer kam, sah er bis off zwenczig gewapeter mann,
die die port zurbrachen. und als er das gesah, da lieff er hindersich bald und
sparte die turen, das sie nit uberlauffen wurden, und ging an die kamer, da syn
herre lag, und sprach:< herre, stand off bald und weckent uwer gesinde, ich
meyn, wir sint verraten!>< was sagstu>, sprach der herre,< hast du ichts anders
dann guts gesehen?>< uff myn truw>, sprach er,< die port ist ycz zurhauwen,
und es ensint nit mer dann zwenczig gewapenter mann, die uns döten
wo sie die macht haben. und sie mögen es wol thun, kumen sie also herinn,
dann sie han vil lut, und unser ist wenig hieinn uns zu weren.>
von stuont sprang der herre uff uß synem bette und warff synen halßberg
an synen ruck und dett synen helm off und dett kerczen enczunden. darnach
lieff er an das bett da guerehes lag und wegkt yn und sagt:< herre, ir mußent
uffstan und uch schnelliclichen wapen, dann unser fynd synt uns kumen
sturmen!>< ist es war?> sprach guerehes.< ja off myn truwe>, sprach der herre,
< sie hant die pfort zurbrochen, und wirt nit langk syn, sie sint hieinne
by uns. darumb kumen ich uch wecken, das sie uch nit uberlauffent in uwerm
bett nackent.>
da guerehes das hort, da sprang er off und hisch sin wapen. und da er
syn schwert umbgegurt hett und synen schilt genummen, da ging er in den sale.
da fand er den herren gewapent und die sehs manne die darinne waren. und
guerehes gebot das die salethur offgethan wurd, das sie uß zu ynen gingent, ee
dann sie zu yn hininn brechen. und der herre volgt es im, dwyl es im geliebet.
die sarganten deten an stunt die thur off. da kamen sie da ußen zusamen und
funden sie in dem hoffe die da fuer an legen wolten in ein gehuse, das zu dem
großen sale zu stunde. sie beschruwen sie und lieffen sie ane mit geraufften
schwerten. und sie werten sich sere, wann ir was vil me wann der innern.
und guerehes hett das schwert gezogen und schlug ir eynen also hart das er
im den arm zwuschen den schultern abschlug und die syte. der macht ein geschrey,
dann er sich ubel fuolte, und floh. guerehes lieff die andern ane und gab
yn groß schlege und sagt, sie musten alle sterben, keyner mocht entgane. der
herre des huß und die andern werten sich sere und hetten groß arbeyt.
der strytt wert lang under yne, also das sie yne furchten wuordent wer da
behielt. und es was ware das die innern uberwuonden wern gewest, hett guerehes
getan, durch den die ußern uberwunden wurdent. und er dot ir vier mit syner
hant und wunte der sehs, on den ersten, dem er den arm abgehauwen hett. da
namen sie die echt und bunden sie und leyten sie in gefengkniß, und die andern
fluhen alle weynende und clagten ir frunde das die sieben dot waren und die
andern in gefengniß lagen. und da guerehes sie lang zytt geyagt hett und sah
das er an dem nachvolgen yne nit angewinnen mocht, da want er umb fro und
guts muts das es yne also wol kumen was. und da er wiedder kam, hub sich
ir freud mere dann sie des abendes gethan hetten. und da sie ein wenig gesaßen,
giengen sie schlaffen. und der herre det die porten bewarn, ob sie wiedder
kemen, das sie nit herinn wiedder kemen, das sie nit yn möchten sunder
abstane. sie hetten aber keynen willen, dann sie me wewens hetten dann sie
wol bedorfften.
des andern tags an dem morgen fruw, ee die innern uffstuonden, enboten
die die ir frunde in gefengniß hetten ligen, sie wolten den frydden gern machen.
und da guerehes wyert das erhort, da sprach er, er wolt sich beraten ob er es
thuon solt oder nit, und ging zu guerehes, der yczunt off gestanden were, und
sagt zu im:< herre, got gebe uch guten morgen!> und er grußt yne wyder.
< lieber herre>, sprach er,< dwil das ir mir mynen krieg geendet hant und so vil
umb mynen willen gethan das ichs uch nit gelonen kan, so muß es syn off das
letst das ir mir radent off das das ich uch fragen wil.>< sagent an!> sprach
guerehes.< uff myn truw>, sagt er,< myn bruder und myn schwester und myn
nefen hant mir uff dißen huottigen tag enbotten das sie die suone gern machen
woltend, ob ich wil. und ich were nit obgelegen, hett uch gott nit herre gesant.
und darumb wil ich nust on uwern rat thun und bewilligunge.>< furwar>, sprach
guerehes,< sie sint uwer liplich frund, und darumb enließ ich uch den
krieg in keynen weg volfuren. dann were yne alle die welt zu wiedder, so soltent
ir yn helffen. und darumb raten ich uch das wir guten frieden machen,
ee dann ich hinweg ryte.>
< so helff mir got, uwer radt ist zu mal getruwe, und ich wil es thun wie
ir wollent und gesagt hant und sagen uch guoten danck.> da enbot er synem
bruder und syner schwester das sie zu im kemen reden. und sie kamen als
bald sie den botten sahen. und da sie all by eynander waren, da hetten sie
so vil rede fur sich genuommen da der fried zwuschen yne gemacht wart zu
eyner syten und uff der andern, und ein yglicher hat dem andern syn missetat
verziegen. und die jhene wurden herfuor bracht die in gefengkniß warn gelegen,
und allesament dem herren geschwurn das sie im keyn sach ane deten
die im zu unwillen weren, und sie solten im helffen geyn aller mengklich, one
iren rechten herren. und sie geretten und gelobten im das sie furter sin frund
sin solten.
also wurden sie gesunet, die vorhien dotfynde waren gewest, und guten
statte geben off eyner syten und off der andern diß vereynigung zu halten.
da hiesch guerehes syn wapen, wann er nit lenger mocht bliben. und sie
baten yne allesamet zu bliben. und er antwurt, er blieb nit in keyn wyse.
und an stunt wurden im syn wapen bracht, und hulffen im als lang biß er
gewapent warde, one alleyn synen helm. und da gesah er die jungfrauw und
sprach:< jungfrawe, gedenckt uch der letsten rede die ir mir nechtent sagtent?>
< herre>, sprach sie,< ja; warumb sagent ir diß?>< ich sagen es darumb>, sprach
der herre,< ob gott mir gebe den zu finden von dem die rede gesagt ward,
ich ließ es nit umb die best burg die konig artus hat myn öheym, ich were
uch eyn guter bott.> sie begund zu lachen, und was ir leyt das sie es im gesagt
hette.
und da band guerehes synen helm und schied mit urlaub von yn allen
und reyt syn straßen. und da er biß an den mittag geritten hette, da gleyt
inn syn weg zu mal schon in eyn kleyn wieß. und enmitten darinn was ein
bruonne, der schönst in der welt, der in der wießen entsprang von den zweyn
lorbern. und er kert dahien sich zu erkulen, wann die hicz im zu mal we gethan
hett, dann es warm was. und da er nah by den brunnen kam, da fand
er dry frauwen von unglichem alter, dann die ein was wol vierczig jare alt, die
ander wol sehczig jare und die dritt nit mer dann zwenczig jare alt. und
hetten ein wiß hantzwehel uff das grun gras gespreyt und assen pasteyen von
reen, und was nymands me by ynen dann eyn zwergk der yn diente mit wyn
in silberyn köpffen. da sie den ritter sahen, da stunden sie geyn im off und
sagten das er wilkomen were und sagten auch, sie werten eynes ritters der
keme mit yne eßen. er besah die jungsten von den dryen frawen die yne zu
mal suberlich ducht. und der ritter sah die jungfrauwe so gar schwermutig,
das er wol gedacht wie sie wol zu gemach were, und sah die andern an und
sah das sie me verwente was. und da sagt er zu ir:< frauwe, was gedenckent
ir so vil? furwar>, sprach er,< so schön ein frawe als ir sint und so
jungk gesah ich nye, die so sere verlangt als uch. warumb solt ichs uch verhelen,
wann mich bedunckt, ir sint zornig darumb das ich by uch bin oder umb
ander sachen.>< furwar>, sprach sie,< umb uwers essens willen ist mir nit so
schwere, dann es ist mir zu mal sere lieb. aber ich gedencken an das das mir
we tuot an dem herczen, und ich enkan es nit gebeßern nach mynem willen.> er
sprach:< frauw, möcht es keyn fremd man gebeßern?>< ja>, sprach sie,< wann
er arbeit haben wolt.>< so helff mir gott nummer me>, sprach er,< wust ich die
sach darumb ir zu unfridden sint, ich solt den allerbesten rat darzu thun den
ich vermöcht und solt an dem lib nit felen, und ich bit uch das ir es mir daruff
sagen.>< herr>, sprach sie,< gerne>, und sie sagt es und erzalt es im.
< es geschah>, sprach die frauw,< es ist yczunt zwey jare das myn vatter
starb, dem gott gnad, der herre zu der bretasche was. dasselb schloß ist zu
mal ein starck burgk, die hie vor in dißem berg lyt. und da er dot was und
neyn mutter sah mich eynen jungen weyßen und so schön ein jungfrauwe als
ich dann der zytt was, da besorgt sie, furte sie mich nit hinweg, das man mich
schaecht und nem mich mit gewalt; und beriett sich mit eim unserm marschalck
der zumal rych was, dann er was von gebuwers adern komen, aber umb synes
richtumbs willen macht yn myn vatter ritter. und da er hort das myn frau
mich hinwegk wolt furen, da sprach er, er wolt mich gern nemen, ob es mit
yrem willen möcht gesyn, « und wißent, frauw », sprach er, « ob uch fugt das
ich sie in solchen eren halten wil, das sie alles das haben wil und sol das sie
begeret und erdencken kan, das sol von mir nit unbestalt belyben. »
und er dete so vil durch syn bete das myn frauw es im zusagt. undancks
myne und aller myner frunde gab sie mich im. und da er mich besichert hatt,
da hielt er mich zu mal wirdiclichen. aber also bleib es nit lang, dann er vieng
an zu schelten und unwilligen und zu kybeln. und wann sichs begab das ettlich
ritter in unser huß kamen und ich sie besah, so schuldigte er mich zustunt,
ich wolt mich zu yn amyen und lieber haben dann yne, und vil an stunt in
yverkeyt oder anviens, das er mir mißtrut vor eim yglichen. und es kam also,
da enist nit einhalb jare, das myn herre herre lancelot in unserm huse herbergt.
und da myn man yn bekant, da det er im zumal groß freud und so
viel eren er mocht, darumb das er so vil von syner sterck und frommkeyt hatt
horen sagen. und da wir waren zu nachteßen geseßen, da begunde ich yn zu
besehen umb syner schönheit und guter ritterschafft willen und syner sterck,
die ich von im hett horn sagen, und also das myn mann mir das verweis als
der der mir mißtrut: « frawe, ir hant myn herren lanczlot zu mal sere besehen;
so helff uch got, sagent mir was uch bedunckt! » « herre », sprach ich, « ich enthun
sin nit, dann ir sagent mir undanck und werdent zornig. » « ich enthun »,
sprach er, « sicherlichen, das wißent furware! » und ließ nit abe zu bitten und zu
fragen so lang das ich im antwurt in zorn: « furware », sprach ich, « dwyl
ir es ye wißen wollent und zu hören sint begirig, so wil ichs uch oben dem eßen
sagen, so verre das ir mich sicher machent mir keynen unwillen zu thun oder
bewisen wollent. » und er gelobt mir das, und ich was zu mal zornig das er
mich so kurcz hilt und sagt es im.
« herre, ir wollent ye das ich uch sage was mich bedunckt von dißem fromen
herren? » « ja », sprach er, « frauwe ». « furware », sprach ich, « mich bedunckt
das er kum so vil guts an im habe als ir boßheit hant, und er solt
auch kume so vil eren haben als ir schand hant, wie wol das ist das der in der
welt vil guts hatt me eren verdienet und hocheit dann ymant ». dißer reden
erschracken alle die darinn waren. und da myn man off das bedencken reden
mocht, da sprach er zu mir das ich yn verstan ließ was ich gesagt hab. « gern »,
sagt ich und sagt es ym aber: « ich han gesprochen, das nit so vil guts an im sy
als an uch böses ist, und ir mögent es wol wißen nu gesehent alle die gut die
ein ritter an im haben mag, das ist sterck, kunheit, hocheyt, edelheit, gute,
hubscheit, mylde und tugend und geweltig vil frunden und magen. und mit
aller dißer gnaden ist dißer ritter wolbewarnt und schon uberguldet; ob eyniger
irdischer man sie haben mög, so hat er sie, wann ich weiß wol das von byderbekeit
er ubertreten hat alle ritter die yczunt leben sint. wan kunheit hatt er
me dann eynicher haben mag, und von schonheit findet man nit syn glichen,
und durch adels willen verlußt er nit konig zu werden. dann er ist von hohem
geschlecht und lynigen kumen, als von dem geschlecht davids und von der
guten ritterschafft josephs von armenthyen. und von syner gut weiß ich so
vil das yn nymand mißblumen mag oder grifen mit der naßen; von syner
reynikeit wil ich nit sagen, er hab ettlich zytt ubertretten, von der miltikeit
kan ich nutscht gesagen, dann eyn ritter sunder landt und enterbet mag man
nit gewißen wie mild er sy, er bekeme dann zu rychtumb; und zu dem das er
mechtig were von gut und frunden wil ich schwigen. dann off ettlichen enden
in der welt ist etschlicher als mechtig als er. und so muß es dißem byderben
man an ettlichen synen gnaden felen den ich uch gesagt hann. dann in uwer
personen felet an keym dem leben, es sy wydder diß gnade. dann ir enhant
kunheit noch adel, hubscheit, gute oder miltikeyt. und guts hant ir vil, des er
nit enhatt, und an frunden hant ir gevelett, der er gnung hatt. darumb sag
ich uch das an uch me boßheit ist dann guts an im sy. also mögent ir gesehen
durch diß gerechtikeit, der uch lönet nach uwern wercken, das man uch mer
schanden dete dann im eren. also hann ich uch geben zu verstan warumb das
ich yne so sere besehen habe. »
von dißen reden was myn man so zornig das er nahe uß synen sinnen
kummen was. und er sweyg also die nacht das er nye wort gesprach. und als
bald er zytt und stund hatt und myn herre lanczlot hinwegk was, da leyt er
mirs fure und sagt, durch der reden willen wolt er mich nit döt en, darumb das
er es geschwurn hett, dann er wolt sich also rechen das ich nymmer me by im
solt syn als syn getruwe frauwe, sunder by im syn als eyn kammermagt da
nam er zustunt alle myn köstlich kleyder und ließ mir nit des wert von eynem
pfenning, und noch nit me enhan. und sitt der zytt herre hatt er mich thun
eßen mit den knaben von unserm huß, da von ich zu mal groß betrubniß hann
und beschwert bin, und kan es doch nit gebeßern. und darumb begund ich
ycz gedencken da ich uch mit mir eßen sah, dann es angk ist das nit keyn
ritter me in myner schußel aße, got erbarms.>
< so helff mir gott>, sprach guerehes,< uwer herre hatt uch ubel
gethan das er uch gelobt hatt; noch dem ir sagent und wißen wolt, solt er uch
keynen undanck sagen noch in keyn wise ubel thun. wann ir hant mir so vil
geoffenbaret, keme ich an ende da ichs im verwißen möcht als eim ungetruwen
rytter, der syn truw gebrochen hatt, ich wot es thun. und ob ich des nit
endete, so wolt ich das mich nymmer keyn man vor eynen ritter hielt, ob ich
nit so vil dete das die schande syn solt syn und die ere myn und uwer, das
wißent furware sunder zwyvel!>
als sie also zusamen retten, kam ein kint dargelauffen in dem alter von
zehen jaren und sagt zu der eltsten frauwen:< ir mußent bald zu huß komen,
denn es yst eyn rytter yczunt komen, der will mit uch reden.>< der ritter>, sprach
sie,< was wapen furt er?>< frauwe>, sprach es,< grun wapen und in synem
schilde eyn roten lewen klymmen.> und da die frauw das gehort, da begund sie
zu mal großen jamer triben und sprach:< auwe, wie ist diß so eyn böse mere,
furwar, ich wolt yczu lieber dott syn dann leben! ach herre, ratent mir>,
sprach die frauwe zu guerehes,< was ich thun mag!> er sprach:< sagent mir
was es sy, ich wil uch den besten radt geben den ich mag.> sie sprach im zu
mal großen danck,< und ich wil uch sagen was es ist, das ich so betrubt bin.
es ist war>, sprach die frauw,< das ich und eyner myn schiltknecht ritten
alleyn durch diß land. da kam es also das ein ritter, der nahe hie by wonet,
mich fing mit gewalt und sagt, er wolt mich in syn gefengniß legen durch solch
glubde, das ich zu ewigen tagen nit ußkumen mocht oder solt, ob ich im nit
globt zu geben das er mir hiesch. und ich hett forcht zu sterben, dann ich
kante yne vor eynen verreter. ich sahe wol das der gewalt syn was und globt
im zu geben und zu thun was er mir hiesch, des ich macht hett. und er sprach,
er wer des noch nit wol sicher, und dett die heiligen bringen und mich zustunt
schweren das ich im eyn myn tochter, die schönst maget was, gebe, mit ir synen
willen zu thun( villicht er mich yczt ersucht). ich sorgt gefengniß und boßheit
und gelobt im zu thun alles das das er mich hieß. ja mit schied ich, und hat
mich sitt nye hersucht dann yczt. dann nu ist er komen, ich weiß nit was zu
thun. wann ich hett lieber das sie mit pferden geschleifft wurde, dann er sie in
solcher maßen nemen wolt oder solt, wann er der gröst verreter ist von dem ir
ye habent horen sagen, und ist geborn von dem gröbsten und bösten geburen
und nyderm geschlecht die in dißem land sint; und durch syn bete und
forderung der quens david macht yne ritter und gab im lantschafft. also viel det er
durch synen dinst das er herre von der burgk wart, und der qwens gab im syn
dochter zum wyb, und er gab im solchen lone das er yn mit synen beyden
henden töt, uff das im syn ant wurde. und da er in beseß kam und hatt
die banriczen von allen den die sin man solten syn, da ward er so sere wunderlich
geyn synem wyb das er kum mit im reden mocht, und er hieng sie an
eynen baum durch eyner cleyner mißetat willen, der sie doch nit schuldig was.
also det der ungetru verreter mit synem wybe. und dwil er das dete, so
weiß ich wol das er auch mit myner dochter also dete. und ich enweyß was
ich sagen sol, dann ich wolt zu mal gern und het lieber das sie dot were dann
lebende, ich were des betrubniß belder vergeßen wann ich sunst thun
möcht. und darumb, lieber herre, bitten ich uch, radent mir, ob ir kundent,
was ich thun möge!>
< frauwe>, sprach er,< ich wil uch sagen das ich durch uwern willen thun wil
und dißer frauwen die hie sint und durch der jungfrauwen willen die so zu mal
gar schön ist, das schad were das sie in solch hant geviel. ich wil mit uch riten
und hörn was der ritter von uch heisch, und uch raten das die sach wol zu
uwerm gevallen, ob gott wil, schicken und keren sol.>< herre>, sprach sie,< uwer
danck sy von gott! nu koment bald, dann ich forcht sere das er sie mit
gewalt hinwegk fure ee wir komen.>
da richt sich guerehes off und batt im synen helm zu geben und saß off
syn roß und sagt zu der allerjungsten frauwen:< ich bitt uch das ir mich wysent
wo ich uwer huß finden mög; dann wißent furwar, ich wolt in keyn wise
von dißem land scheyden biß ich da gewest were, mir keme dann zu mal groß
unmuß zu.> und sie wißte yne den rechten weg also das er nit meynt zu felen
und als er ryten wolt, da bevolhen sie yn gott. und die eltste frauw saß off
ein pfert, das man ir bracht hett, und furt guerehes mit ir, und ritten so lang
biß sie kamen in ein starcken thorn, sunder er was cleyn und lag in eyner
marckt. die frauw rieff an den porten, und da kamen vier knecht, die hulffen
der frauwen abe und auch dem ritter. sie gingen darinn und funden des pfert,
des sie sehande und verlangen hetten.< ach herre>, sprach sie zu guerehes,< hie
ist des ungetruwen verreters roß, von dem ich uch erzalt han. was solt ich darzu
thun?>< frauw>, sprach er,< habent keyn sorg, wann ir sint gancz sicher,
und erledige ich uch nit gegen im der glubden die ir im gethan hant, so wil
ich nit guerehes heißen. gebent sie im an stund, und ich sicher uch getruwlich,
ee er ein mile mit ir von hinden kompt, wil ich sie im wiedder genomen
han. und wil er sie mir nit gutlichen geben, so will ich so lang mit im stryten
das eyner under uns meyster wirt.> sie sprach:< als vil freud muß uch got
geben als ich gern hette.>
da gingen sie darinn und funden den ritter allgewapent. er sprach zu der
frauwen als bald er sie komen sah:< frauw, ich bin herre komen der glubde halb
die zwuschen mir und uch ist ergangen, das ir die haltent und uch gegen mir
ledigent, als ir gerett hant zu thun.>< herre>, sprach guerehes,< was glubden ist
diß die ir hie fordernt? ich wolt wol, ob es uch fugt, das ir sie der erlißent.> und
er antwurt gar hochmuticlichen, er endete sin nit.< lieber herre>, sprach sie,< es
ist ware das ich zu den heiligen geschwurn han, des noch nit ein jare ist, das ich
uch myn dochter geben solt, wann das ir sie mir hieschent. darumb wil ich mich
gegen uch laßen also das uch wol genugen sol. und ee dann ir hinweg rytent, so
sagen ich uch vor allen rittern, wollent ir mich qwyt und ledig sagen der glubd,
so wil ich uch geben, ob ir wollent, das schloß und was darzu gehöret, darumb
das ir mich myn dochter bestatten laßent wo ich kan oder mag.> da besah er
und sprach:< frauw, was ist diß, wollent ir mir wiedderstant thun uwer
dochter zu geben und meyneydig werden? ich bin richer dann ir und sie und
mechtiger dann alle uwer geschlecht. gefelts uch, so wil ichs haben, gefelts uch
nit, dannoch wil ichs haben, und sollent furwar wißen das uch die rede ir gesagt
hant nummer gut getun soll.>< ach fryer man>, sprach die frauw,
< zurnet nit durch der rede willen, ich han es nit gesagt durch keyns ubels willen
nit anders dann darumb das ich sie so sere lieb hann und sie ungern von mir
scheiden laß, verlenglichkeit willen.>
da ging die frauw in ir kamer zu ir dochter, die sie fand zu mal großen
jamer triben. sie sprach zu ir:< liebe tochter, was ist diß, warumb hast du
so groß betrubniß?>< auwe>, sprach die jungfrauwe,< sot ich nit billich großen
unmut haben? ir hant mich so groß erzogen, das ich komen bin in das alter
mich zu beßern. nu muß ich in mynen dot gan, den ich doch nye verdienet
han an got noch an der welt.>< liebe tochter, gehab dich wol, du solt von
im wol erlößt werden, wan ich han eynen ritter hieinne der zu mal byderbe
und kune ist nach mynem duncken. ist es sach das der verreter dich mit
gewalt understet hinweg zu furn, so wil er als lang mit im stryten das er
dich nit hinweg gefurn mag. das ist eyn sach daroff du dich zu mal wol
verlaßen magst.>< frauw>, sprach sie,< das ist gar ein gut abenture, ich han
doch groß forcht der verlust,, ye doch wil ich>, sprach die frauwe,< das du
dich stellest das allerbest du macht, dann so vil baß du gestalt bist, so vil
dester zofliger der ritter syn wurdet, ob er dich verluset. ich wolt das du im
genummen wurdest und das er vor ruwen sturbe, des hett ich mich sicher
getröst und verclagt.>
zu vollenbringen irer mutter willen, so stalt sie sich des best sie ummer
mocht. und da sie wolbereit was, da ging sie mit ir in den sal. sie was von so
großer schonheit, als ye keyne da gesehen was. darumb verlangt den ritter, der
umb iren willen dar komen was, zumal sere, das es so langk wart biß er begabt
werden solt durch irer großen schonheit willen. da sprach er:< myn jungfrauwe,
wilkumen mußent ir sin! sie hant sicher ware gehabt die mir von uwer schonheit
sagen deten, wann ir viel schöner sint dann sie mir zu versten hant geben.
und darumb bin ich bezalt und wol geweret mit uch. nu bevelhent uwer mutter
gott, wann ich nit mer hie verliben wil, dwil ich uch hann.>
da sprach guerehes zum ritter:< meynende ir sie also umb der lefel willen
hinweg zu furn?> er sprach:< durch welcher geb willen solt ich es laßen?>
< umb myner enten willen>, sprach guerehes,< ich han sie so lieb das ich mich ee
mit uch schlug, so lang dißer tag weret, biß eyner under uns uberwunden
wurde, ee sie uch verlibe.>< nu hant ir mich gar sere erschreckt>, sprach er
< das ir uch mit mir schlagen wollent. erschlagent ir mich, samir alle heiligen,
das wer nit gut! aber werent uwer noch vier als ir sint alle ritter, so wil ichs
dannoch hinwegk furen.>< furware her bößwicht, der synen schweher und wip
ermort hat, ir hant zuvil gerett; und darumb verbieten ich uch das ir sie von
hinden in uwer huß nit furent durch aller uwer krafft willen die ir habent, wann
ich wils vor uch beschutten als vor eynem ungetruwen verreter. dann als bald
ir da hinuß koment, so wil ich uch nach volgen und sie nemen, und ir sterbent
darumb.> und er antwurt, off syn treuwen acht er nit vil, und er nam die jungfrauw
und rieff die mutter an und sprach:< frauw, qwyten uch mit mir!> sie
sprach, sie wolt es gern thun, und sie gab im ir dochter und sprach:< haltent,
herre, haltent das das ich allerliebst hann, gott gebe mir solch freude als ich
warten bin.> er nam sie und danckt ir sere. das pfert was bestalt daroff die
jungfrauwe siczen solt. der ritter nam sie und saczt sie in den sattel, und darnach
saß er uff syn roß und reyt hinweg und furt die jungfrauw mit im. und
da ir muter sah das sie von irem huß schied, die sie so zertlich erzogen hatt,
und mit dem da hien reyt von dem sie meynt zu sterben, da fing sie
an zu mal großen jamer zu triben. und die frauw was sere zu ungemach, das
was nit wunder, dann sie hett sie lieb als ein mutter ir kint haben sol, und hatt
des so groß betrubniß das sie sich zu flißen guerehes fallen ließ und sprach
zu im:< ach edeler ritter, rytent nach und bringent mir myn dochter wiedder!
und mögent ir sie angewinnen dem ungetruwen ritter der sie hinweg furet, ich
geben und bewillen sie uch uwern willen mit zu thun.>< ach frauw>, sprach er,
< laßent uwer truren, dann ob got wil, ir werdent noch diße nacht fro und guts
muts werden.>
da schied er von dannen und reyt dem ritter nach der die jungfrauwe hinweg
furt, und reyt so lang das er yne ervolgte an dem aberyten eins bergs. und er
rieff yn von ferren an:< herre ritter und bößwicht, zu ubeller stunden enpfurent
ir die jungfrauwen; hutent uch vor mir, ich wieddersag uch!> und er antwurt,
er fragt nit darnach, und wante geyn im des pferdes heubt und stalt sich zu
jostieren. da begegenten sie einander und traffen sich so mit großer macht,
was die roß gelauffen möchten, und stachen sich zu der erden sunder glene zu
brechen. die roß vielen nyder, und sie sprungen off und zugten ir schwert und
gaben einander groß streich. aber guerehes legt im ein strick das er im die
fust abhuwe da er das schwert inn hielt. und da er sich wunt fulte, da want
er umb und floh, wann er forcht zu sterben und guerehes kam zu der jungfrauwen
und sagt:< han ichs gnung gethan?>< furware herre>, sprach sie,< also
groß freud gebe uch gott als ir mir zu thun bewilligt sint gewesen in dißen
nöten!>< nu wollent wir ryten>, sprach er,< und wil uch uwer mutter wiedder
geben, die mich sere umb uwernt willen gebetten hatt.>< herre>, sprach sie,< das
stet uch zu thun oder laßen.> da saß er off und nam sin glene und schilt und
kerte den weg hien da er herre komen was. da sah er die jungfrauwe an und
sah sie so gar wol gestalt, das er sichs verwundert, und bat sie umb die mynne
und das sie sin frundin wolt syn.< herre>, sprach sie,< wannen sint ir der mich
umb die mynne bittet? ich weiß nit ob es spott oder ernst sy.> er sprach, er
were geselle von der tafelrunde und bruder myns herren gawins, und sie sprach:
< wie heißent ir?> und er antwurt:< ich heiß guerehes.>< in gottes namen, von
uch han ich vil hören sagen und weiß wol das ir git ritter sint. ir hant ein
schönen bule und ein schon frauwe wol wißend und als ein hoch frauwe, das ir
sie umb mynent willen nit laßent, dann ich erkenne wol das ir diße rede
gesagt hant mich zu versuchen.> und er sagt getruwelich, er hett nymands lieb,
und darumb solt sie yne lieb haben, ob sie wolt.< ich weiß wol>, sprach sie,< es
enist noch nit ein jare das ir mit ganczer liebe in dißem lande ein jungfrauw lieb
hettent.>< wer was sie?> sprach er zu ir,< sagent es mir, ich bitt uch!> und sie
nante im die jungfrauwe von dem wißen lande. er antwurt, furware er hett
sie lieb, aber er hett sie in der gestalt nit lieb,< und ich bitt uch das es uch
gelieb mich lieb zu haben.>< ja>, sprach sie,< ob ich uch yczt myn mynne gebe,
was sicherheit han ich von uch das ir mich nummer me lißent umb keyner andern
willen?>< ich wil uch sicher machen>, sprach er,< als ir es gedencken mögent.>
< furwar>, sprach sie,< es were ein hart sach, zu glauben das ir uch getruwelich
geyn mir halten soltent; dann die hoher frauw was dann ich die hant
ir gelaßen, und mich lyeb zu haben wenig verfahen solt guts, und mir ist wol
gescheen an dem das ir mir gesagt hand. dann wust ich die warheit nit, so
gebe ich uch myn liebe von stunt umb der dinst willen, ir mir gethan hand.
sunst dete ich dörlich, dann als bald ir mich zu uwerm willen hettent, ir ließent
mich als ir der andern guten frauwen detent. so mocht ir mich halter
fur wol versucht und zuschanden bracht.>
< alles das ir sagent>, sprach guerehes,< endautt nit, es muß sin das ir myne
willen thund, dann wir alleyn hie sint ferre von den luten.>< wie>, sprach sie,
< wollent ir mit gewalt mit mir leben und mich schwechen?>< neyn, ich bitt uch
das irs williclichen thund.>< wolt ich>, sprach sie,< das es were?>< ich dete es
uch.>< und wolt ichs nit?>< ich endete es nit.>< also>, sprach sie,< sol es zu
mynem willen sin.>< ir hant war gesagt>, sprach er.< nu sagent mir>, sprach sie,
< ist eyniche jungfrauwe in der welt die ir lieb haben wollent, meynt ir das sie
uch haßte und mißlobet?>< nein>, sprach er.< und woltent ir dann mit ir zu
schaffen han umb eynich begird voll schonheit willen die ein frauwe hett, als
ein man zu eynem wyb hatt, als lang sie uch haßt?>< furwar>, sprach er,< neyn,
in keyn wise wolt ich sie lieb haben, wust ich das sie mich haßte. so helff mir
got, ich ensucht sie nit!>< off mynem libe>, sprach sie,< so sollent ir mich nit lieb
haben, dann ich haß uch und loben uch nyt, darumb das ir uwer liebe zurbrochen
hant und die gelaßen hant die uch lieber hatt dann sichselbs. und wer es
hort sagen der wirt uch deste mynnder achten, als er es weiß das ir gewon sint
die frauwen zu versuchen und die jungfrauwen von fremden landen. und ich
weiß wol, als ir mich versuchent, versuchent ir morgen ein ander, wo ir sie
findent und uch gefellet. furwar, ich weiß nit großer verretery dann zu versuchen
mit schönen reden, wann es ist rynnen von lichtikeit also bedunckt
mich, das ir inn solcher wise me schanden dann ere begant.>
< nu jungfrauwe, herumb mißlobent ir mich?>,< ja>, sprach sie.< und
warumb haßent ir mich?> sprach er,< ich meynt umb uwer liebe me verdienet
han dann uwer haßen.> sie sprach:< ich wils uch sagen. es ist war das in dißem
lande eyn ritter ist, der mich lang lieb hat gehabt in bulschaffts wise, und
hat so vil durch sin byderbkeit gethan das ich in im geben han sunder mich
versuchen, und er rurte mich noch nye als nahe ane als ir hant. ich han yne
versichert durch myn glubde, die wil ich im so wol halten, das ich nummer keyn
lieb gewinne dann yne. und es enist in der welt keyn man, umb den ich yne
verkuden wolt, dann ich haßen alle die die mich versuchent lieb zu haben, one
er alleyne, dann er gert und versucht mich der eren, und alle die andern begeren
mich zu schenden. nu han ich uch gesagt warumb ich uch haß und miß
lob, und fragen uch ob ir mir furter me gewalt anthun wollent da von ir mich
versuchent.>< furwar jungfrauwe, ich was uber uch brinnende me dann ich uber
ye keyn wip was. und hettent ir uch nit so wol entrett und gewert durch uwer
reden, das ich nummer me sachen versuchen die uch schedlich sint, und sagen
uch hochwirdigen lob, ere und danck baß dan allen den jungfrauwen die ich ye
gesach. auch fand ich nye keyn die so hochmuticlichen redet als ir gethan hant,
und bitt uch das ir mir diß mißdat verzihent und der reden die ich uch
gesagt hann.> das dete sie williglichen und gern. und sie ritten als lang
biß sie kamen in das huß der frauwen. und da die mutter ir dochter komen
sah starck und gesunt, da lieff sie entgegen ir und umbfing sie und kußt sie
dann me wann zu hundert malen und weynt von freuden. die jungfrauwe
sprach:< was ist diß, frauwe? ir sollent mir nit freud thun, sunder dißem fryen
ritter, der mer umb mynent willen gethan hatt und hatt mich doch nye me
gesehen dann off dißen huttigen tag. und laßent uch gedencken im erlich und
wol zu dienen, wann wir kunnen im nit zu viel gethun, das wir im die gutheyt
von dißem tag vergelten mögent.>
da sprang sie von dem pferd und begunde zu guerehes roß zu lauffen. und
er sprach, er stunde nit abe in keyn wise, dann es wer nit zyt zu herbergen,
noch ensol inn langer wise und wil nit zytt syn, dann er hett zu vil zu thun,
das er nit hercz hett zu bliben. und darumb wolt er ryten und befalhe sie gott.
die jungfrauwe nam yn by dem zaum und sagt, er beschont sich umb sunst in
der wyse, dann mit gewalt must er abstan und bliben, er wolt oder enwolt.< so
wil ich ryten>, sprach er,< wann mirs gevellet.> das bewilligten sie im, und er
stund ab und ging in das huß zu rugen, wann es zu mal warm was. die sarganten
kamen yn zu entwapen, und er sagt, er wolt nit mer dann synen helm
abthun off das mal, dann er umb vesperzytt ryten wolt.< was woltent ir thun?>
sprach die frauw,< mir were lieber das halb teyl mynes landes verließen dann
das ir daling von hynnen scheydent.>< frauwe>, sprach er,< ich blib durch solch
glubde nit, dann ich ryt zu vesperzytt in der jungen frauwen huß, da hin steet
myn will, und ich blib auch daling in dißem huß nit dannen wir nechtend schiedent.>
< furwar>, sprach sie,< ich radt uch nit das ir da hien rytent, dann ir
herre ist böß und ungetruwe, er dötet uch bald durch böß abentur, geschee es das ir sachen in synem huß detent die im nit gevielent.>< fraw>, sprach er,< ich
laß es darumb nit, ich rytt da hien.>< oh myn truw>, sprach sie,< das beschwert
mich fast sere, dann diewil es uwer will ist, so muß ich mich lyden. gott geb
uch da zu erschynen zu ern und zu freuden!> und beschied das das eßen zu
stund bestalt wurt, wann sie wolt das der ritter eße. und sie daten ir gebott als
bald, das es vorßvesperzyt bereyt was. und da die tafeln gedeckt waren, da
gaben sie dem ritter waßer, sin hende zu weschen, und aßen all gemechlichen.
da sie geßen hetten und da guerehes der frauwen erzalt hett wie er ir dochter
gethan hett und wie sie im geantwurt hett, des hett die frauw zu mal groß
freude und sagt zu guerehes:< furwar, ist sie wyse, so thut sie nit törlich, dann
sie ward enpfangen von eim dem wißsten ritter den man in hundert jaren ye in
dißem lande gesach.>
von stunt darnach hiesch er sin wapen, und sie wurden im bracht. und
da er bereyt was, saß er off syn roß und bevalh die frauw got. und sie
bade yn sere das er eyns zu ir kem herbergen, ee dann er uß dem lande schied.
und er sprach, ob yn abentur da hien trug, er enthielt sichs nit, er kem sie zu
gesehen. also schied er dannen und reyt hinwegk den pfad so yne die jungst
under den dryen frauwen gewißt hett. und reyt so lang das es nach vesperzytt
was. da sah er vor im in eym tale zwo cleyn burg wol gelegen, beschlossen
mit starcken muren, und er kant wol an dem zeychen das im die jungfrauwe
hett gesagt, das es die burgk was die er sucht. und da er da hien kam, fand
er die frauwe off der brucken und wartet ob sie yn an eynichen syten sehe.
und als bald sie yn komen sah, mißkant sie yn nit und lieff im entgegen yn
thun abzustan; dann sie wust wol wannen er was, wann das alt wyp da er
geßen hett hat ir enbotten wo herre er was und das er ir sach ußgericht hatt.
und sie nam yn by dem zaum und sprach:< herre, ir sint gefangen, ir mußent
abstan und nachts inn gefengkniß hie halten.> und er sprach, er wolt sich inn
gefengniß stellen. er stund abe, und sie rufft zweyen knechten. der eyn nam
syn roß und furt es zustall und der ander synen schilt, und die frauw nam
yne by der hant und furt yn in den pallast. sie dete yn an stund entwapen
und im eyn lichten rock bringen das er an dete umb der hicz willen, und hieß
yn off das gras syczen sich kulen. und sie sah yn zumal gern umb syner
byderbkeyt willen, als das die alt frauwe ir von im erbotten hatt, und saczt
sich neben yne.
und der herre des schloß sah synen gast der schöne was, und hett er
eynich recht ursach mögen finden da mit er yne hett mögen dannen ryten
thun uß synem huß sorgen halb, er hett yne nit laßen bliben, dann er sorgt,
er wer umb syns wybs willen darkumen. und darumb das er sin nit acht
hett kam er zu im und hieß yn wilkumme syn; und guerehes antwurt im das
er gut abentur haben must und fragt die frauw ob er ir herre were, und sie
sagt< ja>.< furwar>, sprach er,< es enist nit wunder das ir yne forchtent, dann
ich nye keyn man gesah der also wol eym narren glich stett als er, so helff
mir gott.>
als sie also zusamen retten, kam der frauwen knecht eyner und sagt:
< darußen ist eyn ritter und fragt ob man yne hininn herbergen möge.>< ja>,
sprach sie,< gang und bring yn herreinn ee dann myn herre es geware werde!
wann keme er ußer syner kammer ee dann er abgestanden were, er wurd yn
nit herbergen darumb er ytzunt eynen hieinne hett.> der knecht ging zu dem
ritter und sagt das er abstunde und kem darinn, er solt geherbergt werden.
und er reyt mit dem pferd darinn, und die knecht kamen zustunt, der viel
darinn waren, deten yn abstan und furten yne in das huß zu entwapen. und
da er in den pallast kam, da besahe yne guerehes und sah das es segramors
was. da stund er off und lieff im mit gespanten armen entgegen und
hieß yn wilkum syn, und segramors warff im die arm off den hals und sprach:
< ach herre, was abentur hatt uch herre getragen?>
da sprach die frauw zu guerehes:< herre, wer ist der ritter?>< frauw>,
sprach er,< er ist vön dem huß konig artus mynes öheims und geselle von der
tafelrunde und ist der besten ritter eyner den ich weiß>, und sie dete ym bringen
rock und mantel von wißem sammet und gab sie im anzuthun. und da er entwapent
was und hett sin antlicz geweschen und sich angethan, was er zu mal
ein schoner ritter und behende. und da kam der herre uß der kamer und fragt
eynen synen ritter were die zwen ritter weren die da komen sint.< herre>, sprach
er,< sie sint ytzunt komen sitt ir darinn gingent.> er kam zu yn und fragt sie
wannen sie weren. und sie antwurten, sie weren von konig artus huß. da er
das verstund, besorgt er das syn wip sie dar zu komen bescheyden hett, und
forcht das sie yne erschlagen solten, und kerte wiedder zu syner kamer. er rufft
eim synem bruder, der ritter was, und zweyn synen nefen, zu mal schön knecht,
und sagt yn in radts wise:< uff myn truw>, sprach er,< ich enweiß waruff myns
wibs hofen sy, das sie diße zwen ritter geherbergt hat on myn urlaub. es möcht
wol syn, sie wollen mich ertöten als ich schlaff. und meynt sie keyn boßheit,
so gedenckt sie keyn guts da by. nun ratent mir was wir hieinn gethun
mögent!>< ich wil uch sagen>, sprach syn bruder,< was man thun mocht. hie
inne sint sarganten gnung, und laß man sie wapen und heymlich in eyner kammer
bliben, und ob die rytter ubermut wollent triben, so sint sie zu stunt dot
sunder wiedderrede.>< uff mynen lip>, sprach der herre,< dißer radt ist nit böß
und sol geschehen als ir gerett hant>, und dete zustunt sich zehen sarganten
wapen und stalt sie in eyn kammer und bevalhe yne, sehent sie das die ritter
begunden eynichen ubermut zu triben, das sie sie anlieffen und zustucken
schlugen,< dann ir findent sie ungewapent, und mögent geyn uch nit wiedderstant
thun>. sie antwurten das er sicher were, sle wolten im recht thun.
also dete der herre sin gesinde sich bereyten, und der knecht eyner kam zu
syner frauwen, die er sere lieb hett, und erzalt ir wie syn herre bescheyden hett,
< und wißent, frauw, das diße ritter von hinnen nit scheiden mögen, sie werden
erschlagen>.< in gottes namen>, sprach die frauw,< ist das war das du sagest, so
gehort ich nye mere verreterye.>< uff myn truw>, sprach er,< ist das nit ware, so
tund mir myn augen ußstechen.>< ja>, sprach sie,< es ist furware darumb nit,
ich wil sie bewaren die zwen fry ritter das sie keyn not haben sollent.> und ging
zu yne und erzalt yne wie das ir herre gethan hett,< und ich sagen uch sunder
zwyvel das ir radt darinn suchent und das ir unbestalt nit funden werdent, oder
ir mußent sterben>. sie sagten, ob gott wil, sie solten durch verreterye nit uber
lauffen werden.< nu wil ich uch sagen>, sprach guerehes zu segremors,< was wir
thun. es ist nit lang das ich aß und mag auch daling nit me eßen,
ich wil mich clagen, ich sy kranck, und gang in die kamer da unser wapen in
ist. und als bald als ir zu tysch geseßen sint, so nemen ich myn wapen; dann
weren wir gewapent, sie harten vor uns nit, und weren ir zwir als viel. und
gesehen ich das ir myn not habent, so will ich zustunt komen und in dem sturm
wol zu yne halten, biß das ir gewapent sint. und also werdent sie betrogen
durch ir verretery.> und er volgt es also.
da ging guerehes inn die kammern und gab zu verstan, er were krangk.
und sagremors bleyb by der frauwen. und da der herre den eynen gast nit sah,
da fragt er die frauwe ware er gangen were.< herre>, sprach sie,< er ist krangk
und ist sich gangen nyder legen.> und er schweyg da mit und fragt nit me darnach
ob er es oder trunck, und er gebot das man gab waßer, und saczten sich.
und umb das das der herre nit wolt das die frauw mit sagremors eße, ettlicher
sach halb die frauw zu befangen, ward yn so viel gedienet von eßen und trincken
das yn des nichts gebrach. und da es kam zum dritten eßen, kam ein jungfrauw
under sie, die bracht zwen krencz die sie in eym baumgarten gemacht
hett. die frauw hiesch ir die krencz, und sie gabs ir. sie saczt eynen off ir
heubt und den andern gab sie segremors. da der herre das ersah, da hub er
off die fust und gab ir eynen streych so hart das sie zu der erden viel, und
sprach:< haltent, hur, uwen lone der schanden die ir mir thund in myn selbs
huß; zwar ir sint zu vil kune das ir uwer lecker herinn fur mich bringent!>
< herre>, sprach sagremors,< ir hant zumal vil mißdat gethan das ir die
frauwen geschlagen hant umb nichts.>< uff myn truwe>, sprach er,< ich
han es gethan uch zu leyde.>< ja>, sprach sagremors,< so wer ich zu viel
boß ob ichs nit enreche diße schande die sye umb mynent willen verdienet
hatt>, und hub die fust off, die er groß und viereckecht hatt, und gab
synem wirt ein solchen schlag an synen backen das er verturmelt von der tafel
schlug.
da hub sich das gerust volck herfur, durch des geruchs willen da der herre
erschlagen was mit bloßen schwerten sagremors zu töten. und guerehes, der
gancz gewapent was, kam im zuhilff und hett mit beyden henden ein axt starck
und groß und schlug den ersten dem er begegnet so das er yne spielt biß off die
zene, und lieff fort zum herren, der kumerlich off stunde, wann er verturmelt
was gewest, und gab im ein sölchen schlag mit der axt das er im das heubt
abschlug. da die arganten das ersahent, da lieffen sie yn an und schlugent
uff yn groß schleg, wo sie yn han mochten, als lang das sagramors
gewapent kam im zuhilff. und da sie zusamen kamen, daten sie also viel das die
innern, die sie geschlagen hetten, wurden uberwunden und alle wunt
oder erdöt. und in dem jagen wart des herren bruder erschlagen und syner
nefen eyner.
und als bald diß gescheen was, enbott die frauw von stund iren frunden
mit eynem knecht das sie zu ir kemen, das sie auch also daten. und da sie
sahen das die sach also was ergangen, da warent sie fro und guts muts, wann sie
den ritter sere haßten und hatten die frauwen lieb als die jhene die hubsch
und gutlich was. und sie begruben des herren lychnam und legten yn inn ein
groß kule, gedeckt mit eym steyn, mitten in dem pallast und wachtend die
gancze nacht. die frauw wolt aber nit das ir gest wachten und dete sie schlaffen
legen und des morgens, da sie gewapent waren, namen sie urlaub zu ir
wirtin, und sie bad sie sere das sie zu ir kemen, ob sie abentur da hien trug.
und also geretten sie zu thun, und da mit schieden sie und ritten yren weg. und
guerehes fragt segremors ob er keyn mere vernomen hett von dem den sie
suchende rytten. er antwurt,< neyn>.< nu fur uns gott>, sprach guerehes,< uff
solch ende das wir von im warhafftig mere vernemen!>< gott wol es!> sprach
sagremors. und sie ritten in eynen fußpfadt und sprachen, sie wolten nit
scheyden biß sie ettlich abenture funden hetten. sie rytten biß zu nonezytt,
und da kamen sie in eyn wißen uß dem walde und sahen vor yn zwölff gezelte
alda offgeschlagen, und an yglichem hingen vier schild und zehen glenen daran
geleynte.< uff mynen lip>, sprach guerehes zu bagramors,< zu jostieren sint ir
komen, wir wollen von hindann nit scheiden sunder glenen brechen.> und er
antwurt, es must syn, er wolt so viel thun das er ea nit schand haben solt.
darnach wart nit lang das sie eynen zugk komen sahen, das zu yn sagte:
< herre ritter, ir mußent jostieren, besehent welher under uch zweyn vor anhin
wölle!> guerehes sprach, er wolt der erst syn.< nu beydent>, sprach das
gezwerch und kerte geyn den gezelten. zustunt reyt ein ritter gewapent heruß
und ließ lauffen zu guerehes. er brach syn glene und guerehes stache yn zu
der erden das er durmelt. und da sprungen uß den gezelten me dann sehczig
ritter und begundent den zu beschryen der gevallen was. das gezwergk kam zu
guerehes und sprach:< herre ritter, nu mögent ir ledig hinweg ryten, wann ir
hant wol gejostieret und uch gelediget und es muß syn das uwer geselle sich
auch ledig.> und sagramors antwurt, er were bereyt darczu.
uff stunt kam ein ander ritter wolbereit za jostieren. und sagramors ließ
lauffen und jenner zu im, und der ritter brach sin glene. aber sagramors stach
yn so herticlichen das im der schilt und halßberg nit enhalff, er rant im die
glenen durch den lip und stach yn zu der erden, und mit dem fale den er dete
brach die glene, das im das ysen in dem libe steren verleibe. da hub sich das
geschrey vil großer dann zuvor, und sagt das gezwerg zu sagramors:< herre ritter, ir mögent nu hinweg ritten, dann von keynem der hie ist habt ir
daling keyn not.> und er antwurt, er wolt also scheiden, dann furwar, an dem
jostieren hett er nit viel gewunnen,< wann ich han myn glenen zurbrochen>.
das gezwergk sprach zu im das er eyn andern neme ob er wolt. er bate yne
darumb, und das geczwergk gab sie im und bat yne das er im sagt wannen er
were und wie er namen hett. er antwurt im, er were von dem huß konig artus
und hieß sagramors der unbescheyden.< nu sage mir, so dir got helff, wes sint
diße gezelt und warumb sie herre gericht sint?> das gezwergk sprach:< sie sint
des grafen guinas, der herre ist off gener burg>, und zeugt im ein burg ferre,< er
hatt sie thun richten umb das myn herre gawin sins dryzehensten da ist syner
gesellen. sie ryten suchen ich enweiß was abenture, und man hatt mynem
herren dem grafen alles gesagt was wapen sie habent, ob abenture sie herre
brecht, wir erkennten sie zustunt. und myn herre ist zu mal gut ritter und
hat großen willen sich zu versuchen geyn mynem herren gawin. darumb hatt
er diße gezelt off thun richten.>
da reyt sagramors guerehes nach und erreyt yne jensytt den gezelten. sie
kamen zusamen uff yren weg und sie ritten so lang das es by abent was. sie
kamen yn eyn tal, und yne begegent ein jungfrauw schön und edel gnung, sie
reyt ein schwarcz roß. und da sie by sie kamen, grußten sie einander, und sie
sprach:< ir herren, wannen sint ir?> sie antwurten, sie weren von dem hoff
konig artus und gesellen von der tafelrunden.< in gottes namen>, sprach sie,< des
bin ich zu mal fro, wann ich meyn, das ich suchend sy sollent ir mich wol wisen.>
< was ist das?> sprachen sie. sie sagt:< ich rytt myner bruder eynen suchen der
in dißem land syn sol als man mir gesagt hatt.>< jungfrauw>, sprach guerehes,
< wie hatt er eyn namen?>< aglonax heißt er.>< furwar>, sprach er,< ich gesah
yne nye sitt er von uns schied und han auch keynen gehört der yne gesehen
hab, dann umb synent willen wolt ich das ir mich mit uch furtend als uwern
demutigen off alle die ende da uch bedunckt ir des not habent.> sie danckt im
sere; und sagramors sprach zu ir also:< jungfrauwe, wollent ir eynichen under
uns zweyn wollent ir dann wißlich thun, so laßent mich, wann ir baß uwern
willen mit mir haben mögent dann mit dißem mynem gesellen. er ist zuvil edel
und ich ein armer ritter von nyderm geschlecht, wann ich williclicher mit gutem
herczen uch diente wann er. darumb nement mich mit uch an welch ende ir zu
thun habent!> sie danckt im sere und sprach, sie wolt also thun, und bevalh
guerehes got und want umb zu eim fußpfatt, und er sprach das sie und ir
geselschafft guten weg haben musten; und sie kerten yren weg alleyn. und gueheres
reyt so lang das er benacht zu inngangk eins waldes. das liecht was off
gangen, und er sach sich umb ob er eynig herberg haben mocht des er nott hatt,
dann er den ganczen tag nye geßen noch getruncken hett. auch wolt er sich nit
in den walt stoßen, dann er nymmer keyn huß darinn vermeynt zu finden. und
die ander sach was, wer er darinn geritten, so möcht im zukomen syn
groß forcht und angst der gnung darinn was, das er uß synen sinnen wol mocht
komen syn.
da ersach guerehes verre ein gezelt als yn beducht, dainne kerczen
branten. er kerte des wegs, wann er lut vermeynt da zu finden. und als er nah
darby komen was und sah das der gezelt vier waren zumal köstlich, er kam an
das erst und band sin roß, darnach dete er den schilt von sim hals und ging in
das gezelt. da fand er die tafeln gedeckt und vil guter spise daroff. und off der
andern syten was me dann zu sehs pferden habern. und als er gesach das er darinn
fand alles das im und synem roß not was, meynt er das es gots gab were.
er dete dem roß synen zaum uß und den sattel abe und gab im zu essen, und
darnach ging er in die andern gezelt zu besehen was da were. und in dem ersten
da fand er vier laden köstlich und schön und ein gezwerg in eim bette schlaffen.
in dem andern gezelt fand er zwo jungfrauwen, si lagen in eim siczbett,
vor yn brand ein kercz. er ließ die und ging in ein anders und fand off eynem
siczbett eyn jungfrauw by irem bulen ligen. er besah die jungfrauw lang, wann
yn beducht sie zu mal schön syn, und enwart des ritters der by ir lag nye
geware. er hett yn doch wol gesehen, wer das kußen gewesen das im syn antlicz
bedeckt hett. er kert wiedder zu synem roß da er es gelaßen hett und dett
synen helm ab und halßberg uß und enczundt zwo groß stangkerczen und stalt
sie off eyn tafel. darnach wusch er syn hende und saczt sich an den tysch zu
essen; und saß und aß zu mal sere, wann es im zu mal not was. und als er
geßen und getruncken gnung hatt, da hett er gern geschlaffen by der jungfrauwen
die alleyn lac. by den andern zweyn wolt er nit schlaffen und kam wiedder.
er nam syn wapen und trug das mit im, er ließ syn roß eßen und rugen und
det sich uß und stalt syn schwert zun heubten und det die kercz uß. darnach
hub er das gedeck off und leit sich by die jungfrauwe. er wart des ritters nye
geware der by der jungfrauwen lag. und als er nyder gelegen was und da die
jungfrauw fult das er entschlaffen was, da meynt sie, es were ir bule, dann sie
nam syn nit acht und leyt im die arm umb den hals und begund yn zu kußen
und det im allen synen willen. und als lang sie hett mit im und er mit ir
gespielt als die sich nyrgent vor enhuten, entschlieffen sie by einander.
unlangs darnach beducht den ritter, der by yne lag und der jungfrauwen
bul was, etwas, und dast yne by ire. er leyt sin hant uber sie und fand guerehes,
der sie umbfangen hett. da was er so zorngnugsam das er meynt uß synen
sinnen komen syn. er sprang off und nam guerehes by dem hare und zog yn
uß dem bette und warff yn off die erde so hart das er im die arm by
nach zurbrochen hett. er nam die jungfrauwe by dem hare und sprach das sie
yren lecker me by sich schlaffen leyte. sie weynt uß der maßen sere und sprach:
< ach edeler rytter fry, was heischent ir mir, was hann ich gethan?> dann sie nit
wust wie sie betrogen was. die zwo jungfrauwen und das geczwergk kamen zu
dem geschrey und brachten zwo brinnende kerczen und fundent die jungfrauw
und auch den ritter gancz nackent. guerehes sprang off und lieff zu synem
schwert und zog es bald bloß uß, und was gar zornig das der ritter die jungfrauw
also mit dem hare hett und das sie die schande umb synent willen liden
must als herticlichen. er hub das schwert off von ferren und schlug den ritter
so ser off das heubt, nach dem er entwapent was, so spielt er es enmitten von
eynander und wuschen den schultern und lenden, das er vil nyder dot zu der
erden.
da die jungfrauw das gesah, begund sie großen jamer zu triben und kam
dick von irselbs und vil dick off yne. also det das gezwergk und die zwo jungfrauwen,
sprechende:< ir hand zu mal ubel gefarn.>< owe herre ritter>, sprach
die jungfrauw,< ir hant mich verraten geyn gott und der welt das ir mir mynen
herren erslagen hant, und sagent mir warumb das ir so bald herre komen sint
zu benemen die freud dißer welt und die heilig ee mich hant thun brechen, die
unser herre gott den eeluten gebotten hatt zu halten. des allen hant ir mich
beraubt>, und sie fing an zu mal großen jamer zu triben. sie kust den ritter, also
blutig er was, und sin gut und byderbkeit zu erzelen, und die andern zwo jungfrauwen
brachten ir ir hemde, des ir nit gedacht zu nemen, und doch alles
nacket was. guerehes det sich ane und trost die jungfrauwen das best er kunde,
die solchen großen jamer treib das sie wutende ward von zorn und betrubniß.
des morgens wart der lichnam begraben nah da by in eim closter von wißen
nunnen. und da er zu der erden bestat wart und das ampt gesungen, da kam
guerehes zu der jungfrauwen und sprach daß sie off seß und mit im riet, er
wolt sie des leyds ergeczen. sie antwurt das sie nit mit dem rytter wolt der yren
herren erdöt hett. er sprach:< jungfrauwe>, uwer weygern hilfft uch nit, wann
ich han uch so lieb das ich on uch syn in keyn wise mag, und bitt uch das es
uch nit beschwere, dann gewalt der liebe det mich es thun, das wißent furwar.,
< lieber herre>, sprach sie,< ob ich mit uch riete, wo hin wollent ir mich furen?>
< frauw>, sprach er,< ich enweiß es nit wol, dann da hien uns abenture furent
und geleytent, wann ich such ryten mere von lanczelot zu vernemen.>,< sint ir
dann>, sprach sie,< von den abenturlichen rittern des huß konig artus?>< frauw>,
sprach er,< ja>.< und wie habent ir namen?> sprach sie. und er antwurt ir:
< mann heyßt mich guerehes.>< off myn truwe>, sprach sie,< nu kennen ich uch
wol, ir sint bruder myns heuen gawins.>< ja>, sagt er.< nu bitten ich uch umb
der truw willen die ir mir schuldig sint, das ir mich laßent gan wohin ich wil.>
er antwurt das er es in keyn wyse nit endett.< so mußent in, mich>, sprach sie,
< mit gewalt hinwegk furen, dann mit gutem herczen ryten ich mit uch nummer
me, und wißent das es uch ubel geruwen sol ee dann die woch vergee.> und
guerehes antwurt:< ich frag nit darnach was ir sagent, wann das ir off siczent.>
sie sprach, sie wolt off siczen dwyl sie es thun must, und rufft dem
geczwerg und rett heimlich mit im. er antwurt ir, er wolt thun was sie im
gebotten hette.
die jungfrauw saß off, und das geczwerg det die gezelt abe. und guerehes
reyt lychticlichen und die frauwe da hien, und die zu mal schön scheyn und doch
sere betrubt. also was sie auch, sunder zwyvel. sie rytten in solcher wyse biß
nach mittag. da kamen sie zu yngangk eyns waldes und funden under
eynem loberbaum eyn ritter gewapent, der des inngangs des waldes verhut.
und da er die jungfrauwe so schön gesah und das sie weynt, da fragt er sie
was ir were. und sie antwurt:< ach got, was solt mir syn? dißer rytter furt
mich hinweg mit gewalt, der mir mynen herren nechten ertöt hatt.>< ist das
ware?> sprach er,< by mynem ende, er muß uch hie aßen und gefurt uch dalong
furbaß, er muß sin engelten schwerlichen das er uch gethan hatt.>
da nam er syn glene und schilt und sprach zu guerehes das er sich hute. er
ließ lauffen und stach yn so herticlichen das er sin glene mitten enczwey stieß.
und guerehes, der yn nit ensparet, stach im syn glenen durch den lip und stach
yn zu der erden, das er von imselbs kam, das nit wunder was, wann er verwunt
was biß off den dot. guerehes reyt fur sich, der yn nit me gesah, und sie kamen
die nacht in eyns waltfursters huß, der sie wol herbergette und leytt sie an ein
bette, guerehes und die frauwen, sie wolt oder enwolt. des andern tages stunden
sie fru off und richten sich in den weg, als sie den tag zuvor gethan hettend, und
ritten biß nach primzytt. und als sie eynen berg off ryten solten, da gesah die
frauw umb sich und sah vier ritter komen all wapent. und sie wyßte sie gueheres und sprach zu im:< sehent ir die vier ritter gewapent komen?>< ja>,
sprach er,< ich sehe sie wol.>< so helff mir got, sie sint all myn brudere>, sprach
sie,< nu mußent ir mich wiedder geben, es sy uch lieb oder leyt; dann wo ir es
nit detent, ir mustent darumb sterben und wurdent darumb von yn erschlagen.>
er antwurt ir als lang er lebt solt im forcht des todes nit gescheen. und sie
sagt:< so sind ir darumb erschlagen.> er sprach das er des tags wol sicher vor
ynen were, dann sie keyn macht haben solten uber yne oder sie hinwegk zu furen
mit gewalt,< dwyl das ich uch vor mir mag sehen und aneschauwen. dann
furware, wer ich verwunt biß off den dot, das wer mir ein cleyn irrung gegen
yne zu erweren durch die groß lieb ich an uch geleyt hann>. und die vier brudere
kerten sich zu yne und sprachen, er wer dot da ließ er zu dem ersten
lauffen, und der brach syn glene. und guerehes stach im das scharpff ysen
durch synen halsberg und bezalt yn glich wol als der jhener der herczens gnung
hatt, und stach yn das er durmelt zu der erden. er zog syn glene hindersich,
die noch ungebrochen was, und ließ zu dem andern lauffen der da kam synen
bruder zu rechen. und sie brachen beydsament ir glenen, und guerehes traff
yn mit dem libe und dem roß also das er yn zu erden fallen dete. und sie hetten
ycz alle ir glenen off im zurbrochen, dann sie mochten yne uß dem sattel nit
bringen. er zog das schwert und ließ zu yn lauffen was er mocht und schlug
den eynen also hart das er im den lincken arm ab schlug. und da er sich wundt
fult, wandt er sich umb und floh den berg abe. und da der ander sich alleyn
gesah gegen dem da er nit lang furgestan mocht, da gab er im sin swert uff und
batt gnad, wann er sich uberwunden hielt. die frauw ging zu guerehes
und sprach zu im:< ach herre, durch gott, dwyl es also ferre komen ist
das ir die dry myn bruder uberwunden hant, so nit verderbent mich zu mal,
laßent mir doch zum minsten dißen, ich getröst mich der andern!>,< wollent irs
dann haben?>, sprach er.< ja>, sagt sie,< ob ichs uch erbitten mag.>< ich wil es
thun so ferre das ir mir uwer liebe williclichen geben wollent und uwer geselleschafft
mit ganczem herczen.>< ich wil uch>, sprach sie,< recht truw leysten
also das ich ir der zitt ich uch dienen keynem allden man geselschafft leysten
oder haben.> und sie ging zu iren brudern die off der erden lagent und fant
den ersten zu mal sere verwundt( und den andern allen was geturmelt). und er
stunt dannoch bald gnung off und leyt die hant an das schwert. er wolt guerehes
angelauffen han, biß sie und syn bruder sagt das sie guten friedden under
yn hielten.
da begunde sie die bruder under ein linde tragen, die unden in dem tal
stunde, und furt sie hinwegk ein wenig von der straßen umb eyn arczny willen
zu holen iren brudern die verwunt waren, dann sie nit ryten mochten. sie
brachten yn eynen arczat, der in dem gebirg geherbergt was. und da er die
wunden gesehen hatt, da sprach er, sie dörfften keyn sorg haben des todes, und
er wolt sie inn sehs wochen gesunt machen, das sie im geretten wol zu bezaln,
ob er also dete. guerehes bevalh sie gott und schied mit der jungfrauwen dannen,
und kamen off yren weg. sie reyt all den tag im nahe, ungessen und
ungetruncken, biß umb vesperzytt. da kamen sie in eyn aptye, da wyß nunnen
waren. guerehes stund ab da zu bliben, wann es spat was, und sie enpfingen
yne zu mal gutlich.
sie herbergten yne die nacht mit der jungfrauwen und schliffen yn gut
gemach von allem dem das sie darinn haben mochten. und des morgens, dwyl
guerehes meß hort, ging die frauw zu der eptißin und erzalt ir allen iren stat
und wesen auch von irem herren, den guerehes erschlagen hett und ir bruder
verwunt und sie wiedder yren willen nach furt.< schön gutlich frauw>, sprach
die eptißin,< was wollent ir das ich hie mit thu und da zu sol? hierzu kan ich
keynen rat nit geben, ir wöllent dann unsern orden an uch nemen und die welt
laßen, swester hieinn syn und by uns bliben. und ob ir das also tund, so weiß
ich furware wol das der ritter nit als kun ist das er uch von hinnen nemen thur,
und werdent gar so von im entlediget.> die frauw vil ir zu fuß und sprach, sie
begert keyner andern sach dann geistlich zu werden.< uff myn truw>, sprach
die eptißin,< es gehört vil arbeyt zu der geistlichkeit. der getruwlichen arbeiten
wil und wer mit ganczem willen die arbeit herlytt, dem schatt es nit und
geliebet im ye lenger ye me. und wist ich das es uch mit ganczem willen geviel,
ich dete bestellen das ir in unsern orden kement, ee dann der ritter meß hett
gehört.> sie antwurt das ir nye ding baß geliebet dann diß sachen, wann sie
haßt die welt sere.< nu sy das, in gottes namen>, sprach die eptißin,< dann
durch mich sol diße sach nit ab gestalt werden.>
und die eptißin beschied das man nu tucher brecht, das schier geschach
und der frauwen ward bald ir har gekurczt und das tuch angethan, das sie gar
gutlichen enpfing. die eptißin nam sie mit der hant, und huben unsers
herren legend an und enpfingen sie in die gesellschafft unsers herren und in alles
das gut das darinn geschach und waren all zu mal fro irer zukunfft; des sie gut
recht hetten, wann die stat sitherre umb iren willen sere geeret wart, dann sie
alle ir leptag zu mal geistlich und eyn sere byderbe frauw was, als es
nun furter in manchen enden bewießen ist.
da guerehes meß hett gehört, ging er uß der kirchen zu syner kamern in
der er die nacht gelegen hett mit der jungfrauwen. und er verwundert sich gar
sere das er sie nit enfand und fragt darin wo sie wer. aber die er fragte kunden
im die warheit nit gesagen. die eptißin kam zu im und fragt yn wes er wertet.
er sprach, er wert der die er dar bracht hett. sie sprach:< herre, wartent ir
hieinne keyner andern sachen, so raten ich uch das ir rytent, dann ir furent sie
mit uch nit.>< warumb?> sprach er.< darumb das sie uch oder nymer keynem
geselschafft me leysten wurdet>, und furt yn in die kirch zum chor und zaugt
im die frauw, die under den nunnen gewyet was. und er wart so betrubt das
er nit unfröwer mocht gesin und sprach zu ir:< frauw, was ist diß? gedenckt
ir also hie zu syn und mich zu laßen?>< herre>, sprach sie,< ja, gott hab danck
der mir den willen geben hatt, dann in solcher wiß mit uch zu ryten mag mir
nit anders dann schand von entstan, und enbin auch nit von nyderm geschlecht
das ich mit uch affter land ziehen wol als eyn soldnerin.>< furwar>, sprach er,
< ir schynent wol von hohem geschlecht.>< glichen ichs nit>, sprach sie,< so bin
ichs doch, dann myn vatter konig was und myn mutter konigin, und hann
beßer ritter in mynem geschlecht dann in uwerm.>< wer sint sie dann?> sprach
er,< nennent mir ir eyn!>< uff myn truw, man mag sie wol nennen, es ist myn
herre herre lanczlott vom lac, bohort der eschelier und leonel syn bruder.
die dry sint myn nechsten nefen, und brechte sie gott off diße syt das ich mit
yne reden möcht, ich wolt uch der schmacheit dancken laßen die ir mir getan
hant und mocht mich anders uwer nit erweren. darumb ist mir zu mal heb
das sie mich enpfangen hant, und mir wer lieber das heubt abgeschlagen dann
ich in dißem wesen sin solt, da ir mich vor ingestalt hant, und mit eim bößwicht
und falschen ritter ryten als ir sint.>
da guerehes gesah das er sie nit me haben solt, da wapent er sich und
schied von der jungfrauwen und reyt allen den tag zu fragen meren von lanczelot.
dann er fand nymands der im wist da von zu sagen und reyt also, on
abentur zu finden, me dann eynen monat. und off eyn montag zu morgen kam
er an den weg mallureis und kam an den fußpfat des bergs und gesah den brieff
den sornehans hatt nuwelichen dar thun stellen. da begunde er syn zu lachen
und sprach, dwyl yn syn weg da hien getragen hett, das im gott nymer mer
gehulff, ob er synen weg darumb ließ forcht halb des ritters.
da schickt er sich zum weg des bergs und hort eins horns ton und sah eyn
zwerch der das horn geblasen hett. er grußt und fragt yn warumb er das horn
geblaßen hett. da sprach er:< das ich wil das der schiltknecht wiß uwer kumen
der myn herre ist, das er gerust sy ee ir daroff koment.>< nu sag mir>,
sprach guerehes,< ist es lang das dißer brieff versiegelt wart den ich gesehen
han?>< neyn>, sprach der geczwergk,< es ist nit me dann vyerczehen tag.> und
eyner schied von dem andern. der geczwergk schied nit von der stat, aber
guerehes reyt biß an den berg. und als bald er hinuff komen was, ersah er
sornehans off eynem roß gewapent halten. da ließen sie unerschrocklich zu
samen lauffen und gaben einander also groß stich das die halßberg zurbrachen
und die ring alle, und stachen die ysen von den glenen durch das weich fleysch.
sie hetten sich erdötet, ob die glenen nit gebrochen werent, und vielen zu der
erden so sere verwunt das ir keyner was, yrn wer eyns arczat not gewest. aber
der ritter von dem berg was nit so sere verwunt als guerehes, der in die schulter
gestochen was, das ein groß stuck von dem ysen und schafft darinn verleib
stecken, und mit falle zu dryen malen von imselbs kam. sornehans stund off zumal
bald als der gener der keynen ween fulte. er zoch syn schwert und lieff
guerehes an, der noch verdurmelt lag. er zurschied im die riemen von dem
helm und entbloßt im das heubt. er want yn umb und gesah das er ein wort
nit gesprechen kund, dann er lag off der erden als ob er dot were. sornehans
wust wol das es zu mal groß boßheit wer gewest yn also zu döten. er rufft
synem gesinde und dete yn entwapen und sant zu synem arczat. er fragt yn
ob er genesen möcht. und er besah die wunden, die er groß und erschrocklich
fand, yedoch zog er das ysen und den schafft uß. sornehans batt, yn zu erneren
ob er kunt,< wann ich wol weiß das er zu mal gut ritter ist, und darumb wer
es großer schad das er durch versumniß der hilff sturb>. und der arczat antwurt
das er deshalb nit sterben solt, ob gott wil, dann er alle syn macht daran
legen wolt und yne mit der hilff gots in eynem monat derneren.
und sornehans dete yn in synen hoff gefengklich furen und beschied das
sie schuffen alles das im not were, das er deste belder off keme. da der arczt
die wunden hett gesehen, furten sie yn hinweg und leyten yn in die gefengniß,
da vant syn bruder inn lag, so erschrocken das er nit sprechen kund. agravant
erkant syn nit, wann es so finster darinn was das nymands den andern
sah oder sehen mocht. des andern tages kam der arczt im syn wunden zu besehen
und zu verbinden. da dete er die augen off und sprach weynende:
< ueber herre, wo bin ich?>< herre>, sprach agravant,< ir sint inn gefengniß,
abor so helff mir gott, ich weiß nit wo oder an welchen enden. dann durch
got, sagent mir wer ir sint!> er sprach, er wer uß dem huß konig artus und
hieß guerehes. und da er das verstund, da fing er an innerlich zu weynende
und sprach:< ach lieber bruder, sint ir auch hie?>< wer sint ir>, sprach
guerehes,< das ir mich bruder heißent?>< ich bin agravant uwer bruder und hann
me dann sehs wochen in gefengkniß gelegen.> er erzalt im wie er verwunt und
gefangen wardt,< und wer lang dot, wer des herren bule nit gewest, die von dem
ersten tag alle tag zu mir komen ist mich zu erneren. ich bin gancz gesunt
worden und hett keyn zuversicht nit me dann zu ir.> da hub er an zu weynen
mit großer betrubniß, wann er nimmer me uß der gefengniß meynt zu
komen.
als sie also retten, da horten sie das tor off gan.< herre>, sprach agravant,
< die jungfrauwe kömet die mir viel guts gethan hatt, und dancket es ir ee sie
von hinnen gee!> er sprach, er dete. inn des kam zu im die zu mal wise und
tugenthafft was. agravant ging ir entgegen, er sprach:< wilkum
mußent ir syn!> und da guerehes ir dancken mocht, dann er noch mt wol rede
sprech was, danckt er ir sere der gutheit so sie synem bruder gethan hatt. und
als sie yn bekant, da det sie im die grost freude der welt und sprach:< alles das
gut das im gescheen ist hab ich durch uwernt willen getan, wann ir mir eyns
mals, das nit lag zyt vergangen ist, zu mal eyn großen dinst datent, und das
was da ich in konig artus hoff uwers oheyms geritten kam, das noch nit me
dann ein jare yst, da mich ein ritter fing in dem wald guardeleon, der myns
undancks mich hinwegk furt, da ir mich durch uwer kunheit entretent. ir schlugent
uch so lang mit im das er mat und uberwnden wart, ir hulfent mir von
zu mal großem schaden. darumb hab ich uwerm bruder also gedienet als vil
ich vermocht, und wil uch noch als lang dienen als ir hieinn sint. und mißtröst
uch nit, das wißent auch, als bald ir genesent, so wil ich mich arbeyten uch uß
zu helffen und das durch forcht myns herren nit laßen, und gereden uch, als
lang ir hieinn sint, das ir alles das haben sollent was ein ritter in gefengkniß
hann mag.> des danckt er ir von herczen zu mal sere. also hatten die zwen
bruder von irm ungemach entrettung funden und waren in zumal gutem
gemach mit eßen und mit trincken. wer yn die gefengkniß nit verlenglich
gewesen, also zumal gemechlich sie waren das sie keyn we haben mochten.
nu leßet die hystoria von gaheries abenture, biß es wiedder zytt wurt von
den zweyen zu reden.
uns sagt die hystoria, da gaheries gescheyden was von mynem herren
gawin synem bruder und den andern gesellen, da reyt er lang zytt alleyn, also
das er kam zu vesperzytt in ein ingang eyns waldes, den man gemeynlich nant
das gewat. und als er darinn ryten wolt, da begegete im ein jungfrau mit
syden tuchern zumal rychlichen bedecket und gar köstlich geritten. er grußt
sie und sie yn wiedder.< herre>, sprach sie,< wannen sint ir?> er sprach, er
were von dem huß konig artus.< ja>, sprach sie,< so soltent ir mir wol sagen
von dem ich uch frage und suchend ryten.> er fragt sie was sie suchte, und
sie fragt yn was er sucht.< furwar>, sprach er,< ich such einen ritter den man
nennet herre lancelot vom lac. und ich kan anders niczt von im erfarn
wann das er dot sy, als man mir sagt, und unser ist furware mer dan funffczig
ritter von konig artus hoff die yn ryten suchen.>< vor dem tode>, sprach sie,
< behut yn got uber alle rytter dißer welt, wann es zu mal großer schad were!>
die jungfrauw kerte den weg hin da sie herre komen was, und gaheries reyt
alles neben ir, zu fragen warumb sie lanczlot suchen ritte.< herre>, sprach sie,
< darumb, ob ich yn funde, das er mich zu recht hielt gegen myner nachbuwern
eyner, der mich nuwelich mit gewalt enterbet hatt.>< jungfrau>, sprach er,< sagent
mir wie!>< uff myn truw, gern>, sagt sie,< es ist war das der herre von der
besserung, der schiltknecht von der burg, was myn vatter und hett keyn kint
me dann mich und ein myn schwester, die bestatt er by synem leben an eynen
zumal durhafftigen rytter. und darnach da es by ein jare was vergangen das
myn vatter gestorben was und die lantschafft mir verleib, da versah
ich mich off mynen schwager, den man mer forchten solt dann mich, und ließ
yn alle die manschafft enpfahen von den die von mir lehen hetten und tragen
waren. ich dete yn auch alle myn zinß die fallen waren enpfahen durch radt
myner manschafft, dann ich mich bestatten wolt an eynen jungherren. und da
ich yn gesaczt hatt in die lantschafft die myn vatter mir gelaßen hett, kam ich
zu mynem schwager und sagt im als ich gethan hett da er das hort, was er
bynach uß synen sinnen komen und entantwort mir nye keyn wort. er verspuczt
den jungherren und ermort yn durch verrettery. darnach kam er zu
mir und sprach, ich wer zu vil kune das ich ander lut lantschafft hinweg gebe.
« ander lute, herre? » sprach ich, « keyner ander lut lantschafft enthun ich dann
der myner », und er seczt yn nymer inne. er fragt mich wo myn landtschafft
were, und ich sagt es im. « in gottes namen », sprach er, « ir sollent nucz da von
behalten und nit das halbteyl von dem wydurn haben, dann ich es uwers
undancks behalten wil als der syn ein öberster herre ist. »
da er mir das sagt, da ward ich zumal sere betrubt und beriet mich mit
eim byderben man, der von mir lehen hatt. der riet mir das ichs solt clagen
myner frauwen von rotschant, der lantschafft sie uber herre was, das ich im
enbott das er zu ir keme und er kam. ich dete myn clag vor der frauwen, das
er mir das lant mit gewalt neme und vorbehielt. er sprang herfur und sprach.
er neme mir myn lant nit. er hett es inne mit willen myns vatters, der es im
geben hab im dotsbette, und er were alle bereyt das zu bewysen gegen eynem
ritter. und es was nymands wollende wiedder yn reden, der ritter keyner die
von mir lehen tragen waren, wie wol sie horten das er nit anders heischen was
wann den stryt, dann darumb sie yn gut ritter erkanten dorst ir keyner sich
gegen yn seczen. da ich das enpfand, da hiesch ich vierczig tag ziel, und in
der zytt wolt ich eyn solchen ritter finden und bringen der mir myn landt hulff
behalten und mir ward das ziel geben, ich schied da mit. ich gedacht in konig artus hoff zu ryten mynen herren lanczlot zu suchen, und weiß wol, so bald
er mich erkente, das er gern keme, wan ich im eynen dinst gethan han den ez
uoch zu lonen hatt. und dwyl er nit zu hoff ist, so wil ich umb wenden zumal
sere betrubt, das got wol weiß, und wil zu mynem schwager ryten und gnad
bitten, das er mir zum mynnsten myn lipzucht geben wol fur myn lant des er
mich enterbet hatt.>
da sie das gesagt, da hub sie an zu mal herbermelich zu weynen, des gaheries
zumal großen bedur gewann, und fragt sie:< jungfrauw, von dem ir mir
gesagt hant, solten ir nit vil nit finden die es hulffen bezugen?>< furwar>,
sprach sie,< ich finde der durch gott und recht me dann hundert ritter und
knecht, die allsament schwuren das myn recht so gut were als ich uch erzalt
hann.>< uff myn lip, jungfrauw, hierumb sollent ir zu keynem andern ritter
ryten dann zu mir. ich bin der umb uwernt willen in den kampff dreten wil
gegen uwerm schwager; er muß uch wiedder geben das er uch genomen hat, so
ferre es ist als ir sagent.>< ach herre, von gott sint ir gebenedyet! nu hand ir
mich all bekumert, dann ich truw wol zweyhundert man zu finden, die allsamen
schweren solten das alles das war ist das ich uch gesagt han, und beger keynen
großer gnad von gott.>
also ritten sie miteinander und benachtent mitten in dem wald.
sie horten off der lincken syten ein clogken off dem wege. sie kerten da
hin, dann sie husung groß not hetten, wann es auch zytt was zu herbergen. sie
rytten nit lang das sie zu eyner aptyen kamen, die sie vor yn sahen, und mit
muwern gar wol umbschlossen was und so hart versparrt umb der dieb willen,
der viel in dem land waren. sie kamen zu der porten und rufften. der bruder
darinn zwen kamen herfur zu besehen was es were. da sie den ritter sahen
gewapent und die jungfraw by im, da wusten sie wol das es der wanderritter
eyner was, und sprachen zu yn das sie wilkum weren. sie enpfingen sie mit
großen freuden und furten den ritter in eyn kamer sich zu entwapen. und ein
bruder ersah die jungfrauwe und sprach zu ir:< liebe siberliche nyfftel, wil
kumen mußent ir sin!> sie besah yn, und sie beducht das er ir öheim were, irer
mutter bruder, der ein gut ritter kune und starck pflag zu syn. sie umbfing yne
und weynt heiß, wann sie sin sere beduret. er fragt sie nach irm stat und
wesen, und sie sagt es im als ir es vor gehört hant, und auch von dem ritter
den sie mit ir bracht hette, der zuhilff ir komen were. da ging er von stunt zu
gaheries und sprach zu im:< herre ritter, ich weiß nit wannen ir sint, aber der
sachen halb ir gelobt hant dißer jungfrauwen zu helffen, so sprechen ich uff
myn truw das keyn man in der welt umb rechter sachen willen sich baß zu
kempffen wagen möcht dann dißer sachen halb, und sag uch furwar das keyn
so byderman in der welt ist der morgen geyn uch in den kampff keme, ir soltent
yne uberwinden und zu dot erschlagen des großen rechtes halb ir habent.
und schweren das off alle die heiligen die hieinn sint: hett ich mich nit von der
welt gescheyden, ich gestat nit, umb des besten ritters willen den konig artus
hat, das ymants anders dann ich des strytes sich annemen solt. und darumb
sollent ir dester unherschrockenlichen und kuner syn.> gaheries sprach, dwyl
es also were, so fragte er luczel darnach wer gegen im komen wurde.
des nachtes ward yn wol gedienet das best sie mochten. und des morgens,
da gaheries meß gehort hett, da det er die jungfrauw off siczen und bevalh
die bruder gott, und schieden von dannen. sie ritten biß an den dritten tag.
da kamen sie vor gwinas gezelt geritten, das er off hett thun richten umb
myns herren gawins willen, als die hystorye vorgesagt hatt. der zwergk hilt
off dem weg und sprach:< herre, laßent uch als der sitte hie ist!> er sprach:
< was sietten ist das?>< uff myn truw>, sprach der zwergk,< keyn ritter ryt
dißen weg nye fur, er muste mit eynem unserm ritter vor jostieren.> und gaharies,
der da fro was das er jostieren solt, antwort dem gezwergk:< off myn
truw, ich wolt das der der heruß von dem gezelt komen solt yczunt hie were.>
< er enverlieb nit lang>, sprach das gezwerg und ging zu dem gezelt rufende:
< koment heruß, gesehen das jostieren!> da gingen heruß ritter und frauwen,
zu besehen wie es geen solt.
darnach wart es nit lang das uß der gezelt eynem ein gewapent ritter off
eynem roß ryten kame und ließ lauffen zu gaheries; er stach yn mit solcher
macht das die glene zu stucken sprang. aber gaheries traff yn so herticlichen
das er yne zu der erden fallen dete, und da hub sich das geschrey von den uß
den gezelten des gevallen ritters halb. und das gezwerg sprach zu gaheries:
< herre ritter, ir mögent nu wol sicher ryten wo hin uch fugt, dann
ir hant uch wol gelediget.> gaheries sprach:< du solt mir sagen warumb die
gezelt hie sint offgeschlagen.>< uff myn truw>, sprach der gezwerg,< ich wil es
uch gern sagen>, und erzalt im als er sagramors gesagt hett. da gaheries das
verstunde, da gedacht er, er wolt also vil thun das myn herre gawin nit dar
komen dorfft. er sprach zu dem gezwergk:< gang und sag dynem herren das
er zu mal eyn groß dorheit angefangen habe, das er willen hett sich mit mynem
herren gawin zu schlagen. sag im das er kum sich mit mir zu versuchen,
wann ich der minst geacht bin under hundert und funffczig rittern von der
tafelrunden. und mag er mich uberwinden, so wil ich in synen gnaden syn
kan er aber sich myn nit herweren, warumb solt er dann mynen herren gawin
haßen? ich wil mit im jostieren, das sag im, und enkompt er nit, so wil
ich im syn gezelt off das eynig heubt werffen, des er zu mal groß schand haben
sol, und laß das frilich umb synen willen nit!>
< herre, ob gott wil>, sprach der zwergk,< die botschafft wil ich zumal gern
und wol werben. ich meynen aber, es mocht uch beßer syn gelaßen.>< was
krit dich?> sprach gaheries,< thu das ich dich heiß!> da ging das gezwerg
zu synem herren, der groß freud treyb umb des wanderritters willen, der so wol
gethan hatt, und sprach zu den die umb yne stunden, das der ritter der
abgestochen were vor acht tagen nit anders geheischen hett dann zu jostieren.< nu
hat er im ubel gethan, wann die wandelritter sint gewone in solcher wise zu
jostieren und hören nit off, dann es mag nit syn, sie wißen me dann ander
ritter.> der schiltknecht sprach:< ich gleub es wol.>
das gezwergk kam in des zu synem herren und sagt zu im also hoch das die
andern alle hören mochten:< herre>, sprach er,< der wandelritter enbit uch, ir
habent zu mal groß dorheit angefangen uch mit mynem herren gawin zu schla
gen, des ir uch beyde angenomen hant. dann ir sollent ryten uch anderschwo
zu versuchen oder an im, wann er spricht, er sy der drgest under me dann
anderthalb hundert rittern von der tafelrunde. und mögent ir yne uberwinden,
so wil er in uwern gnaden syn; und kan er uch angesiegen, warumb wol
lent ir dann mynen herren gawin nit unbenydet laßen? und darumb begeret
er und ersucht uch zu jostieren. ob ir aber nit zu im ryten wollent, so wißent
das er uch uwer gezelt abe wurfft, des ir groß schand haben mußent.>
da der ritter diße rede vernam, da sprach er das der ritter von großem herczen
were und brißte yn vil me dann zuvor. er hiesch syn wapen und saß off
syn roß, er nam schilt und spere. sie ersahen einander bald und traffen sich
mit den glenen, das sie die steyn zu berg fliegen daten, und ranten mit so gro
ßer macht zusamen das der ritter uber syns roß hals zu der erden fallen must,
also verdurmelt das er nit wust ob es tag oder nacht were. gaheries rant vor
sich und stunt darnach bald abe, wann er yn nit zu roß an komen wolt schande
halb. er stund zu fuß abe und gab der jungfrauwen die by im was das roß zu
halten. er schlug yn off syn helme, und so groß streych gab er im durch das
horn von synem helm, also hart das er im das blut det heruß springen durch
mund und nase. und da der ritter sich so ubel wunt fult, da hett er
ser groß sorg zu sterben und bat gnad, er sprach:< ach herre ritter, durch gott,
laßent mich leben und nement myn schwert, dann ich mich uch gefangen geben!>
er reycht im syn schwert, und gaharies nam es und sprach:< wißent ir was ir
thun sollent und mußent? ich wil das ir morgen off siczent und mynen herren
gawin suchen rytent, also lang das ir in findent und uch im gefangen gebent
von mynen wegen, gaheries sins bruders, und erzelent im wie ir uberwunden
sint deßhalb das ir verheißen hattent uch mit im zu schlagen.> der ritter
gelobt es im also zu thun und gab im des syn truw. gaheries ging zu synem
roß und wolt hinweg geritten syn, und der ritter sprach:< ach herre, dißer unzucht
sollent ir mir nit thun, ob got will, das ir so bald von hinnen scheydent,
dann off myn truw, ir mußent noch hint by mir beliben, das ir auch wol thun
mögent, wann es zytt ist zu herbergen. und nit gedenckt das ich haß zu uch
trag das ir mir diß hant gethan.> er sprach das er nit enblieb, ob die jungfrauwe
im nit erleubt zu bliben. und sie sprach, es geviel ir zu mal wol.
die nacht was gaheries zu mal wol geherbert und von allen den rittern
sere geeret, dann der herre es yn gebotten hatt das sie im groß freud und wollust
machten, der er sie flißlich bat zu thun,< dann ir sin groß ere habent; und wißent
das mir groß ere von dem kumen ist, wann es der besten ritter eyner ist von der
welt und ich von so als eym byderben ritter als er ist gefangen bin.> sie daten
allen synen willen und gebott, sie machten im groß freud und daten im allen
wollust den sie vermochten. da es zytt was schlaffen zu gan, da legten sie yn
in ein zumal schön bett, als ob konig artus daroff ligen solt. und off die ander
sytt slieff die jungfrauw in dem gezelt alleyn.
des morgens, da es taget, stund gaheries off und det sin roß satteln, wann
yn sere verlangt off den weg sich zu stellen. er det die jungfrauw auch off
siczen, und waren nit sere geritten das sie eyn dick heck funden da hin sie ir
weg trug, und wann sie ir straßen zu ryten darumb nit laßen wolten. und als bald
sie darinnen komen waren, sahent sie iren weg vor yn und sahen in eynem gebanten
pfad sehs rytter. ir dry furten eynen ritter den sie schlugen, der gancz
nacket was, on syn nydercleyt. und die ander dry furten ein jungfrauwe auch
nacket, on ir hemde, und sie schlugen sie mit cleynen tornen also sere das ir
hemd gancz blutig was. der ritter den sie also furten schlagend der sprach nye
keyn wort. aber die jungfrauw clagt yn zu mal sere, sie sprach:< frauw sancta
maria, erlöse mich!> und da sie in den gebanten weg kamen, da stalten sie sich
allesament off eyn sytt, diejenen die den ritter schlugent und die die jungfrauw
schlugent. gaheries besach den ritter den sie ritten schlagend und erkant yn
das es brandelis was, der ritter eyner von der abenture. aber die jungfrauw
kante er nit. er hielt still im weg und wust nit wem er helffen solt. er hort das
sie hilff begeret schryen oder sie wer versumet, ob er ir nit zu hilff keme. und
off der andern syten, entrette er synen gesellen nit, so wurd er meyneydig, wann
alle die von der tafelrunden hetten mit eyd und hulden sich zusamen geschwurn
und verbunden eyner dem andern zuhilff sunder abelon. er sprach zu der
jungfrauwen die mit im reyt, wo er sie finden solt, wann er wiedder
keme von dem ritter den er entretten must.< herre>, sprach sie,< ir solent mich
ein wenig uß dißem wald finden in zu mal eyner schönen burg an der straßen,
ob ir da hien koment.>< nu rytent hien>, sprach er,< ich wil herwiedder komen
so allererst ich mag.>
er reyt zustunt da hien da er die ritter gesehen hatt den ritter hinweg furen,
und was nit ferre geritten das er uß dem walt off die ebende kame, und reyt
fur die dye brandelis furten. er rieff sie ane, und da sie yn alleyn sahen, da
hielten sie yn vor eynen gauch das er sie ane rufft. sie santen im eynen ritter
yn zu fragen was er wolt.< und wil er jostieren, so sehent das ir nit felent!>
sprachen sie. der kert zu gaheries und fragt ihn was er reyt suchen.< huten
uch vor mir, ich trost uch nit anders dann des todes!> da der ritter diß verstunde,
und kam mit dem sper gesenckt und stach off yn also das im der hals
berg brach und die glene in stucken zursprang. gaheries stach yn so hoch das
er im die gurgel abschneyd, als ob es mit eim scharsach geschehen were. der
viel tode darnyder. er lieff lauffende zu den andern und traff den ersten der
im begegent also das er im die glene durch die linck schultern stach und yn zu
der erden fallen dete. und da der ander ersach das es im zu den zweyn malen
so wolkomen was, da dorfft er syn nit gebeyten, wann er forcht das er yn zu
dot erschlug. er want umb und floch als sere als er ummer mocht an dem
pferd haben. gaheries fragt nit vil darnach yn zu jagende, dann er reyt zu
brandelis und ledigte im syn hende, die im off den ruck gebunden waren. und
als er yn bekant, da macht er die grost freud von der welt. gaheries fragt yne
wie er gefangen were worden.< das wil ich uch wol sagen>, sprach der ritter.
< es kam on den tag nechten nach vesperzitt als ich uß dißem wald komen
was und hett den tag allen geritten. ich fand hie vor zwey gezelt uff geschlagen
da hien ich reyt umb herbergens willen, wann es die zit was. und als ich
abgestunde, da ging ich in der gezelt eins und sah nucz. ich ging in das ander
und sah ein jungfrauw off eim bette. ich fragt sie ob sie mich beherbergen wolt.
« ja », sprach sie und halff mich entwapen. da ich entwapent was, da saczt ich
mich by sie und sah sie von so großer schonheit das ich sie bitten must umb
die liebe. sie sprach, sie hett so byderbe frunde das sie sie umb mynen willen
nit laßen wolt. des enacht ich nit und batt sie so lang das sie sprach, sie
wolt es gern thun, hett sie der wile, « dann myn frunt ist in dißem wald der
zustunt komen wirt ».
als bald sie die rede gesagt, da kam der ritter der ir amy was. und da er
mich by ir fand, da sprach er, er wolt mich döten ob ich nit zustunt dannen
ging, wann er gancz gewapent was, das er da konlich rette. da ich yn also
reden hort, und da ging ich mich von stund wapen und sprach zu im, ich were
der jener der sich umb synen willen nit umbwent. und also kamen wir
zusamen zu stryten. er lieff mich an und ich yn widder und schlug mich so lang
mit im das ich yn zu tot schlug. ich entwapent mich von stunt und dete die
tafel decken und ging siczen eßen. darnach ging die jungfrauw und
ich by einander schlaffen und bliben ligen biß an tag. und des morgens, ee
ich off gestanden was, waren des toden ritters frunde der meren geware worden
des stryts der zwuschen uns zweyen gewest was, und ir kamen wol sehs
in das gezelt da ich noch schlieff. sie namen mich und die jungfrauwen und
furten uns als ir gesehen haben. sie bedachten und beryeten sich was sie mit
uns beyden thun solten, so das sie zu radt wurden das dry mich furen solten
und die andern dry die jungfrauw. sie wolten sich nach irem willen rechen.>
mit dem als sie also klaffen ritten, sahent sie zwerchs uber den weg und
sahen gosyan de strangengot komen, der die jungfrau von der sie retten mit
im bracht und sie tryen rittern abschit. da sich die gesellen also funden, und
da dete ye eyner dem andern die grost freud der welt und sprachen, gott hett
yn schön abenture zugefugt das sie sich funden hatten. und die jungfrauw, die
zu mal ubel gehandelt was von dem das man ir gethan hett, bad sie durch got
das sie sie furten in eynen enthalt das nah da by was, das sie ruget, wann sie
sin groß not hatt. sie sprachen, sie wolten es gern thun, und furten sie mit yne
als lang biß sie kamen in eyn tal da eyn kleyner torn stunde, der niwelich
gemacht was zu mal starck von syner größe und gar schon sie kamen an die
porten und rieffen. man det off und ließ sie yne. da das gesinde die jungfrauwen
so ubel mißhandelt sahen, da machten sie zu mal großen unmut und
trurten sere. sie ging sich zu bette nyder legen, wann sie sere kranck was, das
sie nimmer me meynt zu genesen, als sie auch det, wann sie nit me dann sehs
tag darnach lebt. man bracht brandelis wapen. und da er gewapent was,
saßen dye dry gesellen uff ir roß. und die zwen fragten gaheries ob er nit enwust
da von deßhalb sie in der suchung weren. er sprach,< neyn>.< furwar>,
sprach brandelis,< wer lancelot lebendig, er were in so ferren landen nit, wir
hörten ye sin ettlich rede. und dwyl wir nucz von im gehört han sitt wir von
hoff gescheyden sint, so meyn ich furware, er sy tot, das zu vil großer schad
were. und so helff mir gott nymer, es sind vierczig an der tafelrund noch, da
nit so groß schade nach yrm tode were als von dem sym.>< uff myn truw>,
sprach goseans,< ir mögent wol ware sagen, und dwyl es unsers herren wille
were, so musten wir uns liden und sins dots getrösten.>
sie ritten also claffen biß sie kamen uff eyn wegscheyde.< lieben herren>,
sprach gaheries,< eyn yglicher halt nu synen weg, und ich wil off dißen da ich
in bin ryten und bliben>, wann es der weg was der zu der burg ging da dy
jungfrauw inn was. und die andern nam yglicher synen weg. also schiede
sich die gesellen, und gaheries reyt so lang das er die jungfrauw fand die sin
beyt. und da sie yn komen sah, stund sie gegen im off und fragt yn wie er
sytt gethan hett. er sprach:< ich han den ritter erlöst.>< ach gott>, sprach sie,
< war kam die jungfrauwe dann die so sere weynende reyt?>< furwar>, sprach
er,< keyner jungfrauwen geschach nye schöner abenture dann als ir
geschehen ist, wann unser gesellen eyner sie entrett hat von den die sie gefange
furten, und wir sint sittherre by einander gewest.>< uff myn tru>, sprach sie,
< ir hant mir groß wunder gesagt, das es den zweyen so wol hergangen ist.>
also rietten sie all biß zu vesperzitt. da kamen sie in ein zu mal schön
wiese da dru gezelt stunden sie ritten da hien durch herberg willen zu suche
wann es die zitt wol was. gaheries reyt in der gezelt eyns und fand einen
gezwergk der zu een bereyt wildbrett und ander und zu mal sere ylet. er hiese
herberg dem gezwergk. das antwort, er solt wilkum syn, were es synem herre
zu willen, der off stunt keme; und also bewilligt er es die jungfrauwe und er
stunden abe, er entwapent sich. und es enwert nit lang das ein großer ritte
ungewapent darinn kam, der stolcz und hochmutig scheyn zu syn. er brach
mit im zwo jungfrauwen, die eyn was syn schwester, die ander syn amye.
und da der ritter in das gezelt trat, stund gaheries gegen yn off und sprach
< wilkum mußent ir sin!> er danckt im nit, wann er besah das gezwergk uns
fragt:< hastu dißen ritter thun herbergen?>< herre, ja.>< durch was erleubniß
hastu es gethan?>< herre>, sprach der gezwerg,< ich han es gethan, dann ich meyn
es solt dir wol zu willen sin gewest, anders ich het es ungern gethan.>< uff myn
lip>, sprach der ritter,< du hast ubel gefarn; sunder urlaub dynes herren soltest
nyemands herbergen, dann wiß das du es nimmer keym thun solt!> er nam e,
mit den schultern und hub es uff und warff es zu der erden also hart das im da,
hercz bynoch zurspalten was und kam von imselbs. da gaheries das gesah
da wust er wol das er im das zu leyt gethan hatt. er leyt die hant an das schwert
und sprach zu im:< lieber herre, ir hant mir groß schand gethan, das ich nye
umb uch verdienet.> und er antwurt:< ich frag nit darnach.>< nit?> sprach gaheries,
der zu mal betrubt was,< ir sollent syn werlich engelten!> und lieff yn
an. er want umb und floh. gaheries kam fur yn und schlug so hart mit
flachem schwert uff yn das er verdurmelt zu der erden viel, und sprang im off
synen lip und sprach, er wolt yn döten ob er im den unwillen nit enkerte und das
er gegen im mißtan hett nit enbeßert. der ritter forcht, er must sterben, und
bat gnad. er sprach das er im nichts endete, er wolt es höflich bessern als er es
erdencken möcht. gaheries nam die sicherheit und stund von im off und sprach
das er dem gezwergk so vil dete das er im sin ubeltat verczig. er sprach, er wolt
es gern thun und gieng in das gezelt, da das gezwergk noch verdumelt lage. er
knyet vor yn und bat yn durch gott im syn ubeltat zu verzihen.< lieber herre>,
sprach das gezwergk,< das wil ich zu mal gern thun durch die glubde das ir uwer
leptag nymer hant an mich gelegent mir ubel zu thun und mir keyn undanck
dißer abentur halb zu sagen, die uch durch mich zukomen und geschehen ist.>
das gelobt er im zu halten nach aller syner begier.
da nam gaheries sin wapen und sprach zu der jungfrauwen das sie off seeß,
er wolt hinwegk ryten und nit by dem zu herberg syn der im so groß unere er
zeygt hett. da der ritter das gehort, bat er yn gnade und sprach zu im:< lieber
herre, laßent uch nit schwer syn das ich uch mißtan hab, daim ich furwar so sere
zornig was das ir mich nit schelten soltent, dann ir mir me mißtan hant dann
ir meynt!>< wie so?> sprach er.< gedenckt uch nit der dryer ritter, die eynen
ritter furten schlagend den ir entrettent?>< ja>, sprach gaheries.< die zwen warn
myn nehsten vettern, und ich was der dritt der da floch und kam zu dißen
gezelten, die da myn sin. und da ich uch ersah, mocht ich mich nit enthalten, ich
must zurnen, des ich uch flelich bitt mir zu verzihen, uwern zorn und unwillen
gegen mir abstellen und hint by mir hie inn zu bliben.> er sprach, es mocht nit
syn.< so helff mir gott>, sprach der ritter,< ir sollent noch hint nit von hinnen
scheiden!> und nam im sin schwert, das er yczunt umbgurten wolt, und det die
jungfrauw abstan, die off geseßen was.
die nacht wart gaheries wol geeret und geherbergt. des ritters diener arbeyten
sich sere und erselber me dann ymand anders. des morgens, da der tag
herscheyn, bestalt der ritte rin eyner capellen meß gaheries zu hören by eim
eynsiedel, der nah da by was, und da sie meß hetten gehort, gingen sie in das
gezelt. der ritter dete zu eßen stellen, das sie all bereyt funden da sie wiedder
komen waren. und da sie wol geßen und getruncken hatten, wapent sich gaheries
und saß off sin roß und bevalh sie got und macht sich off syn weg. er
reyt den tag allen und den andern da hien yn die jungfrauw furt, biß sie kamen
in das ant der frauwen zwn tag ee dann der stryt syn solt.
da sie zu hoff kamen, da hett sie die frauw bald erkant, und enist nit zu
fragen ob sie groß freud hatt, dann sie yne zu vil eren det, das sieselbs sere
verwundert, und das alles durch myns herren gawins willen geschach, der sich
fur sie geschlagen hett myt segurates, als das die historie gesagt hatt. und da
der ritter entwapent was, bracht sie im die cleyder von scharlach und sprach
zu im:< lieber herre, myn gnediger herre gawin hatt mir eynen dinst getan,
der im noch von mir zu lonen ist, wann ich yn sit ny gesehen hab, und durch
synen willen wil ich im zu dienst syn nach allen synem willen. und wißent das
ich all myn rychtumb zu uwerm bedörffen stellen.> und er danckt ir zu mal sere.
des andern tages zu morgen enbott die frauw gwidam, der jungfrauwen
schwager. und als er der frauwen botschafft vernam, da fragt er wer der ritter
were mit dem er sich schlagen solt. der bott sprach, er enwist syn nit wie er
hieß,< aber er ist zu mal ein schoner ritter und glicht wol byderbe und kun zu
syn>.< furwar>, sprach guidam,< zu böser zytt sah er die jungfrauw, wann er
syn sterben muß!> und er enbott allen synen richen mannen, die lehen von im
hatten. er sagt yn, sie musten zu hoff ryten den stryt zu besehen von ine und
der sich mit im schlagen must. sie rusten sich alle sament syn gebott zu vol
bringen und daten alle ir köstlich cleyder an die sie hetten und ritten
zu hoff. ir waren wol vierczig ritter die alle lehen von im hetten; der was
keyner, er hett sin köstlich cleyder von scharlach oder von zindal, und daten
schön roß verdeckt mit yn an ir syten furen.
mit solcher geselschafft kam gwidam zuhoff myt allen den synen und was
der erst in dem pallast als der jhener der sich lobt also sere, wann er nit meynt
das in aller welt nit vier ritter weren die yne mit gewalt in dem wapen fahen
solten, dann er starck und kun gnung was, und was gecleyt mit eim roten mantel
mit golt gestickt. er ging vor syn frauw, die offgestanden was und gar hoch
mutig scheyn, als er auch was. da er die frauwe ersach, grußt er sie, und sie
sprach das im got lonen must.< frauw>, sprach er,< ich bin komen, als ir mir
enboten hant, der ritter sy komen mit dem ich vechten sol. ist er nu hieinn,
so höret man, ob er herfur kompt, was er sagen wol.> und gaharies saß by der
frauwen und wolt darczu antworten, aber die frauw det im zeichen das er ein
wort nit sprach. und sye redt also hoch das es alle die die dainn waren hören
mochten:< lieber herre ritter, er enist hieinn uff diß zytt; er was aber necht
hinne, und ich sagt im als ir mir yczunt sagent. und er antwurt mir das er off
dem tag der benant wer komen wolt und bereyt ist zu bewisen das ir die lant
schafft dißer jungfrauwen vor behalten widder recht und ungetruwlich.>< kan
er es bewisen>, sprach gwidam,< ich dencken eyne vor ands nit zu behalten,
und man sol gesehen was er thu, er fint mich morgen fruw albereyt und
gestalt zum stritt.>
da mit schiede er vom hoff und in die stat zu herbergen. die nacht hett
er zu mal groß freud, und des andern tags, da er meß hett gehort, ward er
gewapent, biß an synen helm, den im der ritter eyner furte. und als er in den
pallast kam, da saczt er sich off eyn sytt, und gaheries saß off die andern
syten allgewapent, on synen helm. neben im saß ein jungfrauw, die umb der
willen er kempffen solt. und da sie allsammen gesessen waren, det die frau
des lands den gewapeten ritter komen und sprach zu gwydam:< lieber herre
hie ist ein jungfrauw, die sich zu mir von uch beclaget das ir ire land mit
gewalt nement. und ir sagent das ir es nit endunt und das lant sie fordert wer
irs vatters, der hett es uch geben da er starb. und ob eynich man sy der
dawiedder reden thure, so sint ir bereyt das zu bewisen. und da ir diß sagtent
da hiesch sie vierczig tag ziel und gerett ettlich byderben ritter zu bringen, der
sie gegen uch entrett. und off dißen huttigen tag ist der vierczigst tag, darumb
hatt sie iren ritter bracht. nun gesehent, was wollent ir thun, wann sie
bereit ist das zu beweren das uch das landt von irm vatter nye gegeben war
noch von ymant anders!>< frauw>, sprach gwydam,< ich bin bereyt das zu bewisen
und gegen dem ritter zu beweren.>
uff stunt wurden die hiligen dar bracht, und gwydam schwur, so im gol
hulff und die heiligen, das im der jungfrauwen vatter die lantschafft geben hett
darwiedder sie sich stalt.< so helff mir gott>, sprach gaheries,< ir hant uch an
dißem eyde verschwurn, das wil ich an uch bewysen, dann ir ein verreter sint
und ungetruw.> da stunden sie off und gingen uß dem pallast. sie saßen off
und die jungfrauw dete sie geleyten in eyn iel, die under dem thon
stund, mit fließendem waßer beschlossen. und da sie an das waßer kamen
gingen sie zuschiff und die roß mit yn. der schiffman furt sie an die insel, und
sie kamen zusamen eyner gegen dem andern. und da sie sich alleyn sahent
namen sie ir schilt und glenen, yne gebrast nit me dann zusamen zu rennen
gaheries rieff gwidam an und sprach zu im:< herre ritter, ließentt ir dießer
strytt abesyn, ir detent wißlich, wann alle die welt spricht, ir habent unrecht
deshalben ir geschant werden mußent. und darumb raten ich uch das ir der
jungfrauwen ir lant wiedder gebent.> er antwurt im das im got nimmer hulff
ob er es ir also wiedder geben wolt.< uff myn truw>, sprach gaheries,< so
wieddersagen ich uch, dwyl es nit anders gesin mag.>
da ließen sie zusamen lauffen und stachen sich frischlich off die schild und
daten die stuck von iren schilden springen, und vielen so herticlich zur erden
das sie all beyd verdurmelt da lagen, so das ir keyner enwust wie im was
geschehen. gaheries stunt zu allererst off und leyt die hant an syn schwert und
stalt sich syn schwert zu bewisen so vil als er mocht, wann er yn wol kant vor
eyn guten ritter an dem anrennen; und darumb doch unerschrocken, wann das
recht das er hett gab im eyn solch hercz das er in nit enforcht. und der ander
was yczt auch offgestanden und zoch syn schwert, er warff sin schilt off syn
heubt und ging zu gaheries, den er me forcht dann anfangs. er schlug yn mit
dem schwert oben off den helm, das er im das blut heruß springen dete; und er,
gab im den grosten streich wiedder was er geschlagen mocht, so das sich gaheries
sere verwundert. da hub sich der stryt under yn zweyen so herticlichen,
das die es sahen sprachen, sie weren von großer byderbkeyt. sie zurhuwen ir
schild und halßberg wo sie sich treffen mochten. der strytt wert noch biß
mittag, und wurden so sere mude das sie mit gewalt rugen musten irn atem zu
schöpffen, wann sie so viel gelitten hatten das sie sich kam offgehalten mochten.
und ir was keyner, er hett syns bluts gnung verlorn, und der das allerminst
wunt was hatt me dann sechs großer wunden.
und zu mittag, da die sunne allerhohst was und sie lang zitt gerugt hatten,
sprang gaheries herfur den stryt anzuheben, des yn sere verlangt und vertroß
das er so lang gewert hett. er hub das schwert recht off und lieff gwidam ane
und meynt yn durch das heubt zu schlagen der sin schwert dar engegen warff,
und schlug so groß streych das er im den schilt biß off den rick zurschlug.
und mit dem wiedderzucken zurbrach im syn schwert vor dem gehulcz, und im
der griff in der hand verleib. da gaheries diß abentur ersach, da wart er aller
erschrocken; und der ander ward fro und guts muts, dann er meynt den strytt
gewunnen haben, und sprach zu gaheries:< herre ritter, ir sehent wol wie es
ist, ich han uch nu so wol versucht das es großer schad were ob ich uch ertödet,
die macht ich off diß zitt wol hab. darumb so bitten ich uch das ir uch uber
wunden gebt, und ich geloben uch uwe sune gegen myner frauwen zu machen
das ir qwyt, ledig und loß hinweg ritten sollent.> und gaheries sprach:< ungetruwer manne, dunt das best ir vermögent, wann ich der bin, ob gott wil
der dar durch nit sol uberwunden werden!>< nit?> sprach er,< das sollent ir off
stunt wol gesehen!> und lieff yn an mit geraufftem schwert. und gaheries det
sich nahe zu im so das er yn mit dem dicksten des arms name und mit dem
scherff des schilts im das schwert nam und enpfallen dete. und gaheries ergriff
es, der sin fro was und groß nott hatt. da gwidam das ersah, da was er so sere
betrubt das er nit unfröwer gesin mocht; wann er dot was ob er sich nit gefangen
und uberwunden gebe, das er in keyn wise thuon wolt, dann er ee wolt
sterben wann zu syn in syns fyndes henden. und sprach, must es ye syns undangk
syn, ee wolt er in das waßer springen und da verderben wann syns
fyndß gefangen zu syn. er kert sich zum waßer und sprach zu gaheries das er
im völgt ob er wolt, dann er sich nummer zu synen handen zu stellen decht
und sprang in das waßer. er viel bald zu gruond syns ysens halb, das yn uber
wag in solcher wise das er nymmer me heruß keme. da die off dem staden
waren das ersahen, da sprungen sie in das schiff und furent uber, gaheries zu
suchen. und da er zu der frauwen von dem fels komen was, sprach er zu ir:
< han ich gethan alles das ich solt die jungfrauw zu erledigen?>< herre>, sprach
sie,< ja, gott habs danck, der uch das gluck und victorie geben hatt!>< so stellen
ir ir das lant zu>, sprach er,< das sie heischende ist!> sie dete es, und die jungfrauw
viel ir zu fuß sere danckende.
da nam sie gaheries und furt yn in ir burg und dete yn entwapen syn
wunden zu gesehen. sie enbot eynem arczt und bevalhe im das er syn wol ware
neme, als er auch dete, dann er solchen fliß an yn leyt und sprach das er in vier
tagen syner wunden gancz und gar wol genesen sin solt. da hiesch er urlaub hinweg
zu ryten, dann er nit me dainn bliben wolt in keyn wyse. und als sie sahe
das sie yn nit me gehalten mocht durch bethe noch durch flehen die sie an ine
leyte, da dete sie im zu mal eyn gut schwert bringen fur das syn, das vast gut
gewest was, das er in dem strytt gebrochen hatt. er danck ir sere irer gaben.
und des andern tages am morgen fru, da er syn wapen genuommen hatt uff syn
roß zu siczen, da schiede er von dannen. und die jungfrauw mit irm gesinde geleyten
yne lang, bjß das sie kamen zu inngangk eyns wates. und am scheyden
bat sie yne gar sere das er ir synen herren grußen wolt als bald er zu im keme.
er antwort, so bald er zu gawin keme, das er es gern thun wolt.
da kerte die jungfrauw mit irm gesinde umb wiedder zu irer burg.
gaheries bleib in synem weg und reyt als yn abentur geleyte. also das es uff
eynen tag kam umb den mittentag, da nahet er zweyen gezelten, die in eyner
wißen off geschlagen waren. er sah in der gezelt eyns eyn beth und ein jungfrauw,
die hett eyn spiegel in der hant, darinn sie spielt und sich ergeczt. sie
ensprach nye keyn wort me zu im dann:< herr ritter, durch gott, nit grußent
mich, wann ich uch lut darff dancken!>
< ach jungfrauw, warumb?> sprach er.< darumb>, sprach sie,< das
keyn mere gebure geborn ist dann ir sint.>< jungfrauw, wann dete ich gebuerlich?>
< ich wils uch sagen. wie mocht ein ritter gebuerlicher gethun dann der
eynr jungfrauwen versagt zu helffen der hilff not ist?> er antwort, es wer ware.
< darumb mogent ir wol wißen das keyner böser ist noch merer gebur dann ir
sint. darwiedder mögent ir nit sagen das ir on den tag nechten der jungfrauwen
feltent an der hilff, die ir sahent schlagend vor uch hinfuren dry ritter
und dwyl ir sie nit entrettent, so sollent ich oder nymands uch fur ein byderben
ritter halten.
nu han ich uch gesagt>, sprach die jungfrauw,< warumb ich uch fur böß
gehalten han und fur eyn geburen, dann ir der böst sint vor allen andern, und
wil uch das wol wißen wie. nun sagent mir, herre ritter, wie mocht ein ritter
grvßer boßheit gethun dann synen bruder in gefengkniß zu laßen?>< neyn er
vorwar>, sprach gwerehes zu der jungfrauwen.< so sagen ich uch noch eyns,
das ir vil boser sint dann ymands anders, dann uwer bruder sint zwen me dann
ein monat in gefengniß gelegen, und ir hant sitt keyn arbeit darzu gethan das
sie heruß kemen. darumb sag ich das ir der bößt sint der in der welt ist.>
< jungfrauw>, sprach gaheries,< hörent myn antwurt. ir sagent war daran
das ich die jungfrauw han gesehen, und wolt ir zustatten komen sin. aber in
dem so geviel es das ein ritter von der tafelruonde, der so groß not hatt hilff halb
als die jungfrauwe als ir sagent, und hermant des eyds der tafelrunde, darumb
ich die jungfrauw laßen must und den ritter entretten; anders hett ich myn
truw gebrochen. wann alle ritter von der tafelrunde sint mit eyd und huld verbunden
einander zu helffen, in was nöten sie sint das sie sich sehen mögen; und
darumb ließ ich die jungfrauwe und rant zum ritter, das ich also thun must.
und von mynen zweyen brudern die in gefengniß sint als ir sagent, ich lobes
uch getruwlich, dann ich nit da von gewust han, wann es wol zwen monat ist
das ich ir keynen nye gesah. und ich bitten uch durch gott und darumb das ich
mit allem mynem lib uwer ritter sin wil an allen enden, das ir mir sagent welche
myn bruder in gefengkniß ligen und off was enden, wann ir mir yczunt mer zu
willen gedient habent dann hettent ir mir das best schloß in dißem land geben.>
< uff myn truw>, sprach die jungfrauw,< das wil ich uch sagen. der ein uwer
bruder heißet agravant und der ander gwerehes, die sornehans von der nuwen
burg in syn gefengniß hatt, eyner der besten ritter von den wapen den ich kenne,
der sie gefangen hatt. derselb ist seßhafftig uff eynem berg nach da by, der ist
genant der unglucklich bergk.>< wie fing er sie, liebe jungfrauw?> sprach er.
< uff myn truw>, sprach sie,< in maßen wie die historie vor gesagt hatt.> da gaheries
verstund die sach wie sie ergangen waren, antwurt er der jungfrauwen:
< furwar>, sprach er,< ir hant recht das ir den ritter fur ein byderben man habent,
als er auch ist, dann er zwen mann hatt gebriset vor allen mannen, das
myn bruder synt. und so helff mir gott nummer, ob ich ummer offgehören ryten
biß ich da gewest bin, dann ich lieber dot wolt syn oder in gefengniß ligen
wann das sie nit ußgenomen solten werden!>
gaheries fragt sie wo hin der berg gelegen were von dem sie gerett
hett. sie zeygt im eynen weg und sprach zu im:< dißer weg furet uch recht,
wollent ir anders dar ryten.> er bevalh sie gott und reyt schnelliclichen den weg
hien den sie im gezeigt hett. er reyt so lang das er an den bergk kam. da fand
er unden daran den brieff den sornehans hett dar thun machen, das er hielt
fur zu mal eynen großen hochmut. er reiß yn abe und sprach zu imselbs:< so
helff mir gott, dißer brieff sol nit me hie syn!> und warff yn hinweg uß dem berg.
er reyt hinoff und fandt das gezwergk das das horn geblasen hett. er fragt es
warumb es also bliese. er sagt im als ir vor me gehört hant. und mit dem sahe
er sornehans off eim großen roß siczen und syn warten sie retten nit ein wort
und ließen zusamen lauffen was die roß vermochten und ranten groß stich
durch die schilde, das die glenen zustucken sprungen, und traffen sich mit dem
libe und schielten so herticlichen das sie zur erden fallen musten. sie sprungen
wiedder off die fuß als die jhenen die byderbe und herczlich waren, sie zogen ir
schwert und lieffen einander ane, sie gaben einander groß streych uff die helme
also hart das sie einander fuwer daruß springen deten. sie huwen die schilt und
halßberg zustucken und deten die ring off das grun graß fallen. und nach dem
sie von großem herczen und frumkeyt waren, so enwas ir keyner, er wer mude,
schleg zu geben und schleg zu enpfahen. die halßberg waren all enczwey gesprungen
und die helm also zuschanden bracht das sie yn nit me nucz waren.
sie gaben einander also hart streich als mit dem anfangk. das sie als lang trieben
das sie das schwert in der hant wanten, und hetten ir stercke und atem als gar
verlorn das sie ir schilde nit mochten behalten. sie ließen sie vallen und namen
sich mit den armen. sie gingen lang also das sie sich nit lenger gehalten mochten.
und sornehans viel zu der erden, gaheries off yne, und hett doch keyn macht
das er me darzu thet, dann sie so viel geblut hetten das der placz umb sie gancz
blutig was.
lang zytt lagen sie in solcher wise eyner off dem andern, biß gaheries sine
atems ein wenig wiedder was worden. er stund off und nam syn schwert, da
er hett aßen fallen. darnach nam er sornehans mit dem helm und zurschneyd
im die riemen und warff sie hinweg, und gab im darnach groß streich mit des
schwerts knopff und sprach, er erdöt yn, ob er sich nit uberwunden gebe. er
dete die augen off und sah das schwert off gereckt. er hett groß forcht zu sterben
nach dem er sich entwapent und bloß wust, und sprach:< ach herre, nit döten
mich, wann ich mich uberwunden geben!>< so muß es also syn>, sprach gaheries,
< das du gefengklich dich stellest dahien ich dir gebieten. die anderr
sachen ich dir sag solt du nach mynem willen thun!> er sichert und gelobt er
im alles zu volfuren. gaheries ließ yn da zustund off und stach sin schwert
in syn scheiden. sornehans stund off als mude und gearbeit, so da
er meynt alda zu sterbende. die scharganten vom thurn kamen herfur und
fragten yn was er wolt das sie theten, dann sie zumal zornig waren irs herren
halb.< ich wil>, sprach er,< das ir mich darin tragent und mir myn wapen uf
thund, die mich dötent. und bringent dißen ritter mit uch und thunt im all
die ere die ir vermögent, wann wißent das er der biederbsten ritter eyner ist
den ir ye gesahent.> sie namen yn und trugen yn in synen pallast und dater
alles das er sie geheißen hett. darnach gingen sie zu gaharies und furten yr
darinn sich zu entwapen, und daten im so groß ere das er sich so gar verwundert.
da er entwapent was, gingen sie zu sornehans. und gaheries sprach
zu im:< man hatt mir gesagt, ir habent zwen ritter inn gefengniß, deshalber
ich herre komen bin. so bitten ich uch das ir sie heruß habent thun, das ich
sie gesehe!> sie sprachen zu mal< gern>.
da beschied sornehans syn diener das sie im sin zwen gefangen brechten,
sie gingen zum kercker und ließen sie heruß. sie sprachen zu yn:< groß gut ist
uch zukomen, wann uch eyn wandelritter erledigt hat, gegen dem der uch gefangen
und mit dem wapen gewunnen hatt.> als sie die mere horten, da hetten
sie zu mal groß freud und gebenediten yn mit got, der sie erlößt hett, und kamen
in den pallast. und als bald sie gaheries ersahen, lieffen sie yn an, und er yne
mit offgeregten armen entgegen und kust eynen nach dem andern und fragt sie
wie es yn gangen hett. sie sprachen:< wol, gott hab danck>, dwil sie ledig weren.
darnach sprachen sie zu im:< lieber herre und bruder, sagent uns was abentur
uch herbracht habe!>< off myn truwe>, sprach er,< ich were nye herre komen,
hett ein jungfrauw gethan, die mir von uch sagt wie ir in gefengkniß warent.
da ylt ich mich das baldest ich mocht, wann mich sere verlangt herre zu uch
zu komen, und mich bedunckt, ir sint kranck gewest sitt ich uch me gesehen
hab.> sie erzalten im wie sie gefangen wern worden und wie sie lang tot weren,
hett die frauw dainn gethan, die yn so vil guts erzeygt hett das sie irs nummer
vollendancken kunten all ir leptag langk.< so helff mir got>, sprach gaheries,
< es ist uch wolkumen nach der benture die ir yczt erzalt hant, und mich bedunckt
wol das uwer keyner noch wol genesen sy. darumb mußen wir noch
zum mynsten diß woch hieinn rugen( oder lenger ob es not ist), biß uwer wunden
genesen sint. ich wil auch selbs by uch syn, biß ich sehe wie es uch geen
wirt.> sie antwurten das sie gern bliben wolten, dwil er es haben wolt. groß
freud hetten die dry bruder miteinander, das sie also zusamen komen waren,
und vergaßen alles das sie gelitten hetten. da sornehans verstund das gaheries
myns herren gawins bruder was, da was er nit so sere betrubt als vor und yne
ein ander gefangen hett. er hieß sie zu im komen, er batt sie das sie im sin
ubeltat vercziegen. sie sprachen das sie es gern thun wolten. und die nacht
was groß freud darinn und wer großer gewest, dann sornehans so
wunt was das er kum gereden kunt. des andern tages brach er off mit der arbeyt
die er leyt und ließ sich in den pallast tragen. er besah agravant und
das er syner wunden genesen was. das verwundert er sich zu mal sere und fragt
yne was arczt er gehabt hett. er antwort im, er wer dot gewest, hett getan
gott und syn amye, die sin so sere betrubt hett. er hub an zu lachen und
sprach:< furware, die von der tafelrunde sint gluckhafftiger dann all ande
ritter, wann wern sie dot, sie funden nach mym duncken die ghenen die sie
wiedder lebendig mechten. das sagen ich uch>, sprach er,< durch uwernt willen
wann agravant, der nit besser dann dott was, wart in sölchem stadt in
gefengkniß geleyt da hien das ich meynt das er nit dry tag leben solt. und ir
fundent under mynem gesind selber die uch erneret hant, das doch nye keyn
man geschah sölch schön abenture, furwar neyn es, nach mynem beduncken.>
des achten die dry gebruder zumal sere und hetten des groß freud das sornehans
also zu yne gerett hett. sie blieben dainn inn solcher wise acht tag, und
inn der zyt waren sie wol genesen und hetten groß begirde wapen zu furen.
an dem montag zu morgen fruw ging gaheries zu sornehans und sprach
zu im, er must zu der frauwen von der velß ryten und sich ir gefangen geber
und ir sagen:< ich beloben mich sere der schöner gesellschafft die sie mir dete
des ich ir vergelten wil, sol ich leben und das mit eren thun mag.> sornehans
antwurt das er die botschafft gern und wol thun wolt. er gebott das man in:
synen harnasch brecht. das dete er an und saß off syn roß. er schied vor
dannen und bevalhe die dry gebruder zu gott. er stalt sich zu synem weg zun
velß zu ryten und die dry bruder off iren weg, als bald sie die frau gesegenter
die agravant so viel guts hett gethan. und von stunden wart der berg genan
gaheriets bergk, darumb das er das böse geleyt hett abgestalt das da pflag zu
syn, des alle da zumal sere fro waren die der warheit geware wurden.
da die dry gebruder von dem berg gescheiden waren, da ritten sie mit einander
und wolten sich nit scheyden, biß yne gott abenture zufugt. sie ritten den
tag allen und funden eynen waltbruder, by dem sie die nacht lagen; sie funden
da gar wenig guts, wann sie luczel zu eßen hatten. des morgens, so bald sie den
tag hersahen, schieden sie von dannen und ritten den tag sunder abentur zu
finden. die nacht herbergten sie in eyns waltfursters huß, der zu mal rych was,
und da er sie erkant, erbot er yn groß ere. und des abendes da sie gessen
hatten, da furt er sie zu mal in ein schön graß sich zu ergeczen und fragt sie
was abentur sie dar brecht. sie antwurten das sie suchen rytend mere von
lanczelot vom lac zu vernemen, den sie in langen zyten nit gesehen hette,
und der merer teyl sprechen, er sy dot.< das were großer schad>, sprach er,< das
er also verscheiden were, wann nach im enbliebe off erden keyn als byderber
man und ritter als er. und dißen weg, den ir angefangen hant zu ryten, raten
ich uch furter me nit zu ryten!>< lieber, warumb?> sprach gaheries,< sagent
uns!>< inn dießem lande ist eyn todfede von eim dem besten mann
den ir ye gesahent nach mynem beduncken. sie ist von liplichen frunden als
von vater und von sunnen, und die sachen warumb je angefangen wart will ich
uch sagen, anders enwustent ir die warheit nit.
es ist ware das der herre in dem lande rich ist den man nennet den
herczogen calle, der sehs sune hett gar byderbe und zu mal kune, die allesament
rytter sint. und es geviel sich in dem jare das der herczog, von dem ich uch
erzele, eyn dochter zu bestatten hett und die eim edelman gab, der an diß landt
ruret zur sonnen undergangk. und da er an der kirchturen stunde und yne der
vatter inseczen wolt inn das halb teyl syns lands, da kamen die sune herfur
und sprachen das sie sich also nit enterben ließen eyner sachen halb die yne
zukomen möchte. « wie », sprach der vatter, « mag ich nit mynen willen mit dem
land thun, das ich durch frumkeit gewunnen han?. furwar, ich wil und stellen
es deßhalben das ir da von gerett hant dem ritter zu, der myn dochter haben
sol und all myn landt nach mym tode. dann wollent ir lant haben, so gewinnents,
als ich gethan han, wann uff mynen lip, des mynen sollent ir nummer
eyns fuß breyts haben! » und da sie das verstunden, da sprachen sie, der ritter
mocht die gab des lands enpfahen, aber er solt des sicher syn das er syn sterben
must. der vatter wolt nust umb iren willen laßen und gab syner dochter
all syn lant und stalt es dem ghenen zu der sie nemen solt. und da er sie mit
im inn syn landt nemen wolt und komen was inn ein walt, der nah hie by lyt
nit ferre von hynnen, da ranten die bruder gegen im und schlugen yne und alle
die by im waren zu dot. und es kam durch böse abentur also das die jungfrauw
mit im dot bleib. und da sie also gearbeyt hatten, da machten sie sich
in alle irs vatter schlosse. sie namen sie inne und leyten solch lut uff die sie
sich wol versahen und getruweten uber alle darinn. sie enbotten scharganten
und söldner zu komen zu yne, sie wolten yn großen vollen thun, und fingen
den krieg gegen irem vatter an so herticlichen das nye keyner grvßer gesehen
ist worden, und hant uff beyden syten viel edeler ritter und kluger lut verlorn.>
< nu sagent mir>, sprach gaheries,< welche hant das ergst?>< furware>,
sprach er,< der herczog, das großer schade ist, wann er zu mal byderbe ist.
und zumal nuwelingen ist es im ubel komen, wann on den tag gestern verlore
er in eyner samenunge synen bruder, der gar ein gut ritter was und im zu mal
wol geholffen hatt den krieg zu furen. sie doten im syn nefen auch daselbst,
als sie da von sagen.>
< furwar>, sprach gaheries,< des herczogen verlust ist ein großer schade,
wann er zu male byderb und milt ist, uff den enden da ich gewest bin, da man
sin ryterschafft sere lobt, und sagen es wol furwar das es mir schwere ist das
er nit das best vorn krieg hatt. und, als helff mir got nummer, kem ich an
die ende, ob ich im nit hulff mit aller myner macht!>
sie ließen die rede und gingen schlafen. des morgens fru, als bald sie den
tag ersahen, wapenten sie sich wol, das yn nichts gebrast dann uff zu siczen.
gaheries rufft sym wirt und sprach:< lieber herre, wolt ich ryten den
herczogen zu gesehen, wo hien must ich ryten das ich yn funde?> er sprach:
< herre, hie herre>, und zeyg im den weg recht das im nyemands wiederryete,
wann des herczogen sune vil rytterschafft hetten inn dem krieg. und der bydermann,
dem sin mann gar nahe alle abgangen waren, enmocht nit mer dann
ein wenig lut behalten, dann syn kind im allen sin schacz genomen hatten.
da die dry gebruder gescheiden waren uß des waltfursters huß, ryten sie
den morgen den weg den sie gewiset waren, dann sie nymands funden mit dem
sie retten, biß sie durch abenture kamen off eyne thamm eyns wegs by eyner
mulen, da sie zwen ritter funden die den weg huten. und da sie die dry gebruder
komen sahen, saßen sie algewapent off ir roß und rufften sie ane, das sie hinder
sich wenten und nit da herre ryten, wolten sie nit mit yn jostieren. gahenes
sprach das er keyner andern muncz begeret und dete syn bruder still halten
und sprach, er wolt sich zu mal cleyn achten, ob er der zweyer eyn nit in das
waßer fallen dete. er sengt sin glene und dete das roß zu yn lauffen und traff
den ersten der im begegent so das er yn und das roß inn den wag stach, und
wer hertruncken, wer ein baum nit gewest, der nahe by dem waßer was, daran
er sich hielt, deßhalb er des dods entrett wart. gaheries ließ lauffen zu dem
andern und stach yne von dem sattel, und das horn vom helm schlug yn zu
der erden, und rant fursich sunder me zu sprechen und hinder sich zu sehen.
die ritter begunden sin zu lachen der in dem waßer lag.
darnach ritten die dry gebruder so lang das sie kamen zu der burg die der
herczog callet haltend was. sie funden die porte zu und wol gespart, wann
die dainn ken zit sicher waren. und off den zynnen stunden bogener, die zu
schießen begannen als sie die ritter sahen komen.< ryten hinder uch, lieben
herren>, sprachen sie,< wann ir nit unser lut sint, wir entrostend uch nit. und
wollent ir uns naher kommen, so wollen wir uch und uwer roß döten!> gaheries
dete sin helm uß und sprach zu dem den er hett horen reden:< lieber
frunt, wir sint nit uwer fynde, sunder uwer helffer sin wir an allen uwern enden
wo wir uch mogen gut und nucz gesin. sagent dem herczogen uwerm herren das er kum reden heruß zu drien rittern die fremde syn!> er sprach das er die
botschafft gern thun wolt,< und beydent einwenig, so bald ich mag, so wil ich
komen>!
er ging zum herczogen, den er in syner kamern fand und syn arczat by im,
der sin wunden gesach die er in dem strytt gewunnen hett. als yne der herczog
ersach, fragt er ine was er sucht.< herre>, sprach er,< dry fremde ritter sender
mich zu uch, die myn da ußen warten sin, und sprechen, sie retten gern mit uch
ob es uch anders geviel.>< ach gott>, sprach er,< weren sie von der tafelrund
die da lancelot suchend sind, als ich han hören sagen, und wolten mir helffen
so getruwet ich noch mynen krieg zu gutem ende zu bringen, das myn kinde
mich verwerffen wollent, sich vor dörecht und ungluckhafftig haber
mußen.>
der herczog ging an die port mit den zu reden die sin da beyten. als bald
yne gaheries ersach, kant er yn wol als den er zu dickerm mal gesehen het und
sprach:< herre herczog, hie sint dry fremde ritter die gern by uch blieben und
uch hulffen uwern krieg zu enden mit alle irm vermögen, wolt ir uns enpfahe
zu diener.>< lieben herren>, sprach der herczog,< ir dunckent mich zu mal byderb
lut sin, als ir auch sint durch uwer abenture, und von grvßer geburt dann
ich bin. ir sint gewon in gutem gemach und köstlich zu leben. das sagen ich
uch darumb das ir keynen synn haben durffent by uns zu syn. dann werent in
hie, so hettent ir wenig zu eßen und zu trincken, ir mustent den halßbergk
dick anheben als ir rugen soltent, und habend von tag zu tag me arbeyt
und verlangens dann ir gewon sint zu han. und darumb radt ich uch nit das
ir by uns blibent, dann ich weiß wol das ir keynen tag gemach haben wurdent.>
< lieber herre>, sprach gaheries,< die arbeyt und ubung haben wir wol gelernet
vor langer zytt, darumb wir solcher arbeit wol gewon synt, und solcher abenture
erschrecken wir nit. dann er enist keyn byderman der gemach haben wil
fur ere zu erwerben.>< by mym eyd>, sprach der herczog,< ist es uwer wille, so
wil ich uch die port heißen uff thun und uch by uns hieinn enpfahen, und sollent
also vil guts liebs haben als unser lip. doch ist es nit uwer wille, so enlesternt
ir mich nit!> sie antwurten das sie das auch nit thun wolten. und der
herczog dete yn die port von stund off thun. sie traten darinn, und der herczog
furte sie inn den pallast und hieß sie irn harnasch ußthun, und man bracht
yn lichte cleyder anzuthun. und er bevalhe synen dienern sie zu eren und zu
erfreuwen,< dann ich glaub das sie frumme und von hoher art syn>. er fragt
sie da wannen sie weren. und gaheries, der unbekant sin wolt, antwurt und
sprach, sie weren von fremden landen.< lieber herre>, sprach der herczog,< mich
dunckt, ir sint gebruder. ist es also, so entleuckent mirs nit!>< sicher herre>,
sprach gaheries,< gebruder sint wir, und fur gebruder halten uns die die uns
kennent, und bitt uch da mit von unserm wesen nit mer zu fragen, dann ir
sollent es noch zittlich gnung vernemen.> der herczog antwort, er wolt sie nit
me fragen.
also waren sie den ganczen tag dainnen, biß es abendeßens zitt was. da
beschied der herczog die tafel zu decken, und das geschah so bald er es gebot.
mann bracht waßer, und die ritter saßen zu tysche. der herczog det gaheries
vor im eßen umb des willen das syn bruder yne ereten und wirdikeit erboten.
er gedacht das viel frumkeit und mannheit an im were. und da es nacht wart,
dete er inn dem großen sale dru bett schöne bereyten und die bruder darinn legen
zu rugen die nacht. und yn wart darinn baß gebotten dann yn zugesagt was.
da ging in dem schloß yderman schlaffen, on die den bevolhen was zu wachen.
des morgens, als die dry gebruder meß gehort hatten und uß der kirchen
kament, da sahen sie das sich uberall in der burg vast ritter wappenten. und sie
fragten warumb sich die ritter wapenten, wann sie nymand sahen die
das schloß understunden zu sturmen.< lieben herren>, sprach der herczog,< das
sie ir wapen an thund, da mit hant sie nit unrecht, dann es yn kurczlich not syn
wirt, wann ir bald von mynen kinden großen hohmut sehen werdent und die
ritterschafft die sie vor yn schicken werdent.>< by mym eyd>, sprach gaheries,
< so loben ichs das wir unser harnasch auch anthun und ryten yn entgegen mit
uff die wyse, dann wo wir so lang beyten das sie uns zum ersten an rennent, das
wer groß verczagkeyt.>< by gott>, sprach der herczog,< zu warten sieh ich keyn
laßkeit noch verzagkeit, aber in der verilung und unwißenheit sehen ich nit dann
not und groß ungluck, und darumb lob ich das ir verhaltent biß das es not sy.
ir sint dry gebruder und von solcher ritterschafft als mich bedunckt so ir sint,
als die andern mude werden und zum stryte komen, ir soltent furwar gar eyn
groß here uberwinden. und off das an uch dryen stee myn entrettung, so ist
myn wille das ir enthaltent biß unser wiedderparthy alle komen syn so sie
dann mud und ußgearbeyt sint, das ir dann frisch und wolgemut koment, und
ich meyn nit das sie es verhalten sollen mogend.> agravant sprach:< got muß
mir nummer gehelffen, ob wir biß zum letsten verliben; so möchten wir uns nit
bas fur zagen zu verstan geben dann das wir geruwet uber gearbeit und mud
lut kemen irer frumkeit halben.>< entruwen>, sprach gaheries,< bruder, ir sagent
gar ubel, der herczog ist also eyn byderman das er keyn sach loben solt da von
ir schand oder verwiß haben soltent oder möchtent, und darumb wil ich das ir
synen willen thund.>< lieber herre>, sprach agravant,< ir sollent uwern willen
han und als uch uwer hercz lobet, dann umb myn willen deten irs nit; und wie
ir es vernement, zu ryten oder zu bliben, ich bin der mit dem ersten uß sol.
und nummer me muß mir gott gehelffen, ich enwiß wie die ersten jöstieren
komen!>< uff myn truw, lieber bruder>, sprach gwerehes,< ir sollent thun uwern
willen, aber ich bin der ghener der hieinn bliben sol, biß ich mynen bruder gaheries
uß seh ryten.>
als sie in dißen reden waren, horten sie uberall im schloß< zu wapen>, ruffen,
und die ritter begunden sich vor des herren pallast sameln. der herczog dete
ruffen das nymand so vermeßen were das sie ritten on syn bevelh. und in kurczer
wyle warn ir me dann zweyhundert alle mit harnasch bedeckt, on schuczen
und fußgenger, und der ritter selb vierd syner vettern, gar byderb ritter die er
by im hatt. und die dry gebrudere waren schon und wol gewapent. sie badent
agravant sere sich von yne nit zu scheyden. aber er sprach, er dete syn nit,
und nummer must im got helffen, ob er biß zum letsten bliebe.< gott gebe>,
sprach gaheries,< das uch gut da von kume, wann ich sicherlich forcht das sie
uch gryffen werdent.>< des nit erschreckent uch, es sol ine nach irem willen nit
gan!> der herczog bestalt syn volck zu dryen stryten und in yglichen stryt
vierczig ritter, die er synen dryen vettern bevalh zu furen, wann sie die ghene
waren daroff er sich allermeyst verließe. und er wyßte sje wie sie sich halten
sollten eyner den andern zu entretten, so es yn not were. und er kore uß dem
andern hufen vierczig die frömsten und mennlichsten nach synem bedunck
und stalt die off eyn ort; er bevalh yn zu verhalten, biß syn vettern
ußgeryten.
da ging er zu synem vetter eynem, der genant was karssibilans, der der
jungst was, der ander hieß calsiellz, der dritt dyonos und der vierd dions, und
dete sie uß ryten. er sprach zu yn das sie sich vor ubermut huten, sunder das
sie sich gegen yren fynden wißlich hielten. sie antworten das sieß also thun
wolten. und agravant, der von synen brudern geritten was, reytt mit dem
ersten uß zu jostieren und sah zu allen orten ryter komen, hie eynen, da zwen,
dort dry, darnach sie geschickt waren. und die sehs, die sere frumm und menlich
ritter waren, hetten sehs strytt gemacht, und in yglichem strytt waren hundert
rytter, und yglicher von den sehsen geleyt eyn stryt, an den sie vor gesant
hatten mit vierczig rittern, der was ir marschalck, den stryt anzufahen. die kamen
so schnelle als sie ir pferd zwingen mochten, und der marschalck was der
allerförderst, den schilt am hals und die glenen inn der hant mit dem zeichen
daran hangen.
und da yn agravant so schnelliclichen komen sah, gedacht er, er
solt lichticlichen zu uberwinden syn, und nam zu im vierczig ritter, zu den er
sprach:< volgent mir!> sie antwurten, er solt darinn keynen zwyvel haben,< biß
in den dot>. er ließ wiedder den marschalck, der durch die wiese schnel kam
gerant vor allen andern, laufen. und der marschalck stach off yn so kreffticlichen
das im syn glene zurbrach. und agravant, der von ferren kam, stach yn
nyder ob dem sattelbogen so herticlichen das yn schilt noch halßberg nit gehelffen
mocht. er stach im glene und zeychen durch den lip und bracht yn so
krangk zur erden das im keyns arczts not was und nit beßer dann dot was.
und inn dem vall brach die glene, und yglicher stach den andern abe. er nam
syn schwert inn syn hant als der ghener der wol da mit sich behelffen kund
und schlug umb sich. er dete durch syn frömkeyt so viel und durch die ander
none, die im getruwelichen holffen, das die vierczig syglos wurden inn kurczer
zytt ee man sich umb sehen mocht. sie wurden fluchtig. und je ylten yn nach
mit solchem grymm das sie die inn der nehsten battalligen nyder fallen deten.
und da die andern sie in sollicher maßen nyder fallen sahen, fragten sie wo
hien sie so reschlich ylten. sie antworten das sie es nit gewenden mochten,
< dann off ghener syten ist eyn ritter als frumme und redlich das wir nye keynen
beßern gesehen hant, wann er unsern marschalck und me dann zehen zu
im erschlagen hatt>. sie hießen sie wiedder keren und sprachen, wer der marschalck
dot, er must ee nacht gerochen syn.
da kam der stryt eyner den des herczogen nefe furte und vergadert gegen
die ussern. doch was ein vergaderung fast grvßer dann die ander, wann der
innern waren nit me dann vierczig, der ußern hundert. und die vierczig mochten
sich nit behalten han, hett alleyn die frumkeyt agravans gethan, der allen
verczagten herczen mut gab; dann er bewißt sich alle schleg so wol
das allen synen fynden eyn gruw da von entstunde und sere erschracken. und
da des herczogen son der die erst bettalie vort sah das die sin von den vinden
also geschediget waren, sprach er:< blipt der lang leben, er wirt uns großen
schaden thun.> er nam zu im zehen syner mann und sprach zu yn:< sehent ir
da den ritter, ich enweiß were er sy, er thut uns großen schaden. kument, ich
wil mit im jostieren! und stich ich yn abe, so vermag er nit, er wurt gefangen.
und sticht er mich ab, so behaltent yn under uch so lang das er erschlagen
oder gefangen werde, anders werden wir von im nit gerochen.> sie antworten,
es solt geschehen als er gesprochen hett. da ließ er zu agravant lauffen, der
im auch engegen kam, und traffen sich mit den glenen das sie zustuben. sle
rurten sich mit den liben und schilten so das ir keyner was, er was gar enblößt.
und der ritter fur uber ruck uß dem sattel. und inn dem als agravant uberrennen
wolt, ward er inn sin schilt von mer dann zehen glenen gerent und
troffen, und im wart sin roß erstochen, so das er zufuß komen must.
als er sie in solcher maßen all komen sah, da gedacht er wol das es ein
uffsacz were yn zu behalten, und zuckt von scheyden und dackt syn heubt
mit dem schilde und stalt sich zu weren und umb sich groß schleg zu chlagen.
er schlug ritter und roß und wert sich so wunderlich das keyn man lebt der yn
gesehen hett, er mocht yn wol vor eynen starcken ritter haben. aber sie hetten
yn umbfangen und ilten off yn so sere das er off syn kny komen must me dann
dru oder vier mal. sie begriffen yn mit gewalt und entbloßten im syn heubt
und wolten yn erschlagen han, hett der sechs bruder eyner gethan, der yne das
gebot zu laßen und yn zu sloß zu furen; dasselb sie auch deten so bald yn es
gebotten wart.
also furten sie agravant gefenglich hinwegk, und von stund wart der erst
stryt von den ghenen, die sich durch agravant so lang gewert hatten, verlorn,
und karten zu ruck. sie weren auch sicherlich alle erschlagen oder gefangen
worden, enwere gewest das die vom schloß eyn andern strytt heruß daten komen
sie zu entretten, denselben stryt calsilz des herczogen nefe furt. und so bald er
under sie komen was, mochten siech die ußern nit behalten, wann die innern
all fast fromm waren und trungen sie zur flucht, es were yn lieb oder leyt. da
kam yn ein ander stryt zustuer in glicher wise als den von der burg vor zuhilff
komen was.
und all in sölcher maßen vergaderten die eyne und die andern so lang das
die sechs gebruder all komen waren. da mochten die innern sich lenger nit behalten
in keyn wise, wann der von der burg waren vil mynner dann der hie ußen,
und am letsten musten sie den ruck keren sunder yren danck; und verlorn sere
daran, wann ir vil wunt und erschlagen wurden. und ir enwere keyner von
dannen komen, enwere nit gewest ein ritter von der burg, der mit eim schwert
durch das heubt wunt wart. derselb kam zum herezogen und sprach:< o edeler
rytter und herre, warumb laßent ir die uwern da ußen alle erschlagen? furwar,
werden sie nit von uch entrett, ir sehent ir keynen nummer mer lebendig, die
schand uwer wurt sin und der schad der ghener die da erschlagen werden.>
< sicher>, sprach der herczog,< dwyl yn so not ist, so aß ich nummer, ich kum yn
zusture>, und ging zu gaheries und sprach:< herre, es ist nu zyt uß zu ryten,
wann die mynen sere mißtröst synt das ich nit da by yn bin, dann ir
fast viel gefangen und wunt synt als mir gesagt ist. und laßent uns in sölcher
maßen off sie schlagen das sie sin erschrecken, sunst laßen sie nummer abe!>
und gaheries, den es verschmacht das er nit vor anger zytt komen was, sprach:
< ich forcht das sie myn bruder haben gefangen>, wann sie von syner gefengkniß
nit geware warn worden.
da zogen sie uß, geschart und wol gestalt, zu ziehen stryten und sahen ir
frund her und dar fliehen, wann sie so viel erlitten hatten das sie es nymer verhalten
mochten. und gaheries ließ zum ersten lauffen an die ußern, den schilt
am halß, die glene inn der hant, und schlug den ersten der im begegent in sim
komen, das er roß und man zur erden schlug. und er hort an dem nit off
das er den zur erden geschlagen hett, wann er syn glene noch gancz hett, und
rurt eyn andern, der im die synen vast geschediget hett, so kreffticlichen das
er im ysen und stang durch den lip stach und im vall im syn glene zurbrach.
gwerehes und der herczog hetten die wil ir yglicher eyn abgestochen.
und die andern die by yn waren sagten, sie wolten sie nit laßen biß inn den
dot. also suchten sie ir fynde und daten yn das ergst sie kunden. gaheries
hett von scheiden gezogen und schlug sich mit yne. er begund groß schleg
umb sich geben, er rant off und ab, und im begegent nye keyner so mennlich
oder so starck, er brecht yn zur erden und det so herlich das keyn man lebt,
der yne gesehen hett, er hett yn vor sere frumm gehalten. guerches und der
herczog hulffen im mit aller ir macht, aber keyn ir frumkeyt mochten gaheries
glichen, wann er so wol dete inn allen stucken das sie sichs all verwunderten,
so das er inn kurczen zyten erkant wart vor frumm und herlich von den ghenen
die yn nye gesehen hetten, so das ir keyner so mennlich was der im engegen
komen solt, im must gruseln.
so viel dete gaheries das sie uberal von im sagten und besunder die yn
versucht hetten, und ging die mere von im so ferre das es fur die sehs bruder
kam die off eim andern end im strytt waren. sie kerten sich zusamen da hien
und sprachen, keme er von yne das hett sie groß wunder. und da der herczog
ir vatter sie komen sah, da zeygt er sie gaheries und sprach:< herre, sehend
ir die sehs ritter dort herre komen?>< herre>, sprach er,< ja.>< das sint myn sune
und die ghene durch die ich enterbt bin; es sint die mich in groß armut bringen.
der mich der sehs geweltig machen möcht, der brecht mir mynen krieg zu ende,
und der yn in ir hende kompt, der mag wol sprechen das er hinweg sy, er sy
dann von sere großer frumkeit.>< so radt ich>, sprach gaheries,< das wir dry
uns by einander halten, dann so mochten ir sie mit der hilff gots wol ubermögen,
so hette dießer krieg ein ende.>< uff myn truw>, sprach gwerehes,< ir
sagent war. und laßent uns mit einander dran gedyhen.>
mit dißen reden ließen die dry zu den sehßen lauffen, und gaheries
stach den ersten ab und uberrant yn so das er yn gar zurbrach und er von imselbs
kam von großem schmerczen. gwerehes stach ein andern, der herczog den
dritten. da begund der stryt gar hertlich und freyßlich zu werden, wann die
andern dry gebruder wolten den dryen off helffen die off der erden lagen; das
wolt die ander parthy nit gehengen. gaheries, der sie nit lieb haben mocht,
gab eim mit sym schwert so ein herten slag das er im den helm zurspielt, und
schlug im das schwert biß off syn zene, das er nyder zur erden dot viel. und
er saczt an die andern und begund ritter und knecht darnyder schlagen; und
det in kurczer wyl so viel das keyner sin erbeyten dorst, sunder sie musten
alle flucht geben, die großen mit den kleynen und auch die bruder, der der herczog
eynen behielt und gaharies den andern und furten sie zu schloß. da erst
begunden sie der flucht, so das gaheries und der herczog ir gar viel behilten.
und sie kamen inn ir schloß eyns; anders ir weren viel me erschlagen worden.
und der herczog kert mit den synen wiedderumb heim. und da er sah das sie
im entritten waren, so was er doch fro das es im so wol erlungen was. und da
sie heym komen waren, sah gaheries umb sich, und da er synen bruder agravat
nit sah, da fragt er gwerehes ob er syn nit wust. er sprach< neyn>.
< wißent ir aber nit wo er sy?>< sicher>, sprach er,< ich hann yn sitt hut morgen
nit gesehen.> sie deten uber all nach im fragen und enkunden nichts von im vernemen.
da meynten sie, er were inn dem stryt bliben dot. sie begunden großen
jamer zu stellen und mit luter stymme zu weynen und sprachen:< was großer
schad ist es, ist er dott!> der herczog sprach:< warumb, herre, tribent ir sölchen
jamer? wißent das er nit tode ist, und durch abenture hand yn die fynde
gefangen und ich wil von stund die warheit da von laßen erfarn. haben sie
ynn dann gefangen, so wil ich yne ir ritter so viel wiedder geben das sie yn gern
ledig laßen sollen>, und schickt von stund eynen rittermessigen knecht da hien.
und da derselb dahien kam und fragt ob sie den ritter gefangen hetten, antwurten
sie< ja>, und sie wolten yne denselben wiedder geben fur die zwen gebrudere,
so ferre sie das auch thun wolten. der knecht kam wiedder zum herczog
und sagt im was er funden hett. also nam von stund der herczog syn
zwen sune und schickt sie wiedder; und sie santen im agravant auch wiedderumb
also gewapent glich wie sie yn gefangen hetten. und als er wiedder komen
was und gaheries sin bruder yn ersah, es ist on not zu fragen ob er fro
were, wann er so fro was das alle die darinn waren sichs verwunderten. und
er schwur das er nummer von dannen schied, der krieg hett ein ende, so ferre
es in eynicher wise zu geschehen were.
also bleyb gaheries mit synen brudern dainne. und der herczog schickt
uß nach rittern off alle die ende da er sie getruwet zu finden, er gelobt yne zu
geben was sie zu redlichkeyt haben wolten. und ir kamen im von manchen
enden so vil, so das er me dann zweyhundert ritter hatt. - nu schwigt die
hystory vom herczogen und gaheries und keret wiedder zu konig artus und
zur koniginn jenover.
xxx
nun sagt uns die hystory das: als die gesellen die in der suchung
gewest waren, als das die hystory vorgesagt hatt, von karndot gescheyden waren,
das der konig schwermutig verleibe und vol gedancks von der bottschafft er
von lancelot vernomen hatt, wann er furwar meynt das er erschlagen were der
reden halb er von der konigin gehört hatt. und die jungfrauwen schruwen gemeynlich
und trieben großen jamer glich als ob er ir aller vatter wer gewest.
und der konig sprach, das es alle die horten die in dem pallast waren, das er
alle syn leptag nye keynen großern schaden enpfangen oder schwerern verlust
gehabt als er umb des eynigen ritters willen hett.< und ich sag uch furware>,
sprach er zur konigin,< und schweren uch das by myner kron in rechten guten
truwen, das ich gar viel lieber das konigrich von logres und das halb teyl von
andern allen mynen landen, darczu all myn nefen, sunder alleyn ußgescheiden
hern gawin mynen öheim, vor yn alle yn verlorn wolt han, und dannoch acht ich
diß verlust schwere.>< sicher>, antwurt die koniginn,< das hatt mich nit fremd,
dann ich sag uch, herre, by myner truw, das uwer hoff umb syner byderbkeyt
und manheit, die inn im ist gewurczelt gewesen, sere geeret und herhöhet hat
und nu so gar abnemen sol umb eyns rytters dot, das da von nye gehört ist
worden und schad ist das wir es hant erlebet.>
also waren sie sere betrubt und trieben gemeynlich großen jamer, die
jungen mit den alten, und waren aller freuden gar beraubt und sprachen, sie
enwusten nymands durch wen die abentur vom heiligen gral geendt möcht werden
den, sitt der stolcz ob allen rittern und der byderbst, inn dem all tugend
geherbergt hatt, dot were und erschlagen.
in dem betrubniß und in den reden wol umb den mittag da kam leonel
lanczlots nefe von abenturen in den hoff geritten. und so bald sin die koniginn
gewar ward und yn hett ersehen, da begunden sie uberall im gemeynlichen ruffen
und iren jamer triben als vor. und da leonel das weynen sah von yn allen, da
mögend ir gedencken das er erschreck nit wenig, und ward yn uß der maßen
angst, das er nit wust was es möcht beduten, und ging zu der konigin von stund
on hindersehen und sprach:< ach frauw, durch gott, was schafft diß groß
betrubniß?> die koniginn antwurt:< ach leonel, leonel, das ist nit sunder sach die
uch sere beschweren sol und zitlicher gewar werden dann uch lieb ist, so ir
sint entwapent.> und die koniginn gebott das er wurd entwapent. und so bald
er entwapent ward, da nam sie yn by der hant und furt yne in ir kamer. und
als sie anfing zu erzelen die sachen die im unkundig waren, da verschweich ir
das hercz und ging ir ab von dem großen wewen und leyde so sere das sie in
amacht kam. und leonel enpfing sie in sin arme und hielt sie so lang biß sie
herwiedder kam und schwer ersuffczt. da sprach er:< ach edele frau und vil
schoner und gutiger dann alle ander, sagent mir durch das liebst so ir off dieser
erden hant, wie dißen dingen sy, wann ich des kam erbeyten kan zu wißen.>
die koniginn sprach:< dwil irs dann wißen wollent, so erkennent uwern großen
schaden und den mynen und das höhst leyt das sich in frauwen hercz ye
verdiefft. ach leonel, leonel, die blum uß allen rittern, der schönst, der frumst
und der best vor allen uffgewahsen, der ist dot, uwer nefe und amy myns herczen
und der durest dißer welt, der hochgemut ritter lancelot!> da leonel das
verstund, da ward er sere betrubt und so zornig von inniglichem jamer das er
meynt sunder all bycht von dißer welt zu scheiden, und schrey so jemerlich,
so erbermeklich und so betrublich, es möcht ein steynen hercz wol erbarmen,
und rufft so lut von jamer das alle die in dem pallast zugelauffen kamen zu
sehen wie im wer gescheen. und der konig kam selber und trost yn, der doch
ungetröst was in synem herczen. aber leonel acht des alles nit und ubt sich ye
me in synem schmerczen. da erzalt im die konigin wie sie den ritter gesehen
hett, das das heubt an synem sattel blutig gehangen het, und sagt im von dem
ritter der sie mit gewalt bestanden hett hinweg zufuren, das auch geschehen
were, hett sie lancelot nit beschut; und sprach das der ritter in eyner kamern
wunt lege.< frauw>, sprach leonel,< wißent ir auch wer er sy?>< furwar>, sprach
sie,< neyn, wann er sich zumal sere vor uns bedeckt hatt, dann so vil kan ich
uch gesagen das ich keynen man nye grvßern jamer sah triben als er dete, da
er vernam das es lancelot was mit dem er gejosieret hett.>< sicher>, sprach er,
< ich sehe yn zumal gern, umb zu wißen ob ich yn kente.> sie sprach:< werlich,
ich wil uch zu im bringen>, und nam yn mit der hant und furt yn da er kranck
lag der sin antlicz hett thun decken das er schlaffen wolt. leonel ging
darinn und fragt der jungfrauwen eyn ob der ritter schlieff.< herre>, sprach sie
< neyn, aber er ist gar kranck, dan die wund ist im dru oder vier mal bluten
worden.>
in dem sie inn solcher wyß von im retten, wart der ritter entwachet und
entdeckt sich, und als bald er leonel ersach, rufft er:< ach herczlieber bruder
was sollen wir nu angan dwil unser neve dot ist!> und die wunden worden vol
nuwem anheben bluten, das sin bett alles blutig ward. und die koniginn ware
yn kennen und besah das es bohort lanczlots nefe was. lyonel nam yn inr
syn arm und sprach:< ach lieber bruder, sprechend nit also, es ensol, ob got wil
nummer geschehen das er so jemerlich sterben sol, und mögent ir genesen, das
wollent uns zu versteen geben.>< von mynem genesen>, sprach er,< da enwurt
nit ab, ist er dot; ist er aber noch im leben, so genesen ich, ob got wil.>
da diße rede geschahen, kam der konig mit syner ritterschafft zu. und als
sie bohort sahen, da warn sie betrubt und frölich darumb das er da was und
betrubt das er sterben must, wann er sere wunt was im libe und am anczlit,
als yn der arczt gesagt hett, der im sin wunden verband, und hieß sie uß gan um
des geruchs willen. der konig und die by im waren gingen all von dannen, on
alleyn die koniginn und lyonel, die darinn verleiben.
und inn all solcher wise lag bohort darinn kranck me dann vier wocher
und wer noch lenger da gelegen, hett der konig gethan, der im eyn andern arczt
sante, der syn mit so großem ernst wartet das er ee dann sehs wochen durch
den sale wol webern mocht und als lang er kranck lag, so verleib der könig
zu kamlot durch lanczlots willen, wann er groß begird hett yn zu fragen, warumb
er die königin enweg furen wolt, und endorst doch nit thun, wann er ine
ungern erzurnt hatt. und alle tag was die konigin by im als lang sie by im
gesyn mocht, und det im mit lyonel und dem arcze gesellschafft, und ubten
allen morgen heimlich under yn dryen großen jamer und besunder die konigin
in solcher wise, das es fremd was das sie by iren sinnen bliben was. und des
jamers halb den sie treyb so aß und tranck sie luczel und schlieff gar wenig und
lebt in solcher wise, ee bohort genase, das sie by vierczehen tag zu beth ligen
verleib.
herumb wart der konig sere betrubt, wann er gedacht in keyn wise nit das
es umb lancelots willen were, dann sie sich allweg gar wißlich gehut hatt und
enwust sich irer kranckeyt halben mit nymant dann mit sym arczt zu beraden,
der im sagt, sie solt wol genesen.
also was der gancz hoff aller betrubt durch lancelots willen und auch der
ritter halb die yn der suchung waren, von den sie keyn bottschafft vernamen;
und umb der konigin willen, die krangk was, waren rich und arm so betrubt das
keyns dem andern wust zu raden. und kurcz wil darnach, als bohort genesen
was und wol harnasch furen mocht, da geschah es eins mondags fru, als der
konig zu tysch inn koniglicher majestat gesessen was und die herren allenthalben
durch den sale geseßen waren, der da maniger was frommer herren und
ritter. und als sie ir erst gericht geßen hatten, tratt in den sale ein
jungfrauwe die den konig grußt von wegen der frauwen von galnoe. und der
konig was in so schwerer gedechtniß das er der jungfrauwen nit enhort, deßhalben
er ir keyn antwurt gab. und als die jungfrauw das sach, da gedacht
sie, es were gescheen durch schmacheyt willen, und kert sich da mit umb und
wolt hinweg gangen syn. und inn irm umbwenden begegent ir lucas der buttenliere,
der sie fragt was sie sucht. sie sprach:< ich bin herre komen mit dem
konig zu reden von wegen der jungfrauwen von galnoie, und mich bedunckt,
er enacht syn nit so viel das er mir zusprechen woll.>
< jungfrauw>, sprach lucas,< durch gott gnad, wißent, myn herre hatt es nit
verschmeheniß halb gelaßen, sunder umb myner frauwen willen, die yczt vast
kranck ist, hatt er es gethan, die me dann inn acht tagen nye vom bette kam,
darumb ist er so zornig und betrubt. bytent, ich wil yn mit uch reden thun!>
die jungfrauw beleyb halten, und lucas ging zum konig und sprach:< herre, ir
gedenckent schwerlich, got geb das es gut sy!> der konig hub off syn heubt und
fragt yn was er wolt.< herre>, sprach er,< hieinn ist ein jungfrauwe die gern
zu uch redet.>< heiß sie herrekomen!> und das geschah, und sie sprach:
< herre, die frauw von galnoie enbut uch als irm herren, das her gawin oder
lancelot ir von uch geschickt werden ein ir trefflich sach zu verantworten,
und ob ir der keyner nit enwirdet, so hatt sie ir ansprach verlorn. dann der
ghener, der ir wyderparthy ist, ist so mennlich und gut ritter, das ich nit
meynen das eynich man sy der im wiedderstan mocht, on der zweyer eyner.>
< sicherlich>, sprach der konig,< der zweyer ist keyner hie.>< o herre gott>,
sprach sie,< wo sint sie dann?>< off myn truw>, sagt der könig,< ich kans uch
nit gesagen forter dann mir gesagt ist, lanczlot sy dot, das mir und allen
frummen luten sere leit ist, und gawin myn neve ist in der suchung, etlich
ware mere von im zu vernemen, mit vierczig rittern uß mynem hoff, die nit
gedencken zu wenden biß sie ware mere von im bringent. und wann nu min
der frauwen die uch gesant hat geburt ir lant zu beschirmen, so ist myn will
das ir uß den rittern die hieinn sint eynen kießent der uch allerbast genugt.>
die jungfrauw bedacht sich ein cleyn wile und sprach:< herre, myn frauw bevalhe
mir das ich von den rittern anders keynen nem dann bohort von gaunes.>
< sicher>, sprach der konig,< uwer frawe hatt recht das sie yne haben will, dann
inn allem dießem lande lebt sin glichen nit inn dem alter, und uch ist gar wol
gescheen, wann er hieinn lenger dann sehs wochen gewesen ist.>< warumb>,
sprach sie,< ist er so lang hie inn bliben?>< sicher jungfrauwe, durch eyner
großen wunden willen daran er lang siech gelegen ist, und ist ycz gesunt worden.>
< ach herre, durch gott>, sprach sie,< bittend yn mit mir zu ryten.>< uff
mynen eyd>, sprach er,< gern>, und er bevalh lucas die jungfrauw inn der koniginn
kamern zu furen.
nach eßen ging der konig zu bohort und sagt zu im:< ein jungfrauw, die
yczt umb hilff herkomen ist, hat mich gebetten uch zu bitten mit ir zu ryten inn
der frauwen sachen von galnoir, aber ir sint noch nit genesen.>< jungfrauw,
sicher, weren ir nit komen, so wolt ich doch morgen hinweg syn, wann
mich fast sere e dangkt nach lancelot mym nefen ettwas zu vernemen, und sie
mag wann sie wil anryten, dann ich albereyt bin ir zu volgen.>< ha lieber frunt>,
sprach der konig,< ir sint sere krangk gewest, darumb ist uch ungewegen noch
von hinnen zu scheyden, ir werent dann baß gesunt worden; und durch got,
fulent ir uch nit gancz gesunt und wol genesen, so wandelt als bald nit!>< sicher
herre, ich enfulen keyn we nit darumb ich bliben darff.>< das sy gott gelobt>,
sprach der herre.
als die jungfrauw geßen hatt, da ging sie zum konig und sprach:< herre,
was sagent ir mir von dem das ich begeret han?>< uff myn eydt>, sprach er,< ir
endörffent wann ir wollent nit mer dann off siczen, wann bohort bereyt ist mit
uch zu ryten.>< ist das war>, sprach sie,< so bin ich gesunt.> der konig det von
stunt bohorten sin harnasch bringen, und lyonel auch das syn hieß holen und
sprach, nach syns bruder scheyden gedecht er nit mer zu bliben und wolt in
derselben suchung sterben da die andern ritter inn sint, oder enwolt nymmer
in des konigs hoff komen, er wust dann warhafftige mere von synem herren
lancelot. als die zwen gebruder gewapent warn, an die heim, lyonel rieff
synem bruder bohort und sprach:< lieber bruder, laßent uns zu unser frauwen
der koniginn urlob nemen und ir des guten sie uns gethan hatt danck sagen,
dann nye keyn so eyn trefflich frauw durch fremd ritter gethan hatt als sie
uns zugefugt hatt.> da gingen sie zur koniginn kamern, und yn geschah so
wol das sie sie alleyn funden, wann sie sich schaffen geleyt hatte. und als sie
sie gewapent komen sah, da gedacht sie wol das sie von dannen scheiden wurden,
und sprach:< lieben herren, nu sehen ich wol das uch leyd ist das ich so
bald genesen bin, dwil ir yczunt enwegk wollont.>< wie so, frauw?> sprach
lyonel.< darumb>, sprach sie,< ir wißent furware das mir die kranckheit und
liden kompt umb des willen, wes ich nummer vorgeßen wil und soll. und durch
sunderlich liebe willen die ich zu im han so beducht mich, wann ich uwer eynen
gesah, ich hett ynselber gesehen, und bracht mir groß besserung an myner
krencke. nu furter me, als ir von hinnen komen, so weiß ich keynen trost mich
myns lidens zu bekumen, dasselb mich zum dode bringen muß, so ich nymans
han dem ich myn schwerniß entblößen thur, und ist wunder ob mir myn hercz
nit brechen wurt.>< frauw>, sprach bohort,< durch got gnad sicherlich, ich enscheyd
von hinnen in keyn wyse on uwern urlop, hett mich der konig nit gebetten
eyn jungfrauw zu entretten.>< sicher>, sprach die koniginn,< dwil es also
ist das ir von hinnen wollent, so bevelhen ich uch unserm herren gott, der uch
bewaren woll vor allem ungevelle.>
da nam sie eyn guldin rinck, den sie an irem finger hett, den gab sie bohorten
und sprach:< lieber frunt, sehent, das fingerlin sollent ir mit uch nemen.
und darumb das ich wol weiß, ob lancelot noch im leben ist, das ir yne
ee finden werdent dann ymands anders, geben ich uch diß fingerlin,
den ir im geben sollent so schier yr yn sehent, das ich hoffen kurcz geschehen
sol, dann myn hercz mir sagt das er noch by leben sy. und sagent im, so lieb
er mich hab, das er nit laß, er kum so bald im das fingerlin werd.> bohort antwurt,
die botschafft wolt er getruwelich werben, so ferre im got gluck gebe das
er yn finden möcht.
mit demselben kust die koniginn sie beyde, sie gingen in den sale
und bunden ir helm. sie gingen da ir beyd roß stunden, und der konig segent
sie. also daten auch die herren gemeynlich und bevalhen sie zu gott und schieden
also von dannen mit der jungfrauwen die durch hilff zu suchen dar komen ist.
und die zwen gebruder gelobten eyner dem andern die suchung jare und tag
zu beharten, ob sie yn nit ee enfunden. in allsolcher maßen huben die zwen
gebruder die suchung an und ritten so lang mit einander das sie in den walt zu
kamalot kamen. - geschwiget die hystorye hie und komet wiedder zur koniginn,
die sie zu kamlot gar kranck und betrubt gelaßen hatten.
nu sagt uns die hystorye von den zweyn gebrudern, da sie von der koniginn,
in maßen hievor erclert ist, gescheyden waren, das sie gar sere betrubt verleib
irs scheydens halb, wann sie nymants me dainn hett dem sie iren gedanck durfft
offenbaren, dwyl die zwen hinweg waren; und nu furter mere enwust sie keynen
trost, dann der nit enlebt dem sie ire heymlichkeyt von irem frund sagen wolt,
und hett solch lyden das es fremd was das ir hercz nit zurbrach, und das was
die sach darumb sie allerbaldest zum tode komen mocht, so das sie von dißer
suchten sterben solt.
die nacht, als die zwen ritter von dannen gescheiden waren, was die koniginn
vil schwecher dann sie zuvor ye gewest wa und saß alleyn in eyner
kamern mit eynr jungfrauwen, die ir nehste nyfftel was, und helibe was sie genant.
dieselb was die jhene der sie ir heimlicheit allermeyst endeckt hatt, so
sie es eynicher frauwen wolt geoffenbart haben. und die konigin was in yrem
ersten schlaff fast mude und schwach schryes halb. und in yrem schlaff ducht
sie wie lanczlot zur kamern inn ging, so schon und rych gecleydet als er
ummer sin mocht und so hubsch das sin glichen zu finden nye gewest was noch
frischer ritter; und im volgt ein jungfrauw, die schönst sie ye gesehen hett,
und er bott der jungfrauwe groß ere. und da es nacht ward und lancelot in
ir kamer schlaffen was und sie by im ligen solt, da fant sie die jungfrauw an
syner syten. und sie ward durch das so sere betrubt das sie an lancelot gedyhen
wolt. und er bat gnad und schwur by allem dem das er von
gott hett, das er sie da nit enwust. aber es mocht yn nit helffen: sie verbott
im zu komen nummer me da sie were, und sie wolt yn auch nymer me lieb
haben. und des erschrack lancelot so sere das er nacket dannen lieff in synem
hemde und wart des gebots halben unsinnig.
umb dißer sachen ward die konigin so sere betrubt und so zornig das sie da
von entwacht, und fant sich so schwach das sie kam off gestan mocht. sie macht
an ir stirn ein crucz; und da sie das getet, begund sie gar sere zu weynen und den
grösten jamer zu triben den man ye gesehen hatt und sprach:< o lieber frunt
lancelot, vil schöner dann ich uch im traum gesehen han, weres des jhenen willen
der umb unsernt willen sterben wolt das ir yeczund hieinn so starck und gesunt
weren als ir ye gewest sind, und fund uch by der jungfrauwen ligen in all sölchen
fugen, ob ich darumb zurnen wolt, lieber frunt, das ich das heubt verließen solt,
und gert das nummer keynen wandel, wie wol ich das nit sehen wolt durch all
der welt gut>, und hub mit selben solchen jamer an glich als ob sie yn dot vor
ir ligen sehe. und als sie den jamer lang zytt geubt hett, da begunde sie zu
dencken. und in dem gedanck fing ir an das heubt umb zu gan so sere das sie
sin vergaß, und sach umb sich und marckt eyn bild das in eyns gewapeten
ritters wise stunde und gar begirlich geschnitten. das bildlin sah sie lang an,
und stunden zwo stangkerczen mitten in dem sale. als sie lang wil das bildelin
angesehen hatt, da beducht sie, es wer lancelot. da riecht sie sich off im bett
und dete ir hemet an und nam das bild mit der hant und sprach:< lieber frunt,
koment herre! wo sint ir so lang gewesen? koment und lösent mich vom tode
dainn ich bin, helffent mir uß den meysten nöten und liden als ye edelfrauw
durch keynen ritter gelitten hatt!> und als sie ersach das er sich umb keyn
ir bete willen nye erwegt, da sprach sie:< ah besunder lieber frunt, ir ensint
doch wiedder mich nie hochmutig gewest; aber furwar, das hilfft uch nit, dann
wollent ir nit zu mir gan, so gang aber ich zu uch.> sie stund uff und nam yn
inn ir arme; sie dete im dieselb freud als wer es lanczlot gewesen und bleyb da
als lang, das die jungfrauw, ir nyfftel, entwacht und dete ir augen off und sah
wie die königinn das bildlin in ir arm umbfangen hett. sie sprang off gering,
wann sie besorgt, die koniginn wer unsinnig worden. sie holt wyhewaßer und
warff ir under ir augen, sie sprach als die ghene die sere erschrocken was:
< frauw, der konig ist hie!> des die konigin so sere erschrack das sie wiedder zu
irselbs kam und lieff wiedder off ir bett und entschlieff biß tag. und da sie erwacht,
fant sie sich vil stercker und gesunder dann sie vor lang gewest was. sie
aß und tranck einwenig. da das geschehen was, sah sie das nymand
inn der kamern was dann ir nyfftel sie sprach:< liebe nyfftel, wust ich das ir
mir ein botschafft thun woltent, ich schickt uch da hien; und werent ir nit zu
mal sere behende und fursichtig, so möchten ir nicht geschaffen. und ob irs nit
thun woltent, so erkennen ich die nit den ichs bevelhen thar, wann die sach mir
zu sere zu herczen gatt.>< sicher frauw>, sprach die jungfrauw,< es ist keyn ding
inn der welt das ich gethun kan durch uwern willen, ich thun es. dann wißent
furwar das keyn creatur lept off ertrich die baß gehelen kan dann ich thun wil,
wann es uch liebt mir zu befellen, das ich auch schuldig bin zu thun, wann
ich uwers gebluts und geschlechts bin, und hoffen auch, alles das gut, das mir
wiedderfarn sol, sol mir von uch geschehen. und als ir mir abstand, so enweiß
ich keynen trost me, und darumb bin ich uch schuldig zu dienen getruwelichen,
so dick ir wollent und wie irs begern, uwer gnad zu erwerben.> die konigin
sprach:< find ich uch getruw in allen stucken, so wil ich uch me guts thun
dann ye jungfrauwen von koniginne geschehen ist.> sie antwurt das sie keynen
zwyvel haben sot, sie wolt ir getruwelich dienen, als lang sie lebt, und globt
ir das.
da begunde die koniginn sich zu bedencken und rufft ir nyfftel, sie sprach:
< jungfrauw, ir mußent morn wandeln und inn gall ryten; und als ir dar kompt,
so fragent zu eyner burg thebe und von dannen zu eynem closter, genant konigliche
kirch, dasselb closter durch konig bans willen der da gestorben ist gestifft
wart, und lyt das closter an eim berg unden an eim lache. und als ir dar koment,
so rytent könlich on all sorg darinn, wann es nit me dann betrog und zauber ist.
und habent irs am herczen nit darinn zu ryten, so beydent so lang das ir
ymant darinn ryten sehent, und dem volgent nach. dann so ir des nit detent,
so wurbent ir myn botschafft nit recht. und so bald ir dar komen werdent da
das ach ist, so werdent ir gar schon wonung finden und viel hubscher lut, da
fragent dann nach eyner frauwen, genant helene und ir zunam die frauw vom
lach. der sagent, ich hab uch zu ir gesant, und hörent mir zu, und das ich ir
enbieten durch gott und by der truwen sie dem jhenen den sie erzogen hab
schuldig ist, den sie auch nit mynner lieb hatt dann ich, das sie nit enaß umb
kein sach, sie kum zu mir.> und sie bevalhe ir ir botschafft und wie sie da hien
ryten und wiedder komen solt und was weges sie wandeln solt, das sie alles wol
wust, wann sie es zu mancher zytt lanczlot gefragt hett als sie by einander
waren; und er hatt sie so eygentlich bescheiden das sie des wegs nit hett mögen
felen. die jungfrauw sprach, sie wolt es gern und wol thun, das sie es
ir dancken solt.< sicher>, sprach sie,< thund ir als ich uch erzalt han, es sol uch
gut syn, dwyl ir lebent, und uch des großen danck sagen.>
mit dem als sie inn den reden waren, ging der konig zur kamern yn und sah
die konigin offrecht siczen. da ward er von herczen fro das es besser mit ir
was worden, und troste sie das best er mochte. aber durch alle syns trostes
willen kunt sie sich nit herfreuwen, dwyl sie den nit wust leben von dem alle
ir freud zu komen pflag. sie was den tag vil frölicher dann sie vor pflag zu syn,
und det das best und geradst pfert satteln und suchen das man finden kunde,
und so kostlich bereyten da wunder von zu sagen were.
des morgens, so bald man den tag ersach, von stund so stunt die jungfrauw
off und sprach zur konigin, es were wandelns zytt ir botschafft understan zu volbringen.
sie bereyt sich, und die konigin gab ir eynen roten nuwen rock von
samet und eynen mantel und det inn iren watsack vil kostlicher cleyder trossen,
die sie in großer herren höff da hin sie kem anthun solt, und gab ir eynen czwergk
der mancherley sprachen kunde ir gesellschafft zu thun, auch eynen
rittermessigen knecht sie zu geleyten. sie bevalh ir ernstlich, wann sie by das
closter keme, das sie die hinder ir ließ und alleyn ritt zur frauwen vom lach.
sie antwurt das sie also thun wolt.
also schied sie von der koniginn, die sie fruntlich kust und sie batt, ir botschafft
so wißlich zu werben das sie ir es zu dancken hett. sie antwurt das sie
es keynen zwyvel haben durfft. und die konigin steyg uff den höhsten torn, der
jungfrauwen nachzusehen, die zu gales zu reyt so sie rechtest mocht; und sah
ir nah so lang sie kunde, biß sie in den walt komen was, und entging ir das
hercz das sie sere schwach wart. sie saß nyder und hub an zu schryen und hett
so groß betrubniß an yrem herczen das es wunder was das sie nit von irselbs
kam. sie gesah by abentur eynen rinck den lancelot pflag zu tragen und ir
die frauw vom lach, da sie yn zu hoff schickt ritter zu werden, gegeben hatt.
da sie yn lang besach, gedacht sie an den ghenen der ir yn geben hatt, durch
des willen sie solch pyn lyden must, und wust das es ein dingk was das er sere
lieb gehabt hett. sie kust es, glich als ob es heyltum were, und sprach:< lancelot,
lieber frunt, dwil es also gelegen ist das ich freud noch trost von
uch hab oder uch botschafft von mir komen mag oder von uch mir, so wil ich
mich trösten an dißem ringlin den ir so lieb hattent, das ich mich freuwen wil
welch zytt ich yn ansehen, und gott durch syn barmherczikeyt wol mich so lang
leben laßen das ich uch gesunt gesehen möge, und furware, daruff er mocht mir
nit furkomen das mich herzurnen mocht.> also redte die koniginn wiedder sichselbs
und trost sich. sie steyg vom torn vil frölicher dann sie zuvor pflag, und
ging in ir kammer und batt unsern herrn gott das sie ettwas vernemen möcht
von dem das sie begeret, sölche botschafft das sie sich herfreuwen möcht. hie
leßt die hystorie vom konig und der koniginn und kompt zu lancelot, von
dem lang geschwigen ist gewest.
nu sagt uns die history das lancelot so lang verleib da yn die alt frauw
hien geleydet hett, und er was me dann ses wochen da gewest und er fult sich
sterck und gesunt. er begert harnasch zu furen, und yne verlanget gar sere,
wann er lang da gewest hatt als yne beducht. er riet von dannen und bevalh
sie alle unserm herren gott. die alt frauw hett im gut starck harnasch und
eynen schilt wiß als der schnee bereyt, da mit er uß ryde der alten frauwen
nach. und als er den tag biß nach mittag geritten was, so erfolgt er vor eim
wald eyn jungfrauwe, die alleyn reyt off eim cleyn schwarczer pferdlin, die sere
schwermutig was und scheyn wol an iren augen, die rott und geschwollen waren,
das sie geschrien hatt. und da er by sie kam, grußt er sie und sie yn
wiedder.< jungfrauw>, sprach er,< ir duncket mich sere betrubt sin, ich wust
gern warumb, wann ich gern uwern unmut wenden wolt, so ferre es inn myner
macht were.>< sicher herre>, sprach sie,< der enlebet inn dißer welt nit der mir
gehelffen kund, on alleyn gott; wann darnach ich zornig bin, sint me dann hundert
tusent menschen betrubt, und ist nit eyn sach daran ich alleyn verließ,
wann all arm eedel lut dißer welt und all rych lut inn der großen brytanyen
und ander lande viel daran verlorn hand.>
< in truwen jungfrauw>, sprach lancelot,< so enist es nit fremd ob es uch
schwere ist, und bitten es uch mir zu sagen was es sy, wann die wyl es so viel
lut wißen, so mögen ir mirs wol sagen sunder ubel daran zu thun als mich bedunckt.>
< herre>, sprach sie,< so wil ichs uch sagen, dwyl ir solchen ernst darzu
hant, und wundert mich das irs nit vor langer zytt gewust haben, wann es
durch die gancz welt eyn gemeyn mere ist.
es ist war>, sprach sie,< das myn betrubniß zweyerley ist: das eyn ist von
myner schwester, die ein ritter kurczlich mit gewalt geschacht hatt, da ander
ist von eyns bydermannes dott, der mich des gerochen hett ob er noch lebendig
were. nu ist er dot, dann ich sag uch, als der ritter myn schwester geschach
hatt und ich gesach das er sie durch gab noch durch fleelich bett nit wiedder
geben wolt, da ward ich zu rade das ich mich zu könig artus fugt, mich zu
beclagen des das der ritter mir gethan hat an myner schwester sunder all
bescheyt. und als ich dar komen was, des noch nit vier tag vergangen
sint, so enfande ich nyemant der mir antwurt gebe, dann sie nit anders
gemeynlich dann schryen vor sich namen und großen jamer zu triben.
als ich das sach, ward ich gar erfert und batt eynen mir zu sagen was die
sach solcher betrubniß was. er antwurt mir, es wer umb lancelots willen,
der dot were. da sah ich wol das ich nit geschaffen kund und schied gestern
morgen dannen betrubt durch des guten ritters dode; an solchem tode
die gancz cristenheit groß verlorn hatt, wann der man nummer me geborn wirt
der armen luten, besunder jungfrauwen, so barmherczig sy. und ich besorg
nummer keynen ritter zu finden der mir in dißen nöten zu hilff kum, und darumb
enthun ich nit dann weynen durch des guten mannes dote und myner
schwester willen. dann wer er lebendig, ich weis o das er das unrecht rechen
solt, so das mirs myn leptag genugen must, und ist das die sach darumb ich
geschruwen hann.>
als lancelot hort den jamer umb synent willen zu hoff was, wann er wol
wust das die koniginn uber all ander sere betrubt sin solt umb synent willen,
wer er gern wendig worden die königin zu trösten, enhett gethan das er der alten
frauwen gelobt hatt ir zu volgen, und sprach zu der jungfrauwen die im die bottschafft
gesagt hett:< jungfrauw, wollend ir mir ein botschafft thun, ich wolt
mich arbeyten uwer schwester vom ritter zu lösen.> sie antwurt, es wer keyn
so fremd ende in der welt, sie ging da hien, also das ir schwester erlöst möcht
werden.< sagent mir>, sprach lancelot,< wo wonet der ritter?> sie antwort:< er
wonet hie by.>< so rytent fur>, sprach er,< ich volgen uch.> die jungfrauw reyt
eyn pfendchen zur rechten hant, und lanczlot mit der alten frauwen volgt ir so
lang das sie wol zwo engelisch mylen geritten hatten. da sahen sie under yn in
eim dal eyn starcken torn. die jungfrau rufft lanczlot und sagt:< herre, in dem
thorn sollent ir myn schwester und den ritter da von ich uch gesagt han finden.>
< ir sollent>, sprach er,< mit mir komen und mir uwer schwester zeygen, und sint
zufrieden wann ich sie uch, leßt mich got gesunt, wiedder liebern wil.> sie antwort:
< ich forcht mich vor dem ritter sere.> lancelot sprach wiedderumb, er
wolt sie gegen allen den ghenen die ir icht thun wolten verantworten.< herre>,
sprach sie,< ich wil mit uch ryten.>
alse ritten sie also redende biß zu der porten und klopfften daran. man ließ
sie yne; sie ritten biß in den sale und funden den ritter kranck ligen an den
wunden die im gethan waren, und die jungfraw saß by im. da sprach lanczlot
zuo der jungkfrawen:< sehent ir uwer schwester da siczen?> sie antwurt< ja>.
da nam lanczlot die jungfrau, die by dem ritter saß, by der hant und liebert
sie ir schwester und sprach:< jungfrauw, nement uwer schwester und rytent wo
hin uch gelust, dann ir findent, so lang ich by uch bin, keynen man so durstig
der uch gethur hindern.>< herre>, sprach sie,< ich danck uch sere und heisch uch
auch nit mer dann so vi das ir mich geleyten wollent so lang das ich fry vor
im sy, wann ir das wol volbracht hant das ir mir gelobtent.>< rytent frylich,
ich wil uch geleyden da hien ir wollent!> er nam die jungfrauw vor sich
uff syn roß. als der ritter der da lag das ersach, ward er sere betrubt, darumb
das er nit darczu gethun kunt, wann wer er in syner macht gewest, so hett er
sölchs on wiedderstant nit gelaßen, und sprach zu lancelot:< herre, ir thund
mir schmacheit das ir mir myn jungfrauw also entfuret on alle bescheit, dann
sicher, wer ich gesunt, ir furtent sie nit also von hinnen; und wißent vorwar,
kan ich ummer zu maßen komen, ir detent ny dingk das uch me geruwen mag
dann uch diß sach thun sol.>< lieber herre>, sprach lanczlot,< ir hant die jungfrauwen
mit unrecht und wiedder iren willen entfurt, ich wil sie mit recht
wiedder heim furen. und bedunckt uch das ich uch unrecht daran thu, mogent
ir uwer recht suchen wo ir kunnend.>
da schieden sie von dannen. und als sie eyn stuck wegs hinweg geritten
waren, fragt lanczlot die jungfrauw, die er hinweg furet, were den ritter so verwunt
hett.< herre>, sprach sie,< ich wil es uch sagen. als er mich( dn maßen uch
myn schwester gesagt mag han) entfurt hatt, da furt er mich dißen weg hin
sere weynende, so das uns zwen ritter uß dißem land begegenten, die myn betrubniß
sere erbarmen ward. sie gediegen an yn und machten im die wunden
daran er yczunt wunt und siech lyt. er erwert sich ir so herlich das er sie beyd
erschlug, und furt mich da mit im so verwunt ir yn gesehen und mich funden
hant. und als er entwapent was, fand er sich so durchwunt das er zu sterben
meynt. er wart nyder geleyt in solcher wyse das er sitt der zyt wenig gerett
hat, dann so vil ir gehort hant als er sah ir mich hinweg furen woltent; daran
mir wol geschehen ist, dann er mir nye keyn ubel gethan hatt.> des ir schwester,
als sie das hort, sere fro was.
sie ritten so lang das sie fur eynen walt kamen, da sie ein huß mit graben
und blanckscken befestiget funden die jungfrauwen stunden ab und hießen
lancelot auch also thun. aber er antwurt, er dete es nit, er hett zu vil zu
schaffen. und sie sprachen, er must abstan das er eß, wann sie wol wusten das
er noch nuchtern were. er und sin alt frauw stunden abe, und als sie gezert
hatten, sprach lanczlot zu der jungfrauwen:< han ich uch vollenbracht das ich
uch gelobt han?>< herre>, sprach sie,< ja, ich danck got und uch.>< nu bitt ich
uch>, sprach er,< umb uwerns und myns besten willen und durch den dienst ich
uch gethan han, das ir zu konig artus hoff ryten wollent, und sagent der konigin
und allen den andern die ir da finden werdent, das sie furwar wißen mögent
das lancelot nit dot, sunder noch starck und gesunt ist und ir habent mit eim
ritter gessen der mit lancelot geßen und getruncken hatt und by im geschlaffen.>
< herre>, sprach sie,< sie werden mirs nit gleuben.>< ich sag uch>, sprach er,
< sicherlich, das er lebt und gesunt ist und han gestern mit im geeßen, und ir
mögent myner frauwen der koniginn des genczlich versichern.>< by
got>, sprach die jungfrau,< so weiß ich wol das mirs nit felen mag an großen
gaben als bald ich die botschafft erzelen werde, wann mir nit zwyvelt, der
konig werd mir schlosse oder vesten geben, so ferre ich die erste da syn mag.>
lanczlot antwurt das es im lieb was, und schied also dannen mit der alten
frauwen und nam urlaub. sie ritten biß abent und kamen inn eyn closter da
wiß jungfrauwen inn waren. und die jungfrauw, die zu hoff wolt, schied von
stund als lancelot von yn hinweg geritten was, und reyt mit freuden frölich
geyn kamlot. da sie des andern tags umb vesperzyt dar kam, der konig was
nit im sale, aber er was inn eim bangarten under dem großen thorn mit vil
syner herren und rittern. die frauw stund ab und gab ir pfert eim knaben zu
halten. sie fragt nach dem konig und der koniginn. ir wart gesagt, der konig
wer im bangarten und die koniginn in ir kammer. sie ging da hin sie die königinn
zu finden meynt, und da sie zu ir kam, fand sie die koniginn in
schweren gedencken durch lancelots willen, von dem sie keyn botschafft wust.
und als sie die koniginn sah, viel sie off ir knye und sprach:< frauw, ich bring
uch botschafft von lancelott, der starck und gesunt ist.> die konigin erschrack
und sprach:< jungfrauw, wie wißent ir das?>< das wil ich uch sagen>, und sagt
ir wie der ritter, ir ir schwester geben hatt, wie er die ander nacht davor mit
im geßen und getruncken hatt. die koniginn fragt ob sie den ritter entwapent
gesehen hett.< fraw>, sprach sie,< ja, wann er gestern mit uns geßen hat inn
unserm huse.>< von was gestaltniß ist er?> sprach die koniginn.< frauw>, sprach
sie,< er ist ein der schönste ritter, den ich ye gesehen hab und ist ein wenig
brun.> sie sagt ir so vil das sie hort und furwar wol marckt das es lancelot
was; und ist nit zu fragen ob sie da sere fro sy gewest, dann sie was so fro das
es nymand erzelen mag. sie lieff zur jungfrauwen und hieß sie wilkum syn und
sprach das nye keyn jungfrauw irem herren dem konig solch freud enmechte
als sie thun wurd, so bald er die botschafft verneme;< dann gant schnellich
zu im, wann mich gar sere verlanget das im die gut nuw mere koment.> und
sie bracht die jungfrauw fur den konig und det im erzelen ir botschafft. und als
der das eygentlich verstanden hett, sprach er vor aller syner ritterschafft:
< jungfrauw, ir hant mir sere lieb gethan und mich großlich erfreuwet mit den
nuwen meren, und wil uch darumb zu bottenbrot geben myner schloß eins das
uch allerbast gevallen wurt.> die jungfrauw vil im zustunt zufuß und hiesch
das schloß loheren, umb des willen das sie dannen geborn was; und der konig
gab ir dasselb schloß. da huben sie an die gröst freud zu machen als man
ye hatt gehort, und besunder uber all die es freuwen mocht ging keyn freud
vor die koniginn, die sich ob yn allen freuwet. sie genase von tag zu
tag und kam wiedder zu ir schön; sie ergeczt sich mit der ritterschafft und was
stetticlich nit anders got bitten den jhennen vor mißhandel zu behuten, von
dem sie so vil gelitten hett. - nu leßt die historie vom konig artus und von ir
und keret wiedder zu lancelot.
nu sagt uns das buch, als lancelot von dem closter da die wißen jungfrauwen
waren, da er die nacht gelegen hatt, dannen schiede, das er frölich
dannen reyt der botschafft halb er syner frauwen enbotten hett, wann er wol
furware wust das sie darumb fro sin solt, und fragt die alt frauw wo hien sie
yn furen wolt.< herre>, sprach sie,< ir sollents noch nit wißen biß das ir dar
koment>, und da mit ließ er das auch on furter zu fragen, und ritten als lang
das sie off eyn schon wieß kamen. es was sere hißewetter, wann es umb sant
johans tag was, und funden alda under eim sycamer im scheden eyn schön
brunnen, da by ein ritter mit dryen jungfrauwen saßen, die eyn wyß hantzwehel
off das grune graß gespreyt hetten und aßen mit freuden als sie lancelot
komen sahen, stunden sie gegen yn off und hießen sie wilkum syn und
deten sie abstan mit yne zu eßen. und als lancelot synen helm abgetan hett,
wusch er sin hend und saß nyder. es was fast heiß wetter, darumb was er
fast rott under synen augen und sunst von aller gesteltniß so schön und wol
gestalt das es on alle maß was und durch syner großen schonheit willen begunde
yn die jungfrauw die des ritters schwester was zumal sere besehen. dieselb
auch von antlitt und schonheit halber so wol gestalt was das man in dem
ganczen land yren glichen nit finden mocht, und yrer großen schonheit halb
ensach sie nye konig, herren noch ritter, er meynt sie lieb zu haben. sie sah
alles lancelott ane so lang er aß, und sach synen munt so rott das sie im des
sere mißgunde das es nit zu sagen was; dann als sie beducht, so enhett sie nye
jungfrauw oder frauw so schön gesehen, und sach sin augen ane, die sie ducht
zwen schön schmaragd sin, und sin stirn die schön was, sin hare kruß und
wiß, und sah an im so viel das sie meint, so schön solt oder möcht ein engel nit
im hymel sin. und mit demselben traff sie venus so krefftiglichen das sie sichselber
sere erschrackt. und der ritter sah sie ane, das sie bleich und ubel gestalt
was, des er sich verwundert, und fragt sie was ir were. sie antwurt das
sie kranck were und hofft doch zu got wol zu genesen. und lancelot der heiß
gewest was und sah den brunnen an, der so schön und so clar was das yn des
gelusten wart zu trincken, und nam ein silberin kopff der da stund und tranck
des brunnen eynen großen tranck. und nach dem er warm was, ducht er yn
gut syn, wann er tranck ubermaßen sere; und er ward ee er dannen kam so
schwach das er des gehen todes vermeint zu sterben, und von großem
we kam er von imselbs und lag lang zytt als ob er dot were. und als er reden
mocht, sprach er:< frauw, nu stirb ich on uch hie, und der dott were mir vil
senffter, mocht ich in uwern armen sterben.> und von großem ubermaezigem we
streckt er sich, und sin augen im kopff verwanten sich als ob er dot were. und
da yn die alt frauw in all sölchen noten sach, begunde sie lut zu ruffen:< hilff
got, hilff! sol in solcher maßen ein blum aller ritter sterben?>< ha liebe frauw,
sagent uns were er sy!>< herre>, sprach sie,< es ist lancelot vom lach, der
frumst ritter den man in der welt wust. durch got, helffent und ratent im,
mag es anders gesin, dann ich meyn, der brunne, den er so sere getruncken
hab, gefeymet sy. und sturb er also in den fugen, die gancz welt mocht mir nit
gehelffen, ich sturb vor leyde, wann der verlust nummer me enkert wurde.>
in dem sie also retten, sahen sie zwen schlangen uß dem fluß schwummen,
eyner den andern jagende; und als sie hieuß einwenig gewest waren, krochen sie
wiedder darinn.< ja herre>, sprach die alt frauw,< ir mögent nu wol mercken
das der bronne vergifftet ist, deshalb dißer edel ritter dot ist.> sie hub da an
zu weynen und den grosten jamer zu triben den man yczunt und ye gesah,
glicher wise als ob sie unsinnig wer gewest. der ritter sprach da zu syner
schwester:< ach liebe schwester, wollent ir dißen ritter mutwilliclichen laßen
sterben? ir wißent doch von allem gekrut vergifft zu vertriben baß dann eynich
jungfrauwe die da lebt und by gott, ich han uch nye so unwilliglich gesehen
eynichen edelman zu helffen als ich uch ycz siehe.>< so helff mir got, bruder>,
sprach sie,< ich was so erschrocken das ich nit gedacht das im myner hilff
not were. und dwil ich siehe das sie im not ist, so wil ich myn macht darczu
thun und im understan zu helffen des besten ich kan>, und ging zu stunt gekrut
suchen das sie wust das gut was vergift zu vertriben. sie stieß dasselb
mit lancelots swert und mit dryackel, sie brachen im den mund off und
goßen im all hubschlich darinn, und er nam es selber das best er mocht. er
was yczunt biß an die beyn geschwollen, das im die so dick waren als ein
mensch am libe was.
als lancelot das ingenam was im die jungfrauw geben het, da ward er alles
me und me schwellen und als lang das er so dick was als ein faß. die jungfrauwe
sprach zu irem bruder:< herre, rytent so snelleclichen ir ummer kunnent und
thund alle die cleyder bringen die ir in myner kammer findent und laßent sie
uns uber dißen ritter legen, wann ich wol merck, der yn yczunt hinwegk trug
oder furt, er must darumb sterben.> der ritter saß zustunt off, und sie bat yn
schier wiedder zu komen. er reyt sobald er mocht zu syner schwester kamer
und det ein pfert mit cleidern laden, da hien zu furen, und inn syner hand ein
buchs, die sie im bevollen hett zu bringen. und da er wiedder komen was, fand
er lancelot so gestalt, das er nit anders sah wann das im das vergifft sin antlit
so umbfangen hatt das er nit gesehen mocht. die jungfrauwe det ein bett bereyten
und leydt lanceloten, den sie hett thun entwapen, darinne.
da begunde er sich zu sencken, und sie leyt im alle die cleyder uber die da
waren, sie det ein gezelt holen und off spannen; und der ritter fragt syn schwester
ob lancelot genesen mocht.< so mir got helff>, sagt sie,< ich ensags uch nit,
wann mir zwivelt, das vergifft werd im an das hercz gan. dann so vil sag ich
uch wol, gibt im got gluck das er uff kömpt und gesunt wurt, das es ny ritter
baß gluckt, und noch mangen stich mit glenen rennen und mit schwerten schilt
zurhauwen.>
also blieben sie by lancelot biß umb vesperzytt. und die jungfrauw hett
yn so sere gedeckt zu swiczen, das yn ducht der schweiß im leyder dete dans
vergifft, und enhett nit so vil macht das er ein wort gesprechen mocht. und den
ganczen tag was er in solcher not das yn ducht, er were me dot wann lebendig,
dann er me not leyt als sie ye keyn mensch geliden mocht. doch engieng im
nye keyn not so genauw, er gedecht alles an die konigin, wann er furware wol
wust, wann die koniginn von synem tode ettwas vernemen wurde, das sie sterben
must, und was das die sach die inn allermeyst betrubt. er was den ganczen
tag in großer betrubniß und schwiczt on maßen sere. die nacht schlieffen sie
gemeinlich nicht, sunder sie blieben dieß nacht by im, wann die jungfrauw
nit gestatten wolt das er sich irgent wente oder kerte.
des andern tags umb den mittag begund lancelot zu clagen und sprach:
< o gott, diß groß wee und ubermezige hicze dötet mich!>< herre>, sprach die
jungfrauw,< die hicz mußent ir noch biß morn lyden, als dann sollent ir, ob got
wil, frisch und gesunt syn.> da schweig er stille, und die jungfrauw sprach zu
irm bruder:< herre, möcht ich dißem ritter gehelffen, solt er dann billich nit
myn syn?> er antwurt ir:< sicher schwester, ja, wann genyset er, so wißen wir
mit warheit alle wol das es uwernt halben geschicht.>< furwar>, sprach sie,< ich
versprich uch das er in vierczehen tagen also gesunt und starck syn soll als er
ye gewest ist, ob mir gott der gnaden gunnen wol.> da wurden sie gemeynlich
frölicher dann sie zuvor gewest waren. man deckt die tafel, und da sie geßen
hetten, leyten sie sich vor lancelot schlaffen, wann sie die zytt nit geschlaffen
hetten.
also must sich lancelot den tag und die nacht lyden, und des andern tags
umb nonezytt sprach er:< jungfrauw, ir dotend mich das ich diß hicz so lang
liden muß.>< ja herre>, sprach sie,< clagend ir das? gelobt sy gott das er uch die
macht geben hatt, dann so helff mir gott, die zytt nit lang gewest ist das ich
mich forcht ir nummer wort gesprochen solten haben>, und dete im die cleider
alda ab und sah das im das geschwelle am antliczt und libe sere gesuncken was
und im sin hare alles ußgevallen; doch was im vil baß und lichter
dann zuvor. er batt sie das sie im syn hare offheben deten und es in ein
buchsen deten und das wolbewarnten, wann er es der konigin senden wolt, off
das ie der abenture deste baß geleuben mocht. die jungkfrauw det es gern
und sah yn vast ane, wann sie ducht, sie möcht nummer mude werden yn anzusehen,
also schön was er als sie beducht, und sprach wiedder sichselber:< wie
bin ich so törecht das ich yn ane sieh, was mag dich das hefflen, wann sin ansehen
gibt mir freud und gut hoffen, das ein siech da von mocht gesunt werden.
und darumb das menschenhoffen dick hindersich gand wil ich keyn hoffen
mir zu sere zu herczen geen laßen.>
in alsolcher fug arguieret die jungfrauw wiedder sichselber, biß lancelot
mit guter mußen geeßen hatt, und dete im ein bette bereiten, daran sie yn ligen
dete und mit lichtem gedeck zudecken, das im nit zu heiß wurd. sie bleib vor
im, biß sie beducht das er entschlaffen were. und als sie sach das er lang gelegen
und entschlaffen was, da hieß sie yderman von dannen gan, uff das er nit
geweckt wurd. sie saß vor im mit viel gedencken lanceloten anzusehen, und
sprach in zornes wyse:< herre, zu unczytt han ich uwer schonheit angesehen,
darumb das ich martel liden muß, so das ich ubel dem tode entgeen mag, und
kan mir nymmer gekrut oder gesteyn daran helffen, das doch fremde ist, nochdann
möcht ich wol abelaßen, so es myn wille were. aber das mag nit syn,
wann das gedencken alleyn bringt mir so groß freude, das ich lieber in sölchen
gedencken sterben wolt dann sust leben. und befremdt mich doch wie ich darzu
kum, wann ich myn hercz zu nye keym man ergeben gehabt hann, wie wol
ich doch des dick versucht und gebetten worden bin von manchem hohen und
trefflichen mann, die ich nye gehort noch hören wolt. nu han ich uch, lieber
herre, uß der maßen so sere lieb das ich keyn macht han myn hercz von uch
zu wenden, und wolt vil lieber sterben dann das abstellen, und meyn das nye
keyn jungfrauw in solcher maßen lieb getragen hab. dannoch han ich uch solchen
dienst gethan das ich nit gleub, so ich uch des ermanen und sagen werd,
das ir mir uwer lieb geweigern kundent, ee ich darumb zum tode kem und uch
des glichen wurd ersuchen. doch sol es, ob gott wil, nummer darzu komen,
wann ich darnach nit sten wil, wan ich furwar wol weiß, es solt uch fremd
duncken das ir solch arm jungfrauw als ich bin lieb haben solt.>
also rett sie vil zu irselber und hett lanceloten ußer maßen sere lieb, und
wart ycz betrubt und dann wiedder fro, und stund off und saß wiedder nyder
und sah den an uff den sie sich wist in keyn wise zu trösten, und must yn lieb
han, es were ir wil oder nit, und was sere zornig. sie vermaledit die ure
das sie ye in solche gedenck komen was, deshalb sie sich so verdöret fande.
also lang bleib sie by im, biß das er entwacht und sah das die jungfrauw sere
weynte. da erschrack er und sprach:< jungfrauw, was ist das, wer ist
so gedurstig der uch durr in mynem bywesen erzurnen?>< herre>, sprach sie,
< sit zu gutem frieden, dann mich hat nymant erzörnet und enthut mir nymant
nichts anders dann myn eygen hercz, das nit alles das es gern hett haben mag.> darzu antwurt lancelot, es wer im leyt das er sie betrubt sehe, und schweig
da mit. die jungfrauwe truckt ir augen und stalt sich so frölich als sie mocht.
mit dem trat der ritter, der der jungfrauwen bruder was, darinn und fragt lancelot
wie es im gieng. er ward antwurten:< wol, und mit der gots hilff hoffen
ich schier zu genesen.>
in dem sie also zusamen retten, kamen zwen ritter fur das gezelt und ein
jungfrauwe und fragten ob man sie herbergen wolt. der ritter trat herfur und
hieß sie abstan und wilkum syn, wann er sie gerne herbergt ob ir noch mere
weren. er det noch eyn gezelt off schlagen under dem siechmor. als die ritter
ab gestanden und entwapent waren, auch die jungfrauw, fragt sie der wirt were
sie weren. sie antworten, sie weren von konig artus hoff und suchten herrn
lancelot vom lac. und da er das hort, da enwolt er sie yn nit wisen, er wust
dann zuvor ob es lanceloten lieb were oder nit, er wolt in keyn wise thun da
mit er yn meynt zu erzurnen. er ging zu im, da er lag, und sprach:< herre, es
sint zwen ritter uß konig artus hoff herkomen, die uch suchen als sie sprechen,
und wolten, so sie uch hieinne wusten, gern mit uch reden. nu sagent mir was
uch gefellet herinn zu thun, uch zu melden oder zu schwigen.> lancelot antwurt:
< fragent zu erst wer sie sint und sagent mir.> wann es möchten die syn,
ich wolt gern mit yn reden. es möchten auch die syn, ich wolt inn keyn weg
das sie mich in solchem statt in keyn wise wusten, also ging der ritter wiedder
zu yn und fragt sie wer sie weren und wie sie hießen. sie antwurten, der eyn
hieß bohort, der ander leonel und wern gebruder. da ging er wiedder zu lancelot
und sagt im das. als lancelot verstund das es syn vetter waren, da ward
er zu mal sere fro und sagt:< lieber herre, ir sint zwen die ich in der welt die
liebsten han.>
da furte der ritter sie zu lancelot, der sie grußt so bald er sie komen sah.
und da sie yn bekanten, wurden sie so sere fro das da von nit zu sagen was.
sie helßten yne und wurden doch so sere erschreckt da sie yne siech sahen,
und fragten ob er auch genesen möcht. er antwurt:< ja, wil got>, und erzelt
yn wie es im gangen was mit dem waßer das vergifftiget was, so das er bynach
gestorben were.< und sicherlich, ich were dot gewest, enhet die jungfrauwe
gethan die mich des vergiffts ledig macht.> des verwunderten sie sich
zumal sere, wann sie des glichen nye me gehört hatten. darnach fragt sie
lancelot ob sie eynich mere von konig artus hoff gehort hatten< herre>,
sprach bohort,< es ist hundert tag vergangen das wir von dannen
rietten, und sag uch furware das wir den konig und gemeynlich die ritterschafft
vil betrubt ließen durch uwernt willen, wann sie meynten sicherlich das
ir dot werent, und es ist keyner so durstig der spielen oder frölich sin tur.>
und da sie dry alleyn darinn waren und nymants gehören mocht, da sprach
bohort:< herre, myn frauw die königinne ist umb uwernt willen inn großen
nöten.> er erzalt im wie sie von synent wegen zu bett lege und wie ubel sie
sich hielt, als sie von dannen schieden, und gabe im ein fingerlin, das die konigin
hett bescheiden im zu geben so bald er zu im keme, und sagt im auch
was sie bevolhen hatt im zu sagen.
da nam lancelot das fingerlin, das er wol kant, und hub an dieff zu suffczen
und sprach:< lieber nefe, diß gebot mag ich nit vollenbringen, hett ichs gelobt
und geschworn, dann ich so schwach bin das ich in keyn wise nit geryten kan.
und so bald ich genesen, so muß ich in eyner jungfrauwen botschafft ryten,
mit der ich uß geritten bin. und darumb were es not das ir oder leonel wiedder
zu hoff kertent, myner frauwen myn gelegenheit und abenture zu sagen die mir
wiedderfarn sint, und sie gleubt uch bas dann ymand anders. und off das sie
der warheit deste baß gleuben mög, sollent ir myner frauwen myn harre von
mynem heubt bringen, das ich ir zu bewarn gesant han.>< herre>, sprach bohort,
< ich enkan nit so lang uß sin dann ich umb eyner frauwen willen ußgeritten bin
ir sach zu enden, darumb mich der konig gebetten hatt. aber myn bruder
leonel, der noch zur zitt nit hatt zu schaffen, muß dahien ryten.> des yn lancelot
gar fußlich batt zu enden. leonel antwort das ers gern thun wolt.
die nacht ward yn wol gedienet von dem ritter und der jungfrauwen nach
irm vermögen. des morgens nam bohort urlaub von lancelot und den andern,
wan er nit lenger bliben wolt; und ee er uff saß, sprach er zu lancelot:< herre,
ich han me wiedder uch gethan dann irselber meynend.>< wo mit?> sprach
lancelot.< das wil ich uch sagen. gedenckt uch des ritters der vor uch die
koniginne hinweg furen wolt, und ir jostierten mit im und stachen yn auch
abe?> lancelot sprach< ja>.< herre>, sprach bohort,< ich was der ritter der die
konigin hinweg furen wolt und mit uch stach. da wißent furware das ich
uch nit kant, und so vil ich wiedder uch getan han bitten ich uch mir zu
verzyhen.>< was sagent ir>, sprach lancelot,< sint ir der ritter gewest? by
myner truw, ir warent zu sere vermessen solch trefflich frauw also an zu tasten,
und ir hettent den dot billich verdient gehabt. ich verbitten uch nummer me
solch vermessenheit furzunemen; und vernem ichs me von uch, ich wolt uwer
dotfynt darumb werden.> und er schwur wie er es thun must und gelobt hett
zu thun. und er sprach, so lang er lebt wolt er nummer me wiedder synen
willen thun.
da mit schied bohort von dannen und bevalh sie allesampt zu gott er
reyt mit der jungfrauwen, die yn furte, zu der frauwen von galonie. und
lionel gab im geleit ein stuck wegs; da kerte er wiedder zu lancelot und sagt
im, er wolt zuhoff ryten die koniginn trösten. und lancelot gab im das buchßlin
da sin har inn was und bevalh im, so bald er zu hoff gewest were, wiedder
zu im zu komen und zu besehen wie es umb yn gestalt hett. lionel nam das
buchßlin und dete im sinen harnasch bringen. und als er gewapent
was, saß er off syn roß und reyt so lang biß er umb den mittag gein
hoff kam. der könig was desselben tags geriten und die koniginn erst uß der
kirchen komen und saß an eim fenster, so das sie inn den hoff sah, und bekant
lionel an sim harnasch und ward gar sere frölich, wann sie wol gedacht, er
solt ir botschafft bringen von dem ghenen den sie nit mynner lieb hett dann
irn eygen lip. sie trat inn ein kammer und hieß ir jungfrauwen alle ußgan,
wann sie heimlich und eyn sin wolt.
als lionel was abgestanden, fragt er nach dem konig wo er were; im wart
geantwurt, er wer im wald mit vil syner ritterschafft.< wo mag ich>, sprach er,
< finden myn frauw die koniginn?>< sicher>, sprachen sie,< sie ist yczunt in ir
kammer gangen.> er ging da hien und trat zur kamern yn gewapent, on den
helm, er grußt sie von lancelots wegen. und als bald sie yne gesah, ging sie zu
im und nam yn an ir arm und sprach:< lionel, sitt gott wilkum! was thut uwer
herre?>< frauw, gott syß gelobt, es geet im wol, nach den abenturen im bekumen
ist sitt der zytt ir yn gesehen hant.>< wie dem>, sprach sie,< ist er dann
nit gesunt?>< frauw, neyn, nit als gesunt als ich wol wolt.>< uff myn truw, ir
sagent mir wunder>, sprach sie,< es ist nit lang das ein jungfrauw hie was die uns
sagt, er were gesunt und wol mögend; ist er sitt der zytt krangk gelen?>< ja>,
sprach er,< so herticlich das wunder was das er nit gestorben ist. und wil uch
sagen wie im vergeben ist worden und durch was abentur, und wie er geschwollen
ist gewest, das er meynt des gehen todes zu sterben; und furware,
er were gestorben, hett ein jungfrauw gethon, die sich syn underwand und so
vil arbeit mit im gehabt hatt das er des gifftes erlediget ist.>
als die königinn das wunder erhort, wart sie so sere erschreckt das sie eyn
wort nit gereden kund lang zytt.< frauw, noch sag ich uch wunder, das im alle
syn hut ist abgangen, sin negel an henden und fußen und all syn hare ist ußgevallen.>
des sie sich zu gesegenen begunde. er sprach:< frauw, off das ir
dester baß das glauben mögent, so bring ich uch des ein worczeychen, das uch
myn herre gesant hatt>, und gab ir das buchßlin mit dem hare.< ja>, sprach
sie,< lionel, so muß mir gott nummer gehelffen, ob ir mir da mit nit lieber gethan
han dann hetten ir mir hundert margk golts geben.> da sie das buchßlin
off thete und das har gesah, da fing sie es an zu kußen und ir augen da mit zu
bestrichen glicher wise als ob es heiltum were gewest.
den ganczen tag was lionel by der koniginne. als es bynach nachtessens
zytt was, kam eyn edelman und sprach:< frauw, myn herre der konig enbut
uch, er kunde dißen abend nit komen, wann er off dem gejegt blibt, und hett
nit gern das ir synthalb unmut enpfingend. darumb enbut er uch, ir
sollent frölich syn und hoff halten glicher wise als ob er selber hie were.> sie
sprach das sie es gern thun wolt und sprach da zu leonel, was rates er dar zu
gebe.< frauw>, sprach er,< wo von?> sie antwort:< ich han so groß begird
lancelot zu sehen als ich ye keyner sach zu sehen begert hab, und besorg, ob
ich yn nit sere kurczlich sehe, sterben werd, und wolt yn gern in solchen fugen
sehen das es nymand wust dann er, ir und ich.>< by mynem eyde>, sprach er,
< ich wil uch wol sagen wie es dar zu komen werden mag das nymands da von
wiß dann ir und ich.>< so sagent an>, sprach sie,< wann ichs nach uwerm gevallen
thun wil.>< sicher>, sprach er,< das best das ist das ir den konig bittent
das er ein turner ruffen aß off den achten tag nach sant marie magdalenen
tag, dann werden viel rytter uß manchen fremden anden komen. und als sie
all versamelt sint und der turner am besten ist, so sol myn herre und ich also
verdeckt komen das uns nymands erkennen mag. also mögent ir yn sehen und
haben nach alle uwerm willen. und off das man uns deste mynner erkennen
mag, so bitt ich uch die zyt lang biß zum obgenanten tag nymand zu sagen das
ir von im eynich botschafft vernummen habent.> sie sprach das sie also thun
wolt, und wurden der sachen off solcher maß eyns sie waren die nacht by einander
und den andern tag gar frölich biß der konig vom gejegs kam. da ging
die konigin zu im und hieß yn wilkum sin. er stund ab und ging meß hören.
und als man gessen hett, sprach die konigin:< herre, mich beschwert sere das
herre gawin und sin gesellen nit wißen die botschafft uns kurczlich mit der jungfrauwen
von lancelot geschehen.>< sicher>, sprach er,< ich wolt das sie es gehort
hetten.>< ich wil uch sagen>, sprach sie,< was ir thun sollent. es ist gar lang
zytt vergangen das in dießem land ein torney gewest ist. darumb so wollent
eynen beruffen laßen des achten tages nach sant marie magdalen tag in der
wiesen unden an chamlot. wann ich meyn, als es lancelot vernemen werd, er
sol auch darzu komen, desselben glichen die andern all thun die in der suchung
syn.> der konig sprach, es wer im lieb und gevil im wol und als muß im gott
helffen als er groß genugd darzu hab. von stund schickt er uberall in syn landt
den torney zu verkunden und tag und ende obgenant. da ging die konigin zu
lionel und sprach:< nu mogent ir ryten wann uch eben ist, wann ich uwer
meynung wol vollenbracht han, und grußent mir uwern herren als manig mal
man erdencken kan und sagt im das er nit enaß, er sy zum thorney.> er antwort,
das er es so getruwlich thun wolt das er nit darinn zu straffen solt syn,
und schied von dannen so behentlich das er nymant bekant were. er reyt so
lang biß er kam da lancelot schwach lag under dem sicomor da vier gezelt off
geschlagen waren.
als er entwapent was, ging er zu lancelot und fand yn fast schwach. er
fragt yn wie es im ging.< sicher>, sprach er,< ich genese ubel, wann die jungfrauw
die myn zu warten pflag ist so kranck das sie in dryen tagen nye vom
bett kam, und darumb bin ich noch so siech.>< das beschwert mich
fast sere>, sprach lionel,< und kan es doch nit gewenden. ir mußt uch liden
umb gots willen.> damit erzalt er im was die koniginn im enbotten hatt und
vom thorner und wer verkundiget wann er syn must, wann die königin synenthalben
das bestalt, yn zu besehen, hett.< ach>, sprach er,< warumb hatt myn
frauw das geschaffen! ich bin doch also kranck als eyn man sin mag, und
die zitt ist zu kurcz, dwyl es in eim monat syn sol; dann ich besorg das ich
nit dahien komen mag, und besunder dißer frauwen sachen halb die ich vor
mynem wiedderkeren enden muß>, und hub an sich gar sere zu clagen.
lionel ging zu der siechen jungfrauwen die inn eim andern gezelt was. und als
bald sie yn anesah, beducht sie glich als ob es lancelot were, wann er im gar
eenlich stunde dann er ein wenig cleyner was. und als er zu ir kam, hub sie an
zu mal heiß zu weynen. er fragt sie was ir gebrech. und sie, als die ghene die
von lyden so herczlich brand als ein jungfrauw sin mocht, antwurt, sie sturb,
und das were ir leyder umb ander lut wann irent halb,< dann an mynem tode
sol die welt verliesen den besten ritter dißer welt der yczunt lebet, dem ich
geholffen wolt haben das er gesunt und starck worden must syn, were ich by
leben bliben.>< jungfrauw>, sprach lionel,< wie sint ir zu der kranckeit komen?>
< herre>, sprach sie,< das sagen ich nymants, doch sollent ir uwerm herren sagen
das er sichselber und ander durch syner schonheyt willen dötet, und we im das
er ye so schön wart.> mit demselben hub sie an sich ubel zu halten und sprach
zu irselbs das sie yn zu böser stund ye gesehen hett. die rede verstund lionel
und merckt ir meynung wol; er nam sich doch nit an und sprach, ir botschafft
wolt er gern thun, und wolt da mit hinweg gangen sin. sie rieff im wiedder
und sprach:< lieber herre, sagent uwerm herren das ich im enbiet, er muß in
acht tagen sterben, es sy dann das er andern ratt such, das doch sund und großer
schade were, lies er sich sinselbs gebrech halb also sterben.> da ging lionel
by lancelot und saß by im. er fragt wie es mit im stunde.< sicher>, sprach
er,< ser ubel, und dunckt mich das es alle tag mit mir erger werde; dann ich
was, ee sich die jungfrauw nyder leyt die myn zu warten pflag, sere nahe genesen.>
leonel sprach:< was hilffet schwigen, ir mögent sterben oder genesen,
ob ir wollent, wann ich furwar wol weiß das uch die jungfrauw so sere lieb
hatt als ye jungfrauwe keynen ritter gewann. dann durch uwernt willen ist sie
so krangk und muß auch sterben, ob ir sie nit tröstent mit uwer liebe. und darumb
raten ich uch daroff zu bedencken also das sie dem tode zu teyl nit werd,
oder ir und sie mustent beyd sterben, das zu mal großer schad were, dann sie
zu mal ein schön jungfrauw ist und ir der best ritter von aller welt sint.>
< sicher>, sprach er,< es ist keyn ding so engstlich, ich wolt es gern durch
der jungfrauwen willen thun, wann sie schön und bescheiden ist, beheltniß
myner frauwen ere, das ich ir auch schuldig bin zu thun; dann sicherlich,
sie hat mir das leben bewarnt und hat mer umb mynen willen gethan wann
ye jungfrauw durch keynen ritter getet. doch an dem das sie begerende ist
wer gar zu sere groß ubeltat wann durch keynen gebresten mir wiedderfaren
möcht, wolt ich myner frauwen nit untruw thun an dem das ich ir gelobt
han. und darumb enweis ich nit was ich sagen sol, ich enwil sie nit betriegen,
wann in allen sachen sie mir getruw ist gewest. herumb, ob got wil, wil ich
ir nit liegen.>
< nu sagent mir>, sprach lionel,< hant ir myn frauw sere lieb?>< ja>, sprach lancelot,
< me wann michselbs.>< so sollent ir>, sprach leonel,< ungern ytt vernemen
da mit ir sie wißent zu erzurnen.>< ja>, sprach lancelot,< ich wolt lieber erschlagen
werden.>< und ist auch>, sprach lionel,< eynich sach die ir nit thun woltent das
sie vom tode erlöst wurd?>< furwar neyn>, sprach er.< und wer es sach>, sprach
leonel,< das ir sturbent, was meynent ir wie sie dete?>< ich weiß furwar>, sprach
er,< das sie darumb sterben must, wann sie hatt mich nit mynner lieb dann ich
sie han.>< so wil ich uch mit worten clerlich underrichten, ob sach were das ir
uwer lieb dißer jungfrauwen versagen wurdent, das ir uwer frauwen dot lieber
habent dann ir leben, und wil uch sagen wie: ir sehent wol das ir sterben
mußent ob uch diße jungfrauwe nit hilffet; und ir wißent auch das sie nit
genesen mag, ir thund ir dann hilff und trost, wann sie anders nit kranck ist
dann umb uwernt willen. also mögent ir sie herneren und uch selber. wollent
ir das aber nit thun, so ist sie dot, und das wirt der gröst schade syn der ye
geschach. als ir in solchen fugen durch uwer boßheit willen gestorben sint und
myn frauw die koniginn die es wurt hören sagen, die uch so lieb hatt das ich
furwar wol weiß das sie darumb sterben muß. also werdent ir zu eyner zytt
druw zum tode bringen: zum ersten uchselber, myn frauw die konigin und die
jungfrauw. alßdann mag man wol sprechen nach uwerm tode das ir groß untruw
begangen habent, wann umb uwernt willen wer die allerhöchst die da
leben mag gestorben unverschult und die schönst jungfrauw von der ganczen
welt, die uch das leben gegeben und wiedder geholffen hatt, und ir gebent vor
uwer leben ir den dot.>
lancelot verstund wol leonels rede, darzu er nit geantwurten kunde. aber
redlichkeit und barmherczikeit hermanten yn der jungfrauwen willen zu thun.
er forcht sich vor dem tode, dem er, als er wol wust, nit entgeen mocht, wann im
die jungfrauw, die umb synent willen am tode leg, nit hulff. und zum andern
male forcht er, were es sach das er der jungfrauwen ir begier bewilliget und die
koniginn des gewar wurde, das sie yne ewiglichen haßen wurd. herumb enwust
er nit was er darzu thun solt, der jungfrauwen iren willen zu volfuren
oder ir abzusagen, und sprach zu leonel allweynende:< fruntlicher lieber nefe,
wie sol ich dißen dingen thun?>< herre>, sprach er,< der ratt ist gancz
beschlossen, ir mußent thun alles das die jungfrauw haben wil, oder ir sint
dott.>< ach>, sprach er,< wie mag das syn das ich myner frauwen untruw bewisen
thur?>< wie>, sprach lionel,< solt das geschehen das myn frauw sterben
must on alle schuld und das ir auch die jungfrauw erdötent, die ir billicher
behuten und beschirmen soltent? sicher, es wer keyn man, er möcht uch verreterye
schuldigen so ir dem also thun wurdent.> heruff ließ lancelot eyn suffczen,
schweig still und gab keyn antwurt. und als er sich bedacht hett, sprach er
zu leonel:< lieber nefe, es ist also gelegen das ichs on myner frauwen urlaub
nit enthun, es gee zu leben oder zu sterben. und darumb mußent ir von stund
ryten zu hoff, myner frauwen zu erzelen diße gelegenheit; und sagent, ich sy
dot, ich thu dann eyner jungfrauwen yren willen, und ist es ir wil, so lebe ich,
ist es aber nit ir will, so stirb ich.>< sicher herre>, sprach leonel,< das wolt ich
zu mal gern thun, so sehen ich uch so schwach das ich nit gleub ir so lang leben
mögent, das ich nit gleuben also das ich dar und herwiedder ryten mög,
und darumb ist es not das ir uch heruff kurcz bedenckent.> da mit ging er von
im zur jungfrauwen da sie sere kranck lag. er grußt sie von lancelots wegen
und sprach:< myn herre enbut uch, ir habt yn eins gesunt gemacht, und darumb
ist er uch verpflicht als umb syn leben; und ob ir yn von der gesucht
darinn er ist gesunt machen kundent, so gelobt er uch das ir darnach mit
im thun mögent als mit uwerm ritter und frunde wie uch das gefellet.>
als die jungfrauw das verstunde, ward sie so sere fro als hett sie gott selbs
in yren henden gehabt, und sprach all weynende:< lieber herre, ist es ware das
er mir das enbotten hatt?>< ja jungfraw>, sprach er.< so bin ich fro>, sprach
sie,< wann ich alles das gewinne das ich off erden begeret han, und nu furter
me kan mich keyn krangkheyt behalten der ubermezigen freud halb die ir mir
gesagt hant.> sie stund off und dete ir hemde an, sie bereytt sich so sie allerbast
mocht und ging zu lancelot so sie allerschönst mocht und so wolgezieret
das wunder zu sehen was, nach dem sie so lang siech gelegen was. leonel saß
on harnasch off syn pfert und reyt zuhoff so bald er ummer geylen mocht. und
als lancelot die jungfrauw zu im komen sah, grust er sie so hubschlich als er
ummer kunde und hieß sie gott wilkum syn.< sicher, uwer zukunfft bin ich
sere fro, des mir fast not ist, wann ich gar viel schwecher bin dann ich zuvor
was; und bitt uch zu arbeyten mir zu helffen, des ich als lang ich leb uwer ritter
syn wil.> sie antwurt das sie nit me begeret. und in dem kam der
ritter ir bruder und sach sin schwester vor lancelot stan. da ward er sere fro,
und sie bewißt sich da so ernstlich das lancelot die nacht gar sere ruget, und
was des andern tags vil beßer mit im worden. sie bereyt im elactuarium und schmyret im syn stirn und arm so wol das er da wiedder schlaffen wart und
schlieff biß umb vesperzytt. als er herwacht, da was es fast besser mit im worden.
und sie fragt yn wie es mit im stund. er antwort:< wol, mit der gots
hilff, ich hoff kurczlich gesunt zu syn.> des erfreuwt sie sich gar sere und bestalt
im ein wenig zu eßen und ließ yn aber schlaffen biß an den andern tag.
als er entwacht, sah er vor das gezelt und sah leonel komen, und hett das
pfert so genödiget das es schweißig was und sin sporn blutig. er stund
ab und ging zu lancelot. er fand yn eynig, wann sie gemeinlich noch alle
schlieffen; und als bald er darinn kam, fragt er nach syner frauwen im botschafft
von ir zu bringen.< herre>, sprach er,< sie enbut uch yren gruß me dann
hundert tusent mal. sie enbut uch da mit, habt ir sie ye lieb gehabt, das ir der
jungfrauwen yren willen thund uch des todes zu erweren; und thund ir des nit,
so hant ir ir fruntschafft ewiclich verlorn.> er antwurt das er sich darinn bewysen
und halten wolt, das er von syner frauwen ungestrafft blieb und die
jungfrauw yn nit haßen solt.< wie ist es mit uch gelegen?> sprach leonel.
< furwar>, sagt er,< ich enpfind mich von gots gnaden wol mögende, das ich meyn,
wer es not, ich mocht wol ryten.>
desselben tags fugt es sich das nach dem abendeßen lancelot und die jungfrauw
alleyn in dem gezelt beliben warn. er saß in syn bette und begunde die
jungfrauw anzusehen. sie ward im so wol gevallen, hett er syn frauw nit so
uberschwencklich lieb gehabt, er were der jungfrauven liehtlich zu willen gewest,
wann er syn frauwe so lieb hatt das er umb keyn aach ir untruwe thun wolt.
und die jungfrauw, die ine gern zum bulen gehabt hett, sprach:< herre, ich han
uch mit gots hilff geholffen, darumb wil ich von uch han das ir mir gelobt hant.>
er fragt sie was er ir gelobt hett.< ich wils uch sagen>, sprach sie,< uff myn truw,
als ich uch zu erst sah, das ich uch lieber gewann wann ye keyn jungfrauwe
keynen ritter gewinnen mocht, und hat sich wolbefunden, dann ich durch der
uberschwencklichen lieb willen sere nah zum tode komen was; und wer sicherlichen
gestorben, hett gethan das ir mir enbottent, weres sach das ich uch gesunt
mach, ir wollent myn ritter und myn frunt syn als lang ir lebtent. und der botschafft
ward ich unverzugelichen fro und gesunt und kam ylende zu uch. ich
leyt solchen ernst an uch das ir mit der gots hilff gesunt sint. und darumb
manen ich uch uwer gelubde und ist myn begirde, das ir mir geloben sollent nu
furbas me myn getruwer frund und ritter zu syn so lang ir mich getruw findent.>
als lancelot die rede gehort, begund er sich ein wenig bedencken und
sprach:< sicher jungfrauwe, es ist ware das ir umb mynent willen so vil gethan
hant das ich billich uwer ritter und frunt syn sol, und das wil ich auch gern
thun. und ob ich das nit thete, so hettent ir uwer arbeyt und truw
ubel bestatt, und versprech uch mit truwen das ich keyn jungfrauw uff dißer
erde lieber wil han dann uch, noch nummer keyn gewinnen. aber das ich keyner
andern frauwen geselschafft thun soll, dunckt mich schwer syn, und wil uch
sagen warumb. es ist war das ich myn hercz an solch ende und stat gegeben
han an dem ich nummer keyn untruw began oder bewisen will und so lang ich
leb stet verliben, das durch sterben oder genesen nit anders zu gescheen ist.
und ob ich daruber thun solt, so were es uber myn macht, wann myn hercz
steticlich, ich schlaff oder wach, alda ist und nummer anderschwo hin gedenckt,
und myn oren mögen nummer keyn botschafft gehören dann von ir.
was sol ich uch mere sagen? myn sele, myn lip und alle myn synne mögent
nit ferrer dann nach irm gebott. herumb enweiß ich uch was me zu sagen, ir
sagent mir dann am ersten.>
< herre>, sprach die jungfrauw,< ir redent als ein byderman und ein fromer
ritter, wann ich wol weiß das ir mich ungern betriegen woltent, des ich uch
danck. doch wil ir der best ritter sint der da lebt, so gedenck ich off uch so
lichticlichen nit zu verzihen, sunder wil die glubd ir mir gethan hant gehalten
han als ich uch sagen wil. ich weiß wol das ir uch zu eyner als treffenlicher
frauwen ergeben hant das ir uch nit lichticlichen durch ein so arm jungfrauw
als ich bin verandert. und sicher, ich enstraff uch darumb nit, dann ich mein
das keyn jungfrauw lebt die wirdig sy uch in yrem beczwangk zu behaben.
darumb ist es myn meynung nit das ir mich beczwencklichen lieb haben sollent,
dann ich wil uch myn meynung sagen. ich weiß das ir ein hochgeborn
frauw lieb habent, und wer nit frömkeit uwer hercz anderschwo zu andern
frauwen zu ergeben. doch das ir uwer hercz zu eyner jungfrauwen seczen wurdent,
beheltniß der lieb die uwer frauw zu uch hatt, meyn ich das uch nymands
darumb straffen mög.> er antwurt ir:< ich meyn, es sol nymands mögen thun.>
sie sprach, es wer wol zu thun, und sagt im in was maßen.< furwar>, sprach
sie,< ich sag uch das ich uch in ander maß lieb hab dann frauwen manne pflegen
zu han, wann lieb von frauwen und mannen kömpt gemeynlich von begirlichkeit
des fleischs, da durch die jungfreuwlichkeit zurstört wirt. das ist myn
meynung nit, sunder ich wil uch in sölchen maßen lieb han das ich umb uwernt
willen myn jungfreuwelicheyt so lang ich leb behalten wille, in maßen ich
uch sagen sol. ir sollent mir geloben, uff was ende ir mich nu furbaß me findent,
das ir mich fur uwer lieb haben sollent, beheltniß uwer frauwen lieb. und
ich wil uch geloben, so lang ich lebe keyn andern dann uch lieb zu haben, noch
nymmer keyner sol mit mir zu schaffen gewinnen, sunder wil mich also zu uch
halten das ich mich off uch vermessen sol als zu mynem lieb allerliebsten.
da mit thund ir uwer frauwen nit untruwe, dann ir mögent mich wol lieb
gewinnen fur ein jungfrauw und uwer frauw vor eyn frauw behalten, und also
vollendent ir unser beyder begird.>< wie mocht das gesyn>, sprach er,< das ir
also schön ein jungfrauw sint, die fast viel trefflicher manne finden mag die
uwer begeren werden möchtent, und soltent on man beliben?> sie antwurt:
< herre, ich wil mich in mynen sinnen viel mer brisen und stolczer duncken das
ich durch uwern willen myn jungfreuwelicheyt behalten dann ob ich die hochste
frauw inn dießer welt were, und an uwerm glichen mocht ich doch nit komen.
und wißent furware das ich thun wil als ich uch gesagt han.> des er ir großen
danck sagt.
da lancelot also lang da gewest was das er gancz genase, ging er zum ritter
der genant was quarmadans, der jungfrauwen bruder, und danckt im zu mal
sere des guten er im gethan hett.< sicherlich herre>, sprach der ritter,< ich wer
nit als fro umb das best schloß das konig artus hatt als ich des bin das ir genesen
sint, und ist mir ein groß ere das ich uch so lang by mir gehabt han.>
lancelot sprach:< herre, ich wolt gern morn ryten, darumb begeren ich von
uch urlaub.> er sprach:< das wil ich uch gern geben, dwil es ye uwer wille ist,
wann uber uwern willen gedencken ich uch nit zu behalten, und rytent, das uch
gott geleid, wann uch fugt.>
die nacht im der ritter größer ere und freud dete dann er ye zuvor gethan
hett. und des morgens, als lancelot off gestunde, kam die jungfrauw zu im. und
als bald er sie sah, sprach er zu ir:< sitt got wilkumme, myn lieb frundin, ich
wil mit uwerm urlaub ryten!>< herre>, sprach sie,< ir wißent wol die glubde zwuschen
uch und mir geschehen, ich enweiß wann ich uch wiedder sehen sol, darumb
bit ich uch mir uwer cleynot eins zu geben, das durch uwernt willen zu
tragen und zu verwaren, als ich by uch nit mag gesyn, uwer deste bas zu gedencken.>
< gern jungfrauw>, sprach lancelot und nam synen gurtel mit guldin
gewerben, den im die konigin geben hett, und sprach:< jungfrauw, wißent furware
das keyn frauw oder jungfrauw lebt der ich es geben wolt.> das danckt im
die jungfrauw sere; sie gab im wiedderumb eyn guldinn spenghin und bat yn
zu mal fruntlich das umb iren willen zu tragen. er antwort, er wolts gar gern
thun. und da er gewapent was, nam er urlaub von allen den die darinn waren
und schied also mit synem nefen leonel und der alten frauwen dieselb sie so
lang furte biß sie kamen inn das schloß da die funff gebruder inn waren die den
krieg gegen dem herczogen yrem vatter furten, da gaheries und syn bruder by
waren. und da lancelot da hien kam, hetten die bruder ir landschafft all biß
off ein schloß verlorn und torsten nit me ußritten, wann sie im letsten stryt, den
sie gehabt hatten, ir lut me wann das halbteyl verloren. und als die
alt frauw lancelot darinne gefurt hatt, fragten sie gelegenheit vom krieg. da
erzalten sie yn ytel lugen und strafften den herczogen uß der maßen sere. lancelot,
der da meynt, sie hetten im nit anders dann die warheit geseyt, schwur,
er wolt die funff gebruder nymer gelaßen, der krieg wer dann zu ende bracht.
des glichen dete auch leonel.
als die alt frauw den eydt gehört hatte, ging sie zu den gebrudern und
sprach:< ir herren, es ist uch baß gelungen dann ir meynend, wann ich uch
zwen ritter herre bracht han die uwern krieg wol zu ende bringen sollent.> sie
fragten were sie dann weren.< by mym eyd>, sprach sie,< ir mögents von mir
noch nit gewar werden, dann sie mirs verbotten haben; dann so vil sagen ich
uch wol das der eyner der best ritter ist der da leben mag. und darumb rat
ich uch von stund zu yn zu gan und alle die ere zu erbieten die ir yne ummer
gethun kundent und man sölchen luten herzeugen kan.> von stund draten sie
da hien und deten yn die gröst freud so sie erdencken kunden und ergaben sich
genczlich zu irm dinst. des andern morgens horten sie meß in eyner capellen,
und umb den mittag huben sie an< viend> zu schryen, wann die fynde biß an die
muren komen waren, und die gebruder gingen bald zu lancelot, yn zu fragen
ob er harnasch furen wolt. er antwurt das er in keyn wise ließ, er wolt sehen
und versuchen wie die fynde jostieren kunden.< doch ist myn begier das ir zuvor
uß rytent; sehen ich dann das uch hilff not thut, so wil ich uch entretten>,
und hieß im syn harnasch bringen. als er sich angethan hatt, ging er vor die
porten und hett syn roß by im stan. er sah umb sich wie die eyn und die andern
vergaderten. leonel und die funff gebruder waren noch by lancelot, und
was sie sust von rittern hetten, hießen sie sich anthun das best sie mochten,
das sie uß ritten; und sie wurden von iren fynden frischlich enpfangen, nach
dem ir wenig und der andern fast vil was. sie huben den stryt gar frischlich
an, so das mancher ritter erschlagen und gevellet wart. der stryt weret so lang
das gaheries und syn bruder zum stryt kamen, dadurch die von der burg den
ruck zu geben getrungen wurden, so das die funff gebruder on yren danck
hindersich musten, und verlorn vil ritter im selben strytt. als lancelot sah das
sie die flucht geben musten, sprach er zu leonel, er hett zu lang gebeyt, und
sprang mit dem off syn roß und leonel auch. also sie ritten zur pforten uß, und
lancelot sah sich umb da es am dicksten was. er traff den ersten der im begegent
so herticlich das er yn dot zur erden fallen det. er spranckt furbas und
erschlug eynen andern, des glichen det auch leonel. sie zogen mit großer begird
von scheyden, wann sie in langer zitt sich keyns stryts underwunden hetten,
des halber sie gancz des begerend waren. da begund lancelot streych umb sich
zu geben, er erschlug umb sich ritter, pferd und alles das er erlangen mocht
und dete in kurczer zytt so viel das nymant zu im sich nehen dorst, wann sie
sahen das alles erschlagen wart das vor yn kam. und da er sich ungeverlich
hien keren wolt, begegent im gaheries, und dem gab er einen solchen schlag off
syn helm das er im syn schwert biß off synen scheddel komen dete,
on das er nit dotwunt wart. gahenes stost uß dem sattel, wann er dot meynt
syn. lancelot sprang furbas und ließ yn ligen. er nam des herczogen ware
den er komen sah mit offgerecktem schwert, der im das schwert zweyer finger
dieff inn syn helm schlug, und wart doch nit wunt. und lancelot, der sin nit
enspart, schlug mit demselben off yn so kreffticlichen das er im arm und schild
abschlug und herehub noch eynen schlag, so das er im das heubt abschwanckt.
der herczog viel nyder zur erden dott, das ein großer schad und jamer was.
als sie den herczogen also dot fallen sahen, wurden sie gemeynlich alle fluchtig.
lancelot mit den synen jagten yn so lange nach biß sie agravant und gaheries
fingen, die zwen von dem feld nit rumen noch iren bruder laßen wolten, und
griffen der andern so viel als sie ir begerten. und als die funff gebruder sahent
das gaheries gefallen was, den sie wol kanten by dem wapen, wann er yn all
den verlust sie gelitten zugefugt hett mit syner byderbkeyt, so griffen sie yne
und der andern fast viel. sie deten die gefangen yn furen und erczeugten lanceloten
die grost ere und freude sie ummer vollenbringen mochten. und das
gemeyn folck mit luter stymm rufft da er ryten kam:< sitt gott wilkum, blum
aller ritter dißer welt, sit got wilkum, der best ritter under andern rittern!>
also rufften gemeynlich jung und alt, des lancelot sich sere schampt, und
muwet yn das sie yne so sere lobten, wie wol er es wol verdient hett das sie
yn also lobten.
als lancelot zum schloß innen reyt, fand er die straßen mit syden duchern
wol gecleyt im ere zu bewisen, und enpfingen yn mit großen freuden. als er
entwapent was, bracht man im ein syden roten rock an zu thun. da begerte
er die dry gefangen ritter zu besehen die im stryt in eyner cleydung und glich
gewapet waren, wann er irn strytt ser begert hett sie zu besehen. man ging sie
holen, und als bald sie lancelot komen sah, kant er eie all dry; und das er von
yne unbekant syn wolt, so hieß er sie hinweg furen. er was so betrubt das
er so wiedder sie gestritten hett, das er nit wust was er sagen solt, wann er besunder
gaheries von uberschwencklicher lieb liebte, und auch ob allen was es
im leyt durch hern gawans willen, der ir bruder was. er batt die funff gebrudere
yne alle die ere zu thun die sie ummer kunden.< wann ich sag uch
furware>, sprach lancelot,< das sie von großem geschlecht und frumm ritter
sint. dann wißent sicherlich, hett ich sie gegen uch gewust, ich wolt nummer
schilt angehangen han wiedder sie zu syn.> und von stund deten sie die dry
uß der gefengkniß und leyten sie inn eyn schon camer. sie ließen gaheries syn
wunden besehen, und alle die ere die sie mochten durch lancelotes
willen deten sie yne, dann er sie des gebeten hatt.
die nacht was groß freud dainn, und ist on not zu fragen ob lancelot wol
gedienet wurd. sie leyten yn schlaffen mit großer wirdikeyt. des morgens, da
er meß gehort hatt, gieng er zu der alten frauwen die yn dar bracht hatt und
sprach:< frauw, han ich myner glubde wol gnung gethan und mich des gelediget?>
< ja herre>, sprach sie.< so bitt ich uch>, sprach er,< umb des willen ir
inn der welt den allerliebsten hant, mynen namen nyman zu sagen oder kunt
thuon wer ich sy, dann ich sagen uch warumb. diß dry gebruder die gefangen
sint synt herrn gawans bruder, und ich han sie so lieb das ich ungern hett sie
wusten das ich ir wiedderparthy were inn dißem stryt, und villicht wurden sie
mich darumb haßen. herumb will ich mich yn nit zu erkennen geben.> sie
antwurt das es irenthalben nymer ußkomen noch gemelt solt werden. lancelot
ging da zu den funff brudern und batt sie das die dry gebruder lose und ledig
uß gelaßen wurden. sie antwurten das sie es gern deten und nach aller syner
begirde geschehen solt.< noch bitt ich uch me>, sprach er,< als ich hinwegk bin,
das ir sie hieinn behaltent als lang biß sie wol genesen sint, und dunt yne so
viel gutes und eren das ich uchs zu dancken hab, wann sie myn frund syn.>
sie antwurten das sie es on zwyvel gern thun wolten.
lancelot hieß im syn harnasch bringen, wann er nit lenger bliben wolt
und sie baten yn lenger by yn zu syn. aber das was nit zu geschehen. er
riet mit leonel dannen. und als sie gescheiden waren, giengen die funff gebruder
zu gaheries und synen brudern und deten yn alle die ere sie ummer mochten. sie fragten wer der ritter were durch den sie den strytt verlorn
hetten. sie antwurten, so yn got hulff, das es yn nit kundig were.< sicher>,
sprach gaheries,< das mag nit syn, wann er mit uch hinuß kame und reyt
auch herwiedder yn.>< furware>, sprachen sie,< er ist von unsern luten nit,
aber er ist by uns gewest und hatt uns geholfen durch eyner frauwen willen,
die noch hieinn ist, die yn uns nye genennen wolt, wir han yne nye me gesehen.
er hatt uns sere gebeten uch zu dienen und alle die ere zu thun die
wir mögen, wann er sagt das ir syn frund weren.> des verwunderten sie sich
gar sere were er syn möcht und fragten von was gesteltniß er were.< sicher>,
sprachen sie,< er ist der schonst ritter von aller welt, er ist ein wenig brun
und nit uber drysig jar alt und ist nu geschorn.> als sie das horten, verwunderten
sie sich vast sere und me dann zuvor. sie enwusten was zu sagen und
blieben dainne acht gancze tag, da zwuschen was gaheries sere nah genesen,
und ritten alle dry von dannen. sie fragten was wapen der ritter an synem
abscheyden mit im furte. sie antworten:< schwarcz wapen und ein wißen
schilt mit eim schwarczen lewen.> sie ritten im nach den weg als sie gewißt
wurden, den lancelot genomen hatt, und hofften an dern zeichen yne gesagt
was wol zu finden.
als lancelot geschieden was von den funff gebrudern, riett er also, on eynich
abenture zu finden die zu erzelen sy, und karn eyns nachtes zu eyner alten
frauwen die yne herbergt. des morgens da sie messe hatten gehort, er
und leonel, da ritten sie ir straß und funden umb primzytt eyn pfadt, der sie
inn eyn walt trug, der zweyer mylen lang und breyt was, genant cienque.
und als sie eyn zytt lang dainn geritten, waren sie mude, wann die sunne heiß
schien und die hicz gar groß was, das sie abstan mußten und der kulung warten.
sie deten irn roßen zeum und settel abe, und sie deten ir helm auch abe und
leyten sich under eynen baum. und lancelot, der die nacht davor hiczen halb
nit hett mögen schlafen, entschlieff bald. und leonel, der nit schlafen mocht,
bleyb wachen. es wert nit lang das er sah von ferren zwen ritter komen, die
eyn jungfraw mit yn brachten und waren gar sere frölich. als sie by lancelot
und leonel kamen, begunden sie sie sere besehen, und der ein sprach:< by myner
truw, sie sint komen!> leonel sah den walt innhien und sah sieben
ritter gewapent komen und under yne eynen den grosten den er ye gesehen
hett uff eynem schwarczen roß siczende. er kam vor den andern allen glich
als ob er der tufel were. und der zweyer ritter eyner kert sich zu im, und der
groß ritter rant yn an also hart das er im die glene durch den lip rant, das roß
und man ubergingen. er zuckt mit demselben von scheyden und kert sich zum
andern, der syn nit beyden torst und von dannen rant. er erfolgt yne und
hub das swert off, yn zu erschlagen. als der ritter das schwert hersah, da wart
im vor dem tod angst. er viel von dem roß von dem uberschwencklichen großen
schlag den er nit verhalten mocht, und traff das roß so kreffticlichen das er
das roß dot zur erden fallen dete, und reyt zur jungfrauwen, die großen jamer
treib:< ach myn bruder, die hatt er vor im erdöt!> und mit dem kerte er sich
da hien da er herre komen was und furt den ritter mit im. die jungfrauw
rufft die mutter gots an und schrey mit luter stym< hilff, hilff!>, so wer sie gesehen
hett, er must sich uber sie erbarmet han. der groß ritter want umb und
holt die jungfrauw sere weynende. als leonel sah das der groß ritter inn allsolcher
wise hinweg reyt, sprach er, er hett zu lang gebeyt das er die jungfrauw
also hinweg ließ furen, und er wolt lancelot nit wecken, wann er sorg hett, er
wurd fur verzagt gescheczt, dann er keyn man me forcht wan lanceloten. also
det leonel synen helm off und sattelt syn roß. er saß off und nam synen schilt
und syn glene, er reyt dem ritter nach. und als bald er yn erfolgt, rufft er yn an
das er den ritter und die jungfraw laßen wolt oder mit im stryten. als der ritter
sah das er wenden must, zuckt er von scheyden und nam den schilt
herfur und kert sich zu im. leonel kam gerent und traff yn also das er syn glen
durch schilt und harnasch rant. und der groß ritter schlug yn wiedderumb
so herticlichen das er yn on zwyvel erschlagen hett, wer im das swert inn der
hant nit gewant. doch kam der schwanck so hart das leonel von dem roß viel
und kam von imselbs. der ritter det syn schwert wiedder yn und nam leonel
fur sich uff syn roß; er hieß den ritter und die jungfrauw off leonels roß siczen,
es were yn lieb oder leyt. - hie leßt die history von lancelot und leonel zu
sagen und kumpt wiedder zu hestor.
nu sagt die hystorye, da hestor von der burg karydol geryten was, als er
marigal erwonnen hatt, und reyt alleyn biß umb nonezytt, da begegent im ein
jungfrauw die großen jamer treyb. er grußt die jungfrauw und sie yn wiedder.
hestor sprach:< jungfrauw, sagent mir, warumb weynend ir so sere?>< herre,
durch eyns byderben ritters willen, den ich yczu so jemerlich hinweg furen sah
von dem schnödsten ungetruwesten ritter den ich ye gesah, und der ritter
heißt leonel und ist lancelots neve.>< were ist der bößwicht?> sprach hestor.
< es ist tryqwans, herre diß lands, und er dete yn nacket vor mynen augen uß
ziehen und syner diener eynen yn so sere schlagen das ichs so lang ich leb
gedencken muß, und darnach dete er yn gefangen legen. das erbarmet mich
also sere das ich weynens nit offgehören kan.>< nu sagent mir, jungfrauw, ob ich da hien riett, wie möcht ich den ritter
finden?>< da hien zu ryten>, sprach sie,< mit mynem radt sollent ir uch nummer
underwinden, dann er uch dot schlug, möchtent ir im werden. doch ist er gut
zu kennen, wann er ist der gröst ritter von der welt und furet schwarcz wapen.>
< so wol uch>, sprach hestor,< got geleyten, wann ich nit me von uch begere zu
hören.> also schied die jungfrauw, und hestor reyt da hien sie yn gewist
hett. er reyt so lang biß er kam an eyn berg daran er eynen thorn fand,
der hoch und starck was, mit guten muren und graben wol bewarnt. vor der
porten stund ein brunne, der daruß mit silberinn rörn inn eyn marmelsteyn
sprang und uß dem steyn förter inn ein blyen sargk, der großer was dann dry
fuderige faß.
allernehst by dem brunnen stunden dry hoch dannen by eynander,
die so hoch, groß und breyt waren das der brunne da von zumal bedeckt was,
und an den esten hingen vierczig helm, vierczig schilde und vierczig schwert.
die sah hestor an, und wunderte yn sere warumb man die daran gehenckt
hatt. er sah hern aglovall, sagramors, keys, brandelis schilt, die andern er nit
kant. er ging hinder den brunne und fand geschriben:< hernach findet man
die namen der die hieinn gefangen ligen, und da hanck ir wapen.> er begunde
zu lesen:< sint des vierundzwenczig jare sytt konig artus kronunge hat triquans
von der forest gewonnen mit stryt alle die ritter, der namen hernach
geschriben volgt.> er hub an zu lesen und fand vierundzwenczig ritter die uß
konig artus hoff waren, on die funff gesellen die inn der suchung waren und
on leonel. als er das gesah, verwundert er sich me dann er ye keyn sach gesehen
hatt, und mag ubel glauben das es war sy das ein ritter so viel ritter
one verretery mocht uberwinden. darnach kert er sich zum brunnen sin roß
drincken zu laßen, dem es wol not gewest were. und als er sich umbwant, sah
er den ritter, von dem im die jungfrau gesagt hett, heruß ryten. er rufft
hestorn an und sprach:< herre rytter, ich verbut uch den brunnen. uff myn
truw, ir hant ubel gethan das ir uwer pfert darinn getrenckt hant und wyter
geritten dann ye keyner thun torst!> er ließ da mit syn roß lauffen, die glene
inn der hant, und kam so begirlich das er hestors felet. aber hestor, der syn
war nam, traff yn mit ganczer macht, so das er yn uber den ruck des pferdes
abstieß. und als hestor yn uberrennen wolt, springt der groß ritter off und
schlug yn mit beyden henden und rugkt yn so nytlichen zu im und warff yne
vom roß und warff yn so hart off die erden, das er im bynach den hals gebrochen
hatt, und nam yn by dem hals und trug yn zum schloß innen und hieß
yn von stund entwapen, das sie also daten. und hestor was bynach dot. er
kam wiedder zu imselbs und sah das er entwapent in syns fynds huß was, das
yn so sere betrubt das er lieber da vor wolt dott syn gewest, wann im nye mer
so leyt geschehen was.
da sprach zu im triqwans:< herre, ich halt uch vor eyn fromen ritter, dann
ich nye keynen funden han der mich so ritterlichen troffen hab als ir gethan
hant; und durch uwer fromkeyt wil ich uch nummer me gefengklich halten,
so ferre ir mir gelobent von hindann on mynen willen nit zu scheiden.> er antwurt
das er im nit wöl geloben und sich lieber by synen gesellen lyden dann
gut gemach by im zu haben. da hieß er yn by die andern ritter gefengklich
seczen. und als er darinn komen was und yn die uß konig artus
hoff waren komen sahen, huben sie von großem jamer all an zu weynen. sagramors
sprach:< ha hestor, ich meynt uch nummer mer zu sehen und han
uch, sitt ich gefangen wart, manch mal geclagt, dann sagent uns durch gots
willen, habent ir eynich mere gehort von lanceloten?>< auwe neyn.>< sicher>,
sprachen die andern,< an synem tode han wir vil verlorn; dann were er noch in
leben, so hofften wir noch uß dießer gefengniß zu komen. und dwil er tod ist,
so mögen wir nummer erlößt werden, wann dißer tufel zu krefftig und zu gut
ritter ist, waun im enmag nymand angesiegen. dann wer lancelot noch lebendig,
er mocht sich so lang nit erneren als carados dete.>< by gott>, sprach leonel,
< das han ich gar duer bezalt das lancelot carados erschlagen hatt. dann
so bald er vernam das ich lancelots neve was, da dett er mich nacket ußziehen
und da mit dornen gar sere schlagen, das ich mich in mynem geblut wol gebatt
wolt haben. und als lang gott den behut von dem ich neher dann dry tag gescheyden
bin, es sol noch alle myn begird an im gerochen werden, und mag
nymer ein viertel jars verhalten bliben.> also wart hestor zu synen gesellen geleyt.
- und schwigt die history von yn zu sagen und keret wiedder zu lancelot,
den leonel schlaffen gelaßen hett.
nu sagt die hystory, als lancelot, in maßen vorgerurt, schlaffen beleib
und kurcz darnach als lionel von im geritten was, kam da herre ein jungfrauw,
die konigin von sorekort allernehst by norgalen geyn sorelois, und
hett inn ir gesellschafft me dann vierczig gewapenter ritter; und vier knecht
furten off vier stangen ein duch, off das sie von der sunnen nit troffen wurd.
sie ersah lancelots pfert und gedachte wol, das ymands da by solt syn und
das er der ritter eyner were die abentur suchten, und rufft zweyen frauwen,
die ein was genant morgan und die ander sybilla die zeuberin. die zwo
wusten me von zaubery zu sagen dann alle die in der welt, ußgescheiden die
frauw vom lach; und darumb hetten sie sich zu lieb das sie stets miteinander
ritten. die konigin sprach, sie wolt besehen wes das roß were. sie
hieß ir ritter bliben halten und nam die zwo zeuberin mit ir, und ritten dar
da sie lanceloten schlaffen funden. sie sahen yn lang an umb syner großen
schonheit willen. so retten sie wiedder einander, er schien vil baß hymmelsch
wann irdisch. die konigin sprach:< ir frauwen, ir mögent sicher wol ware
sagen, wann ir hant nye schonern man gesehen. als mir gott helff, die frauw
möcht sich wol stolcz duncken die solchen ritter zu lieb hett; und wer es
gots wille das er mich als lieb hett als ye ritter frauw lieb gewanne, ich ducht
mich richer syn dann hett ich die gancz welt zu mynem willen.>
< ha frauw>, sprach morgan,< er wer an mir baß bestat wann an uch, dann
ich von größer geburt und geschlecht bin wann ir, wie wol ir ein koniginn sint,
und weiß auch me von mancherley sachen wann ir thund, und darumb solt
er mich lieber und werder han.>< by gott>, sprach die sibilla,< er solt mir
billicher geburen, wann ich junger, schöner und hubscher bin und baß gemut
dann uwer keyn, und kunt ym auch baß zu synem willen behuten und dienen.
und darumb ducht mich das ir des billich geschwiegent.>< ich wil uch
sagen>, sprach die konigin,< was wir thun sollen nach mym gutduncken. wir
wollen yn off wecken und alle dry zudienst erbieten, und welch im die allerbast
gefellet, die sol by im bliben.>< entruwen>, sprach morgane,< wir sollen das
nit also thun, wann villicht, so wir yne geweckten, solt er unser keyn lieb gewinnen,
und also wurden wir, so er uns verschmecht, geschemet. dann ich wil
uch sagen was wir thun sollen. wir wollen laßen ein roßbare holen und yn bezaubern,
das er schlafen muß so lang wir wollen, legen yn daroff und furen
yn mit uns in das schloß karren, das dunckt mich das best syn. als wir yn
dann in unser gewalt haben, so muß er thun wu uns gevellet.>< sicher>, sprachen
sie,< es ist der allerbest radt>, und sie beschieden die ritter ein roßbare zu
bringen, als sie auch behentlich deten. die zwo frauwen machten iren zauber,
das lancelot also zugeriecht ward das er nit erwachen mocht als lang yn eben
were und ist. sie deten die roßbar decken und lancelot daroff legen, sie bestalten
lancelots roß mit eim andern und ritten also hien, das sie des abends
kamen an die burg zur karren. die burg was vor zyten also genant deshalb
das lancelot off eyner karren darinn gefurt was worden, als meliegar die konigin
genever enwegk furte in das konigrich von gorre, als hievor erzalt ist.
als die frauwen dar komen waren, deten sie lanceloten inn eyn schön kammer
tragen, die starck was, da nit dann zwey fenster waren mit ysen wol bewarnt,
und deten ir zaubery abe. da sah lancelot umb yn viel kerczen brinnen. er
begund sich zu segen und sprach:< herre gott, wo bin ich? sicher, das ist zeubery
das ich seh, wann es nit langk ist das ich mich under den baumen nyder
leyt im walde. nu finden ich mich in eyner kamer oder inn eim thorn,
ich enweiß wo, da ich wedder frauw noch man sehe oder kenne. sicher, ich bin
bezaubert oder ich weiß was ich von mir sagen soll>, und begunde sich zu bedencken
das leonel syn nefe sich zu im schlafen hett gelegt. er sah umb sich
ob er yne irgent sehen mocht. und als er syn nahe oder ferre nit vernam, ward
er so sere betrubt das er nit wust was er sagen solt und sprach, der tufel hett
yn dar bracht.
darnach weret es nit lang das er die kamer off sah gan und ein jungfrauw
darinn zu im komen, die im zu eßen gnung bracht und grußt yn. lancelot
sprach:< off die truw die ir dem liebsten schuldig sint off dieser erden, sagent
mir wo ich sy!>< sicher herre, ir sint in dem schloß zur karren allernehst
am konigrich von gorre.> da segent er sich von großem wunder.< herre got>,
sprach er,< von wie bin ich da herre komen?>< das wil ich uch nit sagen,
dann essent und drinckent; wann uch gelust, so legent uch schlafen!>< jungfrauwe,
was sagent ir mir dann von mynem neven lionel?>< sicher, lionel
den kenne ich nit und han yn auch nye hören nennen, darumb kan ich uch
von im nit gesagen.>
als lancelot gesah das er so verirret was, enwust er nit was er sagen
solt, ydoch begund er zu eßen, wann er lang ungeßen gewesen was,
und doch mit großer betrubniß. da er geßsen hatt, kam eyn knecht, der yn
sich hieß ußthun und sich schlaffen legen; das er dete und sere luczel schlieff
wann er die gancz nacht nit anders dete dann nach synem neven lionel zu
gedencken. in allsölcher wise lag er die ganeze nacht biß zum andern tag umb
primzytt. da kamen zu im die dry frauwen die yn darinn hetten thun furen,
und waren so köstlich gezieret als hoch frauwen syn solten. da sie also darinn
kamen, hub die koniginn am ersten an und sprach:< herre ritter, ir sint inn
unser gefengniß und uch ist doch so wol geschehen das die scheczung
so licht ist und sin wurt.>< frauw>, sprach er,< nennent die scheczung, ich
wil sie ußriechten so ferre ich mag.>< herre, die scheczung ist das ir unser
dryer eyne, die uch am besten gevellet, nemen mußent. sint ir aber so hochmutig
das ir unser keyne nemen wollent, so sollent ir furwar wißen das ir
nummer uß unser gefengkniß komen.> als er diß hort und ir furnemen, das
er ir in keyne wise verheißen wolt, und versmaht yn ußer maßen sere, und
antwurt mit großem zorn:< bin ich dann von uch beczwungen das ich uch
lieb haben muß, bis sy myn will oder nit, ob ich anders uß uwerm huß komen
wolt?> sie antwurt< ja>.< so muß mir got nummer gehelffen>, sprach er,< ob
ich nit lieber zwenczig jare gefangen syn wolt dann das ich uwer eyne zu
mym lieb machen solt, wann ich des so viel geergert solt syn das mir das
nymmer keyn mensch, on gott alleyn, abgeweschen möcht.>< ja>, sprach die
konigin,< hant ir das vor uns gesagt, by myner truwe, ir hant ubel gerett,
dann ir nye keyn wort gesprachent das uch so dure hatt gestanden oder
steen wurt als uch das thun wurt und sol.> er antwurt das im das nit zu
schaffen gebe. er saß nyder und rett wieder sichselber, er wolt lieber dot
syn dann das er syn frauw die koniginn( die ein blum ist aller schönheit)
laßen solt und dißer alten frauwen eyn zu nemen. da mit traten die dry
frauwen grimmick und sere zornig zur kammern uß, das was darumb das er sie
also versmaht hett. sie trauwten im gar sere und sprachen das er der reden
halb nummer uß der gefengkniß keme. morgane hatt yn nit gekant darumb
das er kurczlich geschorn was gewest.< sicher>, sprach die koniginne,< es mag
wol fromen das dißer komen sol uß dißer gefengniß nummer, er nem dann unser
eyne.>< furwar>, sprachen die andern zwo,< es ist auch unser wolgevallen.> in
solcher maßen was lancelot so betrubt das er wedder eßen oder trincken mocht.
doch wart die jungfrauw syn gar wol die im alle tag zeßsen bracht, wann die
frauwen ir das bevolhen hatten syn wol zu warten. sie det das best sie ummer
mocht, und ir was von herczen leyt das sie yne so zornig und betrubt sah.
des dritten tages umb vesperzytt kamen der koniginn ritter vom torney
der des tags gewest was, und wurden vom torney vil zu sagen, so das lancelot
wol verstund das sie da herre komen waren, und hub an zu gedencken und
uber sichselbs zu zurnen. er sprach das nye ungluckhafftiger ritter geborn were
als er. wann als er gesunt und starck wer, so törst er wol die gancz
welt durchryten, die sorglichen abenture, die ander ritter nit understan durren,
zu suchen und zu volbringen, und wer yczunt in der tufelinn gefengniß
behalten, so das er allweg siech oder gefangen sin must, und beclagt sich zu
mal sere von sym großen ungluck da mit er sere beschwert were. er begund
ser mißtröstig zu syn. und mit demselben trat die jungfrau darinn die syn zu
warten pflag. und da sie yn inn alsölcher betrubniß sah, sprach sie zu im:
< lieber herre, was ist uch gescheen das ir solchen jamer tribent und so betrubt
synt?>< jungfrauw>, sprach er,< ich solt billich nit allein betrubt syn,
sunder mich auch erschlagen, dann ich der ungluckhafftigst bin der da lebt.>
< herre>, sprach sie,< by der ghenen die ir allerliebst hant, sagent mir was uch
brest und uwern namen, wann ich uch in guten truwen nymer hie oder anderswo
zu melden versprech.>< jungfrauw, ir hant mich so hoch beschwurn
das ichs uch sagen wil, on allen zwyvel. ich bin der ungluckhafftigst ritter
der ye wapen gefurt, und myn ungluck hebt nit erst an, sunder sitt der zytt
das ich in der wiegen lag da verlor ich mynen vatter, der ein frumm man
und gut ritter was. ich ward enterbt und vertrieben uß myner herschafft und
so jungk daruß geworffen, die nit klein enwas so mir die bliben were. und
darumb mag ich wol sprechen das ich lancelot der ungluckhafftigst bin von
lac.> also die jungfrauw verstund das es lancelot was, den man fur den
allerbesten ritter hielt, so was sie so fro das da von nit zu sagen were.< herre,
ich weiß wol das uch diß gefengniß zu mal sere schwer were und das ir gern
ledig werent.>< sicher, es ist keyn ding das ich mit eren thun kund, also das
ich ledig wurde, ich det es gern.>< uff myn truw>, sprach sie,< ich wil uch
ledig machen, ist es in myner macht, und hörent wie.
es ist war das die koniginn von sorham, frauw dißer burg darinn ir sint,
mich lang by ir gehalten hatt, und wil uch sagen in welcher maßen. es ist
vergangen wol zwenczig jare da ich noch sere jung was, und myn vatter, der
herczog von rochedan, fing den krieg an gegen dem konig von sorhan, der
dißer koniginn man was. und am letsten wu? den sie gesunet also das myn
vatter mich mit des konigs son beriett, der noch nit me dann sehs jare alt
was, und schickt mich herinn zu ziehen, ich was funff jare alt. kurcz darnach
sturben myn vatter und mutter, also das myn lant dißer konigin wart zu bewaren.
und diß jar vorm cristtag was es gancz acht jare das der jung, der
myn man syn solt, ußreyt zu konig artus hoff ritter zu werden, und geviel
mit ungluck das er by karibon erschlagen wart. und also bald ich das vernemen
was, wolt ich von hinnen und helm gezogen syn. ich batt die koniginn
myn lant mir wiedder zu geben. das wart mir von ir geweigert, und
sie antwurt, wurd ich sie da mit me hersuchen, ich solt die macht nummer
gewinnen und das ichs eins fuß breyt haben solt. nu ist es kurczlich
naher dann dry wochen komen das ir bruder eyner myn zu wib gesonnen
hat, und sie hat mich getrungen im zu geloben und yn belehent mit myner
erbschafft, deßhalben der brutlauff morn uber acht tag syn sol. sicherlich, sie
arbeyt umb sust, wann er myn herre oder man nummer wurt, und han
darinn recht, dwil er der schnodsten ritter eyner ist der da lebt und der ye geborn
wart. und wer es sach das ir durch mynen willen so vil thun woltent das
ir off den tag gewapent komen woltent und den hinlich wieddersprechent oder
so vil schuffent das der hynlich zurstört wurd, ich wolt uch uß helffen das ir
ledig wurdent und uch gut harnasch und ein roß geben.>< by got, jungfrauw,
wollent ir so vil umb mynen willen thun, ich wil uch globen als ein getruwer
ritter off den tag wiedder zu komen, und so vil thun das ich uch von im ledigen
wolt und uch zu uwerm land wiedder helffen, so ferre ir nit ander hinderung
daran habend.>< sicher>, sprach sie,< es ist nit anders dann ich uch gesagt han.>
< so versprich ich>, sprach lancelot,< dem also zu thun.>< und ich geloben uch
dißer nacht ußzuhelffen.> also schieden sie von einander, und lancelot bleib
der glubd sere frolich. als es nacht was und sie all gemeinlich darinn entschlaffen
waren, kam die jungfrau und hieß ir lancelot volgen. er was bald
bereyt und ging mit ir in ein kamer. sie gab im wol zu eßsen und
bracht im roß und harnasch. und da er off siczen wolt, sprach er:< jungfrauw,
sagent mir, was sagent die ritter die von dem torney on den tag
gestern sint komen?>< das wil ich uch sagen>, sprach sie.< es ist war das
konig bandemagus und der konig von norgales eynen thorney beruffen und
besprochen hatten, eyner gegen dem andern, und sint in eyner wiesen zwo
mylen von hinnen gewest, so das es die ritter sint die ir gehört hant von
dannen komen waren.>< wer hat dann>, sprach lancelot,< das best gethan?>
< sicher>, sprach sie,< konig bandemagus ist von syner placzen getrungen worden,
wann er nit halb als vil lut hatt als der konig von norgales; aber sie
hant ein andern wiedderumb besprochen innwendig dryen tagen zu syn.> als
er hort das konig bandemagus verlorn hett, ward er sere zornig, wann er im
vil ern und guts getan, und was im leyt das er im nit mögen helffen. dann
nach dem er sich starck und gesunt fulte und begirig harnasch zu furen, er
hofft im geholffen haben das er unverzagt bliben were. er saß off und bevalh
die jungfrauw unserm herren gott, und sie batt yn der glubden sie im
gethan hett nit zu vergeßen. er antwurt ir das sie keynen zwyvel hette,
und reyt dannen durch den bangarten in ein wiesen und fand ein cleyn
pfedlin, das yn furt vor eynen walt. da sah er neben im vier gezelt offgespannen.
er kert sich da hien, wann er meynt lut da zu finden er stund abe und
sah darinn zwo stangkerczen brinnen und ein bett wol bereit. er ging darinn
und enfant nymand. da er nymand fand, dete er synem roß zaum und sattel
abe, er dete sich uß und stalt syn schwert by yn zu sym heubt; er rette zu
imselbs, dwil er nymands fand, wolt er sich schlaffen legen. er dete die kerczen
uß und legt sich nyder, er entschlieff. aber es ward nit lang das der
ritter des die gezelt waren kam und die kerczen verloschen sah. da meynt er,
syn hußfrauw wer komen und hett sich ußgetan. er was bloß, ongewapent
und dete sich resch uß und leyt sich by lancelot und nam yn inn die arm
und begund yn zu helsen, wann er meynt, es were syn hußfrauw.
als lancelot des ritters, der yn begund zu kußen, geware ward, da meynt
er sicherlich, es wer ein fraw oder jungfrauw gewest. er wust off, und der
ritter erwust yn inn die arm, er uberrest yn also das er yn, ee lancelot es
ware nam, undersich off die erd nyder warff und sprach:< sicher bößwicht,
zu böser stund sint ir herinn komen mich zu erschemen und uch herinn zu
legen.> er schlug yn inn syn antlitz das das blut daruß sprang und so das im
syn antlitz gancz blutig was. als lancelot das geware ward, griff er den ritter
by dem hare und schwang yn undersich widder den still des gezelts, so das er
ein groß wund enpfing, und lieff da mit zu sym schwert und bracht es bloß
in syner hant. das liecht schein wol so hell das sie wol umb sich gesehen
mochten. als der ritter lancelot mit gerecktem schwert komen sah, wandt er
sich so nacket und floch zum wald. und lancelot, der yn nit also laßen wolt,
folgt im so lang nah das er yn herlieff und schlug yn so hart off sin heubt
das er es spielt biß off die zene, und viel zur erden dot. lancelot kert wiedder
zum gezelt und leyt sich wiedder nyder zu schlaffen biß es tag wart. doch
fult er sich ubel geqwetst vom ritter der yn geschlagen hett. des morgens, als
die vogelin sungen, dete sich lancelot ane und saß off syn roß und reyt dannen,
so das er nit wust were der ritter was. als er inn den walt kam,
begegent im vier knaben, die vier wiß pferde mit wißen gedecken hatten. darnach
kamen zwen ander, die harnasch, helm, schild und wapencleyder von
wißem samant furten. der ein furt ein schilt wiß als der schne. er grußt sie
und fragt wes der gezug were.< herre>, sprachen sie,< eins ritters der inn der
zweyer herren thorney syn wil.>< wie heißt er dann?> sprach er.< herre>,
sprachen sie,< es ist gallehodin und ist konig gallohats sun von den frömden
innseln, den er gewann mit balyen, des konigs dochter von norgales; und
umb das der konig von norgales syn anherre ist, kompt er im zuhilff.> lancelot
sprach:< wo sol der thorney syn?>< herre>, sprachen sie,< inn der wießen
da ir yczunt durch geritten sint.> er reyt furbaß und bevalh sie gott. als er
unlang geritten hatt, hort er zur rechten hant ein glock luden. da reyt er hien
und fand ein closter mit wißen mönchen. er stund ab und gab eim knaben
syn roß zu halten, er tratt zur kirchen yn gewapent, on den helm, den er der
messen halb abe hett gethan.
als lancelot zur kirchen inn ging, da was dainn melliagers schwester,
die yn zu andern zyten uß gefengkniß erlößt hett, darinn ir bruder yn gefangen
hett geleyt. sie ward yn kennen und verwundert sich doch sere war das
schön hare, er zu haben pflag, komen were. so bedacht sie wol das er dwil
kranck was gewest, deshalben im das har ußgevallen were. sie ließ yn onangesprochen
biß die meß ußkomen was. nach der meß, als lancelot vor die
kirch komen was, ging sie im nach und sprach:< herre, sint gott wilkum!> er
antwurt ir:< jungfrauw, danck habent, wie hatt es uch sitt der zytt ich uch
me gesehen han gangen?>< herre>, sprach sie,< wol, ich danck gott und uch.>
< was abentur>, sprach er,< hatt uch herre bracht?> sie antwurt im:< durch
des thorneis willen der morn nah hie by syn soll, den konig bandemagus offgenomen
hatt gegen dem konig von norgales, und er ist yczunt eins uberwunden
worden, wann der konig von norgales viel lut hatt.> lancelot sprach:
< ich bin auch komen den thorney zu sehen.>< wollent ir dann morn da syn?>
er sprach< ja>.< so bitten ich uch>, sprach sie,< durch gott, unsern frunden by
zu stan und zu helffen.>< sicher>, sprach er,< gern, nach aller myner macht.>
< herre>, sprach sie,< danck mußent ir haben. so bin ich wol sicher das der
konig von norgales das ergst und myn vatter das best sol haben. und ich
bitt uch noch hint hie zu bliben, so ryten wir morn miteinander zum torney
wann rytent ir von hinnen, so mögent uch keyn als gut herberg begriffen
ir sollent hie auch wol enpfangen werden.> lancelot antwurt, dwil es ir will
were, so wolt er gern bliben. er dete sin harnasch von stund uß. die wil
bevalh die jungfrauw einem knaben das er unverzuglich gein herppe zum
schlosse riet,< da du den konig mynen vatter finden solt. sag im wie ich hie
sy und lancelot vom lac by mir, der im morn off dem thorney helffen woll,
und das er zu uns kum lanceloten zu gesehen, und das er des nit laß,
hab ich im enbotten>.
also reyt der knab da er den konig fandt und det im syner dochter botschafft.
als der konig das vernam, was er fro ußer maßen und gedacht, enwolt
yn suchen so heimlich als er ummer möcht, wann er wol bedacht
das lancelot off dem thorney nit bekant syn wolt, und nam vier syner ritter
der verschwigesten. der ein der was ein konig, der ander ein graf und die
andern zwen schlecht ritter die doch sere frumm waren.< ir mußent>, sprach
der konig zu den viern,< mit mir in ein closter nah hie by ryten.> das sie
gern daten und saßen von stund off. als sie fur die burg kamen, sprach der
konig:< ir herren, wißent ir auch war ich uch furn wil?> sie sprachen< neyn>.
< ich furen uch>, sprach er,< wunder sehen, wann ich uch noch eyn ritter alleyn
wil wisen, inn dem alle tugent beherbergt syn wo mit man eynichen ritten
brisen sol; und ist keyner off erden lebendig der so gancz erfult sy als der
ist. er ist der schönst ritter der lebt, er hatt in im me ritterschafft und
byderbekeit wann keyn ander haben mag. was sol ich uch me sagen? er ist
aller fromkeyt vol, und des er me begeret dann ich ye keyn gesehen han. und
kan von im nit als viel sagen, er hatt hundertfalt me guts an im und glauben
das yn gott anders nyrgent umb geschaffen hat dann andern rittern zu
eim spiegel.>< sicher herre>, sprachen sie,< ir sagent wunder; und ist es als ir
gesprochen hant, so solt man billich hundert mylen wandeln yn zu besehen.>
< werlich>, sprach er,< das hat man auch dick gethan; ich han wol ein suchung
synenthalben gesehen da vierczig frummer ritter inne waren und stolcz yne
alleyn zu sehen, die all suchtent jare und tag, und was doch ir keyner off die
zytt der yn zu sehen mocht komen. und wißent furwar das sie uber tusent
mylen umb synent willen ritten und gesahen yn doch nit.>
also riten sie lang von lancelot reden, biß sie kamen da er was. sie stunden
ab. der knab ging zu syner jungfrauwen und sagt:< uwer vatter ist komen.>
sie ging im engegen und nam yn mit der hant, sie furt yn inn die kammer
da lancelot inn was. als er den konig komen sah, stund er off und ging
im engegen. er nam yn inn die arme und hieß yn gottwilkum syn und auch
syn ritter, er dete yn groß ere. der konig demutigt sich sere gegen lanceloten
und sprach zu im, er wer syn knecht und syn frunt.< ha lieber herre, nit sprechent
die rede, wann ir mich mit keynen dingen me erzornen mögent, dann
keyn konig sich nit so sere nydern sol gegen elm so armen ritter als ich bin,
sunder sol syn herre und gebieter syn.>< sicher>, sprach der konig,< ir sint nit
so arm, ich wolt myn konigrich halb darumb geben han das ich hett solch frumkeit
als uch got geben hat.>< herre>, sprach lancelot,< dißer reden ist on not,
sagent mir, wie hatt es uch sitt der zytt ich uch me gesehen hab gangen?> der
konig sprach:< lieber herre, ich han sitt der zytt manch mal uch begert zu
sehen und gestern, als ich vom thorney ryten must, gedacht ich an
uch. dann werent ir alleyn by uns gewesen, ich weiß wol das wir das felt behalten
hetten. herumb bitt ich uch, durch got und fruntschafft und inn solcher
maßen das ich uwer frunt alweg sy, das ir morn myn helffer sitt und uns den
großen hochmut helffent nyder legen.> er antwurt das er es gern thun wolt.
< doch bitt ich uch mich nit zu melden, dann wurd ich bekant, das mocht mir
wol zu unstaten komen.>< werlich>, sprach der konig,< also muß mir gott helffen,
das ich nummer keym menschen da von gesagen wil.> lancelot sprach:< so
wil ich komen.>
der konig was als lang dainn biß sie gessen hetten, und des konigs vie
gesellen wunderten sichs sere. und ob sie yne gern sehen, das ist on not zu
fragen, dann sie nye keynen man gesehen hetten den man me brißt dann
yne. und als sie gaßen sprach der konig, er wolt hinwegk ryten. er nan
urlaub und ließ im syner gesellen dry im gesellschafft zu leysten, also das er
alleyn nit zum thorney ryten kem. also reyt der konig wiedder geyn herppe
da syn lut syn warten. sie fragten yn wo er so lang gewest were. er antwurt
off eim andern ende da er syn ritter gelaßen hett und sin sachen nach synen
willen ußgeriecht hett.< und ich sag uch furware das ich sitt solch hilff fun
den han dardurch unser wiedderparthy uberwunden sol werden, das weiß ich
wol.> er wolt yn doch nit me sagen. desselben abends deten die zwen da
gestule, da die frauwen off syn solten, uff riechten, wann es zu den zyten gewonheit
was das die koniginnen und hohen frauwen dry tagreiß ritten ein thor
ney zu schauwen. darumb brachten die ritter, die den thorner nachvolgten
und zu suchen pflagen, ir frund und jungfrauwen mit yn zu besehen wer da:
best dete; und darumb dete man lauben und gezelt offschlagen da man thornyeren
wolt.
die nacht ward lancelot wol gedienet und im vil eren erbotten das aller
best als die dry ummer mochten, wann der konig yn das bevolhen hett. und
als bald es begund tagen, ee lancelot uffgestanden were, kam die jungfrauwe
konig brandemagus dochter, und bott im guten morgen. er gab ir synen gruf
wiedder.< herre>, sprach sie,< ich kum urlub von uch zu nemen, wann ich
willen hab den thorney ryten zu besehen ee das getreng zu groß werde.>< got
muß uch geleyden>, sprach er.< herre>, sprach sie,< nit blibent uß, oder ich
kem sicher numer dar.>< ich wil komen>, sprach er. sie reyt mit großer gesellschafft
dannen. und als sie mit einander dar kamen da man thornyern solt,
sah sie das die leuben vol von frauwen und jungfrauwen waren des thorneys zu
warten. und des konigs dochter von norgales, die hern gawan gehabt hatt
als zuvor ercleret ist, was auch myt vil frauwen darkomen. und als sie konig
brandemagus dochter komen sahen, da ging sie ir engegen und
enpfing sie mit großen ern und hieß sie by ir siczen. sie begunden von mancherley
sachen reden, so ferr das konig brandemagus dochter fragt wer das
best zum andern thorney hett gethan. und ein ander jungfrauw die da by
was antwurt, es weren zwen ritter uß konig artus hoff gewest, der ein mador
von der pfortten genant und der morderet, hern gawans bruder.< sie sint
auch>, sprach sie,< zwen die besten ritter die inn der welt sint und die sich baß
mit dem schwert behelffen kunden.> also waren die jungfrauwen inn den und
vil andern reden.
als lancelot und die dry ritter meß gehort hatten und sich gewapent,
kam yn von konig brandemago botschafft das sie umb primzytt zum thorny
kemen und das lanceloten wiß wapen gegeben wurden; das also auch geschah.
und wolten yn ein wenig thun eßsen, das er nit nemen wolt. sie saßen off
und ritten so lang biß sie off der placzen waren. zu der genanten zytt waren
da die sich von beyden syten, wol zwenczig tusent ritter, vergadert
hetten. und der konig von norgales hett vast viel lut me wann konig brandemagus.
lancelot zoch off ein ort mit syner gesellschafft, zu besehen wer das
best dete von des konigs luten von norgales. und da waren dry ritter die zu
mal wol daten, wann sie mit irer frömkeit allen andern rittern mut gaben wol
zu thun, und hatten yczunt so vil gethan das sie ir wiedderparthy ferre zu
ruck geschlagen hatten. und des konigs dochter rett von ynen zu den jungfrauwen
und sprach, das des andern konigs dochter hort:< furwar, der thorney
wer sere gut gewest, hett die ander parthy unser frund mögen lyden,
wann mich beduncken wil, nach dem sie yczunt wichen, das sie es nit lang verhalten
mögen. so helff mir got, diße ritter die off unser syten sint soll man
billich brisen, wann in solcher maßen gewunnen sie das lest mal da alhie gethurnyert
was.>
< jungfrauw>, sprach konig brandemages dochter,< wer sint die ritter die so
sere zu brisen sint?>< sicher>, sprach sie,< der ein ist morderet, hern gawans
bruder, mit dem roten schild, der ander mador von der pforten; er ist der
gröst ritter der hie ist. und der dritt ist genant gallehodin, myn neve, mit
dem wißen schilde. das synt dry die besten off dißem plan, da durch die
uwern uberwunden sint.>< nit erschreckent, jungfrauw>, sprach konig bandemages
dochter,< dann als mir gott helff, ob uwer vatter nit fluchtig werd,
er sol noch solch schleg schlagen sehen der er eynen umb sin konigrich nit
enpfahen wolt.>< gott herre>, sprach sie,< wer sol das thun?>< by mym eyd, ir
werdent yn bald sehen, und er ist komen der solch schleg zu dicken malen geben
hatt.> und in dem sie also retten, so flohen die von gorre und
ließen vor yn die von norgales. lancelot rufft synen gesellen die by im waren
und sprach zu yne:< volgent mir, wir haben zu lang gebeyt!> und von stunt
ließ er lauffen durch den huffen was er an dem roß haben mocht, und schlug
den ersten der im bekam also hart das er yn und das roß off eynen huffen
bracht. und mit dem umbwenden schlug er eynen andern, das er den sattel
rumen must. und als er sin glene gebrochen hatt, det er sin schwert an syn
hant nemen, da mit er sich wol behelffen kund, und begund mit großen streichen
umb sich zu schlagen. er greiff syn roß mit den sporn und reyt berg
und dal, wer im begegent den warff er nyder und schlug zur erden ritter und
roß also herticlichen, wen er berurt, das er im schilt und helm von dem lib
schlug. und es geschah inn kurczen stunden das sie alle zu thornyrn ließen
zu besehen solchen großen wunder den er det; wann nymant was der syn erbeyten
torst, er bracht yn zustund zur erden dot oder wundt, das er sich nit
behelffen kunt. und in kurczer zytt bekanten sie das sie es nye me gesehen
hetten; sie forchten yn gar sere durch solch wunderlich sach er det und vollenbracht.
er macht das nymands syner schleg erbeyten durst, er wolt sich dan
erschlagen laßen oder so verwunden das er nit genesen mocht. und da mit
dete er alle die von norgales zu ruck wichen me dann dry bögenschuß lang.
lancelot dett so vil mit den wapen das yderman uber berg und dal von im
sprachen allesament das sie es nye mer gesehen hetten von eynem ritter des
konigsvatter, furt wiß wapen. und die dry gesellen die fur sich hatten gestalt
die von gorre und zu ende des thorneys saßen sich ein wenig zu erkulen, sie
verwunderte sere das sie ir lut die flucht sahen geben; sie fragten was das
were. sprach ein knecht:< herre, habent ir nit gesehen den wunder der da
ist?> und yn nam me wunder dann von den geschichten morderets.< werlich
herre>, sprach er,< es ist ein ritter, furt wiß wapen und ist ein tufel. derselb
sol me lut döten wann man im fur bringen möcht. nit farent den weg, wollent
ir anders nit sterben! dann so helff mir got, vor sym schwert mag ysen
und stahel nit geweren.> da verbunden sie ir helme und saßen alle dry off ir
pferde. sie namen ir schild und glenen und ranten zu lanceloten fur allen den
von norgales, die vor yn flohen als der hunt vor dem lewen. und als lancelot
wiedder gekert von der eim der geflohen was, er kam gegen der dryer gesellen
eim, das was morderet, und stach yn so herticlichen durch die linck
schultern das er ysen und schafft durch druckt, so das er yn zur erden bracht.
und mit dem umbwenden gab im konig bander, der by im was, ein ander glene,
er sprach:< herre, haltent und wisent mich, wie kundent ir glenen zurbrechen!>
er ließ von stund lauffen zu mador von der porten. der stieß yn so hart das
syn glene zu dusent stucken zurfur. und lancelot, der syn glen gesenckt furt,
traff yn off die linck syte in den schilt mit dem schafft der glenen und warff
roß und man zur erden. da zog er syn schwert und schlug galehodam in den
wißen schilt, das er so geschwind darnyder viel und bracht als hett er ein
groß burg darnyder geschlagen, und huw dem roß syn heubt abe vör den
schultern, also das er ritter und roß uff eynen huffen legt. und da der konig
von norgales das gesehen hatt, sah er lancelot zu wunder an umb solch wunderlich
geschicht die er det. er dorfft syn nit mer beyten und kert sich umb
und floh so sere was er an dem roß haben mocht. von stund nu
facht ane das drytt gar wunderlich, wann alle die von norgales flohen und
heten großen jamer wie sie von iren roßen komen mochten. und die von gorre
bezeuberten sie also das sie sie nach alle irem willen fingen. und da lancelot
sah das sie wiedder umb kerten und uberwunden warn und das keyn erkobern
me da was, zoch er zum wald zu und fur darinn mit großer ungedult als eynr
der nit bekant syn wolt von synen fynden und sunst von nymand anders.
aber nach lancelot ward sere gefragt und gesucht, dann es was nymands der
yn finden kunde. und da konig bander gesach das er inn solcher maß hinweg
komen was das man yn nit finden mocht, da ward er so betrubt das er
nit wust was er thun solt und sprach:< furwar, es ist der wunderlichst man
der ye wart und ich der unabenturlichst, sitt ich by mir han gehabt den allerfrömsten
man der welt, dem man die meyst ere thun solt, und han yn so tötlich
verlorn durch syn wunderlichkeit.> und gallohodin, den lancelot nyder
geworffen hatt, was wiedder offgeseßen als er allerbest mocht und kam zu
konig brandemagus. und als yn der konig kant, da dete er im groß ere. er
sprach:< herre, ich bin zu uch komen, uch zu fragen wer der ritter sy der
hut dißen tag so wol gethan hatt fur alle die uwern.>< lieber herre>, sprach
der konig,< warumb fragent irs?>< herre, darumb das ich jungk bin>, sprach er,
< und weiß von wapenspiel nit vil zu sagen, und dörfft wol zu solchen sacken
eyns frummen mannes, zu dem ich mich versoldt, als er ist, an im zu lernen,
und das ich furter syner geselschafft halb komen mocht.>< sicher>,
sprach der konig,< kent er uch, er solt uch fast lieb haben, wann er uwern
vatter gar lieb hatt und uwer vatter yn auch als sere liebt als ye keyn man
den andern haben mocht in der welt. und sagon uch das es ist herre lancelot
vom lac.>< lancelot?> sprach gallehodan,< das walt gott, ich meynt, er
were dot. und dwyl er noch lebendig ist, so syes got gelobt und wil auch
nit ablaßen zu wandeln, der dot, siechtum oder gefengniß nem mirs dann abe,
ich hab yn dann funden; und wil yn bitten durch myns vatters willen, der
yn ußer maßen lieb hatt, das er mich zum gesellen nemen wolle und mich mit
im wandeln laßen zu suchen und zu sehen fremd abenture. und ob er es nit
thun will, so muß er mir doch raten wie und was ich thun soll, das er baß
kan dann ymands anders.>
also schied gallihodan von dem konig, gancz gewapent als er was, und
ließ es nymand wißen, die eynen oder die andern. er furt nymand mit im,
edellut oder knecht, und reyt also da hien den ganczen tag, das im nye man
oder frauwen wiedderfuren, die im zusprechen oder fragten was er suchen ritt.
und lancelot hett sich geerbeit und mud geritten an dem er des tags geubt
hett; und sin roß was auch so mude von der arbeit es gelitten und den wunden
es enpfangen hatt, das es kam gegen mocht dann fuß fur fuß. er sah
hinder im ein gewapeten ritter komen und ein jungfrauw mit im. und als sie
nah by yn kamen, da grußten sie yne. wann er groß angst hatte das sie yn
kennen solten, antwurt er yne:< gott gesegen uch!>< herre>, sprach die jungfrauw,
< wannen sint ir?>< jungfrauw>, sprach er,< ein ritter bin ich als ir wol
sehent.>< so helff mir got>, sprach die jungfrauw,< ir sagent warc, ir sint ein
ritter der besser in der welt nit ist, als ichs von hörsagen wol hör. und dar.
umb bitt ich uch durch der allerliebsten willen ir in der welt hant das ir noch
hint by mir herbergen wollent inn einr burg die nahe hie by lytt, und ge.
loben uch das ich uch morgen zeugen wil das schönst cleynot dißer welt.>
er antwurt, er wolt gern komen durch solch glubde sie im gethan
hett.< und rytent vor, ich volg uch!> sprach lancelot. und sie ritten als lang
biß sie kamen inn ein tal, sahen sie zu ende des dales ein burgk viereckecht
wol gemacht. und als sie an die port kamen, was es nacht. sie rufften den
ghenen die der pforten huten, die sie bald off hetten getan, und sie ritten
darinn. da die dainn waren gewar wurden das ir frauw was komen, giengen
sie ir engegen mit stangkerczen. sie stunden abe, und die jungfrauw sprach:
< achtent nit off mich, ich bitt uch dißem herren ere zu thun und wol zu dienen,
wann er der schönst ritter dißer welt ist.> da lieffen sie zustunt und
daten im synen schilt abe und furten yn hinuff sich entwapen. und da das
harnasch alles von im kam, ersah die frauw das im syn antlicz zurstoßen und
syn nase geschunden was von den schlegen die er enpfangen und geben hett.
da dett sie warm waßer bringen im syn antlicz und hals zu waschen, das
alles mit sym helm zurstoßen was. sie sah synen schilt beduerlichen ane und
sprache:< horent alle die ghene die hieinn sint, dißer schilt ist off dißen hutigen
tag besehen worden und begert anzugriffen von manger schöner frauwen.
so helff mir gott, er mag sich wol berumen der jhene der uch zu vuren hatt,
wann nye keyn ritter solch wunderlich sachen uff ein tag dete als er hut getan
hatt. gott muß gebenedyet syn das er mir yne zu herbergen geben und
zugefugt hatt, wann mir keyn lieber frunt komen mocht syn zu huß dann er.>
da dratt sie hin inn ir kamer und holt eynen rock von zendele im anzuthun.
und als er sich angetan hett, dett sie yn siczen off ein bette und sprach zu
im, er solt nyder siczen und rugen,< wann irs wol bedörffent als ich meyn,
dann ir diß tags ser mud worden sint.> er antwurt, er wer sicher mude und
uberarbeit. sie beschied zu eßen bestellen und die tafel zu decken, das als
bald geschach.
und als bald sie zu tisch gesessen waren, kam ein knecht und sprach:
< frauw, myn herre ist komen.>< in gottes namen, sag im das er bald eßen
kum und nit lang blib, wann ich hab eynen ritter hieinne, ich woll das er
im groß freud mach und ere thu!> der knecht ging zum herren und sagt im
was die frauw im enbotten hett. er und die mit im komen waren entwapeten
sich zustunt und traten hinuff. die frauw und lancelot stunden vom tisch
off, und der herre gebot yn das sie wiedder nyder seßen dahien sie vor
geseßen waren. und als bald sie einwenig gessen hetten, sprach die frauw:
< herre, machent freud uwerm gast, wann eim man der nit als frumm ist als
er möchtent irs wol thun.>< frauw, wer ist der herre der als frumm ist als ir
sagent? wann ich glaub das in der welt nit me dann ein byderman sy, wann
es me uß eim bydermann zu machen ist dann ich hut morgen gemeynt
hett. ich han hut so vil gelernt und gesehen das ich meyn nit me
dann ein byderman in der welt sy; das han ich hut off dißen tag wol sehen
bewern. wann sitt der zytt das ritter gemacht worden sint so gleub ich nit
das irdisch mensch ye gedet solch wunderlich ding als eyner off dißen hutigen
tag gethan hatt.> die frauw hub an zu fragen als ob sie da von nit gewust
hett:< wo was es da ir sahend einen alsolchen ritter als ir sprachen?>< das was
an der samenung konig bandemagus und des konigs von norgales.>< lieber
herre, was großen wunders mocht er me gethun dann die andern all daten?>
< ja frauw, ich kunds uch in eim jare nit erzelen das ich yn sah thun, und ir
kunden mirs nit glauben, schwur ichs uch zun heiligen, wann es uch ein draum
und ein lugen duncken wurd.> und da er alles das erzelt was er gesehen hett
und dasselb der ritter vor im vollenbracht hatt, da sprach die frauw:< sagent
uns ettwas mer der schönen geschicht vor dißem erbern ritter der hieinne geherbergkt
ist, uff das ers gesagen mög wann er inn syn lant kömpt.>< ha
viel>, sprach der herre,< kund ich uch da von gesagen, wann ich im alles nach
reyt durch des wunders willen den er dete. ich sah yn zu funff malen funff
ritter und roß zur erden schlagen und sah yn ritter und roß von einander
hauwen und sag uch das er mirselbs mynen schilt mitten von einander reiß
er schneyd myn sattel mir in zwey teil und myn roß huw er enczwey by dem
bug.>< was woltent ir nemen das ir im begegente und syner schleg einen enpfangen?>
< also helff mir gott, ich wolt syner schleg eynen nit warten syn umb
das landt das konig artus hatt, wann nach dem schlag syns schwertes bedorfft
ich keyner arczny zu nemen, und meynen, nach mynem schielt wol zu
mercken sy das keyner so kun lebt der gesehen hab das er hut gethan hat,
er solt syn nymer me erbeyten syn schleg zu bewern off ymant.> die frauw
lacht zu mal sere.< noch me wunders wil ich uch sagen>, sprach der
herre.< off myn truw, ich sah yn funff ritter mit eim umbwenden nyderstechen
mit syner glenen, das det nye keyn man noch der tufel mit synen
gesellen.>< ach lieber herre>, sprach die frauw,< was woltent ir darumb geben
das ir als ein frummen ritter in uwerm huß geherbergt hettent?>< so helff mir
got, stund es nach mynem willen, so solt er nummer von hinnen komen, ich
wolt yn syn leptag by mir behalten, wann ich rycher were dann ymands inn
der welt, und möcht auch nit richern schacz behalten.>< were er dann in
uwerm huß und der es uch nit sagt, was woltent ir thun?>< so helff mir got>,
sprach er,< ich wurd nymmer fro; wustens auch myn gesind und seyten mirs
nit, sie möchten mir nummer engan, ich wolt sie döten.> die frauw sprach:
< herre, so will ichs nit verschwigen und uch auch nit verhelen, wann ich uch
sagen wil was ich da von weiß, darumb das ich uwers zorns nit haben dörff.
so wißent furwar das es dißer byderman ist, der hie by uch siczt, den ir so
sere lobent.>< wysent mich dann synen schilt, an dem ich yn wol erkennen
will.> sie hieß das man im den schilt brecht.< frauw>, sprach lancelot,
< ir thund mir in uwerm schloß so vil schanden an als uch fugt; dann
hett ich gewust das ir so gebuwers gewest werend, ich wer in uwer huß diß
nacht nit kumen, sunder allen zwyvel, umb alles das ir mir mochtent getan
han.>< herre>, sprach die frauw,< nement ir diß sach zu undanck?>< ja furwar>,
sprach er.< herre>, sprach sie,< es sol nit me geschehen dwil irs verubel
habent. dann wißent das ich es getan hab durch fruntschafft willen und meynt
uch groß ere da mit zu herbieten, und bitt uch das ir mirs verzihent>, und
er dets.
da stunt der herre off und ging in die kammer da der schilt hing. und
als bald er yn gesah, bekant er yn wol und hett so groß freud er ummer
haben mocht und sprach zu im:< herre, zu alle uwerm willen mit mir habent
ir macht zu thun und zu laßen, wann ich uwer sin wil die tag ich geleben.>
das danckt er im sere. die nacht ruget lancelot fast wol, wann er mud was
und fast sere gearbeit hett. er entschlieff baid und lag biß an den morgen
zu primzytt. und da er entwacht was, die sunne ein gut teil offgieng, hort
man am bett yn heischen syn cleider. und da er sich an hett gethan und
bereyt was und meß hett gehort, als sie gaßen und die tafel offgehaben was,
hiesch er syn harnasch. da batt yn der herre den tag noch vollen zu bliben;
er antwurt im, er blieb umb keyn sach nit, wann er sicher viel zu schaffen
hett. da er gewapent und offgesessen was, hiesch er syn glenen, die man im
bracht. da sprach er zur frauwen:< gedenckt uch, fraw, der glubden zwuschen
uch und mir geschehen ist?>< ja herre>, sprach sie,< gar wol.>< so bitt ich
uch das ir uch gegen mir ledigent als ir schuldig sint und thun sollent.> sie
antwort, sie wolt es gern thun, und det von stund ein roß sateln und sagt zu
eim knecht das er ir nach volget. der ritter sprach:< frauw, wo wollent ir
hien ryten?>< herre>, sprach sie,< ich muß dißen herrn furn gein cornebrat,
dann ich im gerett hann zu wisen das suberlichst ding dißer welt.>< farent hien
inn gottes namen>, sprach er,< und gedenckent wiedder zu kumen so erst ir
mögent!> sie antwurt das es geschehe das allererst sie kunde oder möcht. also
schieden sie von dannen und det sich wol bestoppen umb der sunnen willen,
wann es sere heiß was.
also rieten sie biß an den mittentag biß sie kamen in ein dal und funden
vor yne im grunde des dales ein cleyn burg, die gar schön und wol gelegen
was mit allen sachen und umb und umb mit waßer beschlossen, das streng
und tieff was, und mit werhafftigen muwern wol umbschlossen was. und als
sie nahe hie by kamen, begegent yne ein jungfrauw, die ein roß reytt und
zur frauwen sprach:< war furent ir dißen ritter?> sie sprach:< geyn corbeyne.>
< durch gott, frauw>, sprach sie,< nit furent yn da hien, wann ir an solch end
ziehent dannen ir nit komen mögent on schand und schade.>< wir thun, ob
gott wil>, sprach die frauw, und rietent als lang biß sie zur burg kamen. die
bruck funden sie abgelaßen daruber zu ryten. sie zugen darinn, und da sie
hininn off den placz kamen, begegenten yn eyn und ander die da sprachen zu
lancelot:< herre ritter, der kercker wartet uwer.> er antwurt das er darinn
ryten wolt, es enwere auch das erst nit das er darinn komen were, und reyt
so ferre biß er kam an den meysten thorn, den lancelot gar sere lobt, wann
es der schönst were und der kostlichst den er ye gesehen hatt zu syner größ.
er sach off die lincke sytt und hort ein wip schryen und sere
weynen nah by im als yn beducht. er zog zum end zu als er das geschrey
gehort hett und sah das es die frauw was die herre gawan uß der buten
nemen wolt, des er nit gethun kund. und sie schrey:< sancta maria, wer wil
mir ußhelffen?> und als sie lanceloten ersah, sprach sie zu im:< herre ritter,
habent mich uß dißer buten die mich zu mal sere verbrennet!> er tratt zur
buten und griff sie by der rechten hant und hub sie schnell heruß. und da sie
sich entbunden sah, viel sie im zufuß und kust im syn beyn und schuch und
sprach:< herre, gebenedyt sy die stunde das ir ye geborn wurdent, und selig
sy der uch ritter macht, wann er nit gefelet hatt!> und da hub sich an das
grußen und rufen der jungfrauwen und der ritter die dainn waren; und die inn
der burg versamelten sich alle den wunder zu sehen. sie deten die jungfrauw
an und furten sie inn ein schön capellen dem almechtigen got zu lob und
danck. sie furten lanceloten in ein gewelbe das da by stund und wiseten yn
eynen sargk, der zu mal köstlich und von großem rychtum was, und stunden
daroff geschriben buchstaben, die also sprachen:
< dießer sargk sol von keynem man offgehaben werden biß zur zytt das
der groß lewe, da der lepart uß kumpt, die handt daran legt. der sol yn
lichtiglichen ufheben. der groß lewe sol bezaubert werden mit der suberlichen
dochter des konigs von dem land forane.> da sie die buchstaben hetten
gelesen, verstunden sie nit was sie sprachen oder betuten, und die da by waren
sprachen zu lancelot:< herre, wier meynen wol das ir der ritter sint da die
buchstaben von schriben, wan wir wol wißen durch die jungfrauw ir erloßt
haben das ir der best ritter dißer welt sint.>< was wollent ir>, sprach er,< das
ich thu, dann ich hie bin allen uwern willen zu thun.>< wir wollen>, sprachen
sie,< das ir dißen sarg uffhebent und besehent was darinn sy.> da schlug er
syn hende an das gröst ende und hub yn lichticlichen off. er sah darunder
den gruselichsten trachen und den bösten nach dem schyn da man ye von gehort
sagen. und als er lanceloten ersach, hub er sich off und warff uß
sym munde brinnende fuer off yn, das syn helm und wapen verbrant und besengt
wurden. er schoß uß der gruben mitten under das gewelb und fing an
uß dem munde fuerig flammen zu werffen und auch gifft, das die baum, die
grune waren, begunden zu brinnen von gewalt des fuers und der flammen. und
die da by waren musten wichen des fuwers brennen. sie flohen alle sament
hoch off die fenster, zu besehen wie die sachen zurgen wolten, und wurffen
lanceloten dar synen schilt und glene. er was fro und nam den schilt und
hieng yn fur syn antlicz. darnach kert er sich zu dem ende, da er den trachen
sah, als eyner der sich eynicher abenture nit forcht die im wiedderfarn mocht.
und der trach warff yn mit vergifftem fuer, das sin schilt uff im verbrand.
lancelot stach yn mit syner glenen mitten durch die brust so hart das er im
ysen und schafft darinn stieß. er begund mit den flugeln off die erd schlagen
als eyner der off den dot verwunt was. da nam er syn schwert inn die hant
und gab im vil großer schleg wo er yn treffen mocht, und treib das also lang
biß das er im den kopff abschlug. und da draten die ritter herfur die sich gewapet
hatten lanceloten zu hilff. und als sie sahen das er den
trachen gedöt hatte, enpfingen sie yn mit großen freuden und huben an mit
allen den glocken die inn der burg waren zu luten. und an stunt kamen darinn
ritter, frauwen und jungfrauwen als vil das wunder was, und sprachen alle
zu im das er gott wilkum were vor allen rittern der welt. sie furten yn in den
pallast sich zu entwapen. und inn den reden kam einr uß eyner kamern mit
großer gesellschafft, er was der schonst man den lancelot ye gesah sitt das er
schied von camalot, und glich wol eim edelman und kune zu syn. als die
dainn waren yn komen sahen, sprachen sie zu lancelot:< herre, hie ist der
konig von incotment.> lancelot stund off gegen im und sprach zu im:< wilkum
mußent ir syn!> er grußt yn wiedder und umbfing yne mit den armen
umb den hals und sprach zu im:< herre, wir haben uwer lang zytt begert
zu sehen, gott hab danck das wir uch han, wan wir uwer vast wol bedörffen.
dann unser lant und vil lut habende und guter synt vertriben gewest, das es
nu furter me wol recht were yn ir schad gekert wurd, weres gots wil, das yne
ir guter wiedder gegeben wurden des sie lang zytt in großer armut gewesen
sint.> er saczt sich by lancelot und fragt yn wannen er were und wie syn
nam hieß. er antwurt im, er hieß lancelot vom lac.
< nu sagent mir>, sprach er,< konig bann, der byderman der von ruwen
starb, was der nit uwer vatter?>< herre, ja>, sprach lancelot.< furwar>, sprach
der konig,< so bin ich des wol sicher das von uch oder die von uch komen
sollen diß land enbunden werden solle von fremden geschichten.> da ging
herfur ein frauw mit großen freuden, die wol hundert jar alt was, und sprach:
< herre konig, ich muß mit uch reden.> der konig stund off von lanceloten
und bevalh synen rittern im gesellschafft zu thun. sie antwurten, sie deten.
der konig ging mit der frauwen inn eyn cammer, und als sie gesessen waren,
sprach sie:< herre, was mögen wir dißem ritter thun den gott uns her gesant
hatt?>< ich weiß nit was man im thun sol>, sprach er,< dann hett er gern myn
dochter zu synem willen.>< by got>, sprach sie,< ich weiß wol das er sie nit
neme umb alles das man im gereden mocht, waun er konig artus frau lieb
hatt und keyn ander in der welt haben wolt. darumb fugt es sich wol das
man sere wißlichen mit dißen dingen off land gee, das er sich nit dar vor hute.>
< nu gedenckent darnach>, sprach der konig,< wie ir wollent, wann es sin muß.>
< nit fragent me>, sprach sie,< ich wils wol zu ende bringen, ob ich mag.>
der konig ging wiedder in den sale lanceloten geselschafft zu thun, und
redten mancherley mit einander sere fruntlich, und dete im so vil freuden als
er ummer mocht. lancelot fragt den konig wie syn nam were. er sprach, er
hieß konig pelles von dem land foranien. in der frag als sie also retten, sah
lancelot darinn komen eyn tub durch ein glaßfenster, die herre gawan auch
gesehen zu andern zyten hatt. sie bracht inn irem schnabel ein rych zeichen
von gold. und als bald sie zu im kam, ward der sale gancz erfult
mit gutem geruch als irdischen menschenherczen ye gedacht noch mocht gesagen.
und alle die da inn waren kerten sich umb, sunder eynich wort zu sprechen,
und saßen uff ir knyw als bald sie die tub darinn komen sahen. darnach
gingen sie sich alle seczen, so das nymands eyn wort sprach oder dem
andern zurett. der geschicht verwundert sich lancelot gar sere und dete als
die andern daten. er saczt sich vor den konig und sah das sie in irm gebete
waren. und nit langk darnach als das geschehen was, besah er die jungfrauw,
die herre gawan zu mal gern gesehen hett, uß eyner kamern gan, und was zu
mal suberlich uber die maß, das lancelot selbs sprach das er nye ein frauw
so suberlich gesehen hatt, on syn frauw die konigin, und sprach, er wolt gern
wißen wie sie wer darinn bracht. er besah das vaß das sie in irn henden hielt,
das nach sym synne das köstlichst was das man off erden ye gesah, und gemacht
die gestalt eyns kelchs, als yn ducht das es eyn heylig sach und wirdig
syn solt. er leyt syn hend dargegen zusamen und neygt sich demuticlichen
mit großer andacht und inniglichen. als die jungfrauw fur yn hin ging, so
knyt ir yglicher vor das heylig vaß. und da das geschehen was, zustund
waren die tafeln erfult mit aller der guter spise der man begern mocht, und
die kamer was erfult mit also gutem geruch als wer alle die wurcz uff erden
da gestreuwet gewest. und als die jungfrauw ein mal vor den zweyn herren
hien was gangen, da ging sie mit iren henden zusamen geleyt inn die kamern
da sie heruß komen was.
als die jungfrauw hinweg was, da sprach konig pelles zu lancelot:< herre,
ich han zu mal groß angst fur uch gehabt, das die gnad gotts zustund gethan
solt han als sie zu letst hern gawan dete der hieinn was.>< herre>, sprach lancelot,
< es ist nit not das unser herre gott, der zu mal sere barmherczig ist, sich
alle zitt zu den sundern kere.> da sie nu zu guter mußen und mit gemach
geßsen hetten, hub man die tafel uff, und der konig fragt lanceloten was yn
beducht von der jungfrauwen. er antwurt das er nye suberlicher jungfrauw
gesehen hett,< von den frauwen sagen ich nichts>. da der konig das hort, gedacht
er zustunt daran als er hett horn sagen von der koniginn genuere, und
glaubt wol das es war were das man im gesagt hett. an
stundt ging er zu brysane syner tochter meysterinne, die frauw mit der er zuvor
gerett hett, und erzalt ir was im zu antwort worden was von syner tochter
wegen.< herre, ich wusts wol; beydent myn einwenig, ich wil gan mich
mit im hersprechen.> sie ging zu lanceloten und begund yn zu fragen nach
nuwen meren uß dem hoff, und er sagt ir als vil er der wust und fragt sie
nach der koniginn.< herre>, sprach sie,< von ir fragen ich uch nit, wann es nit
langk ist das ich sie gesunt und frolich sah.>
und da er das hort, sprang er off von freuden und fragt sie wo sie sie
gesehen hett.< herre>, sprach sie,< sie ist off zwo mylen nah hie by da sie noch
hint diß nacht ligen wirt.>< frauw>, sprach er,< ir spotent myn.>< so helff mir
gott, herre, ich enthu, und off das ir mir deste baß glaubent so koment mit
mir, ich wil uch zu ir furen.> lancelot hiesch syn wapen, die man im zustunt
bracht. der konig gebot syner tochter uffzusiczen und das sie zur caße ryt
off das nehst schlosse er hette, und das man sie schlaffen legt uff das best bett
und das richlichst das da were und man gemachen mocht, dann lancelot und
sie wolten nach komen. sie gaben im zu verstan, wan sie da hin kemen, das
es were da die koniginn were. und sie bestalten eynen tranck; als er den
getrunck, der solt im inn das hirn stigen, so ensorgten sie nit, er solt iren willen
thun, dann möcht yn wol zukomen was sie suchten. der konig gab syner
dochter zwenczig ritter zu beleyten recht zu der burg zu kaßse. da sie dar
kamen und abgestanden waren, machten sie eyn als rych bette als sie ummer
kunden, daran die jungfrauw sich leyd, wann die ghene die sie darbracht hetten
gehabt wolten han.
lancelot hett syn wapen angetan und off syn roß geseßen. er schied von
der burg und ließ die ghene die yn dar brachte. er reyt mit brysane, biß sie
kamen in die burg zu casse da es finster nacht was worden, das liecht was
noch nit offgangen. lancelot stund abe, und man furt yn inn die camer da die
ritter waren. und da sie yn kumen sahen, stunden sie gegen im off und hießen
yn wilkum syn und entwapenten yn. es was dainne zumal sere liecht, und wol
dryßig stangkerczen da brunnen. brysane hett ein ir swester da, die wol wust
was sie thun solt. sie hett ir geben den tranck und zu ir gesagt:< wann du
hörest das ich zu trincken heisch, so bring des trancks ein kopff vol und gib
yn lanceloten zu trineken und nymands anders, und so dick er trincken wil,
bring im almal des trancks.> sie sprach, sie wolt es gern thun. als lancelot
entwapent was, hett er großen lust zu trincken darumb das er heiß gewest
was. er fragt brysane wo sin frauw die koniginne were.< herre>, sprach sie,
< sie ist in der kamern und ist yezunt entschlaffen.> sie hiesch den wyn, und ir
schwester dete als sie ir bevolhen hett, sie bracht im zu trincken. der tranck
was clerer dann brönnen und hett farb als wyn. das schenckfaß
was nit groß das sie vol hatt getan. und die frauw sprach zu im:< drinckent
es zu mal uß, ir kunnent nit baß gethun; wann ich meyn ir nit beßern tranck
getruncken habent.> er nam den kopff und tranck es zu mal sere uß, dann er
hett großen torst. als er befant das der tranck suß was, da hiesch er noch
als vil. sie bracht yn im. er dranck yn auch gar uß. da was er baß bereit
und mutwilliger dann vor.< wie>, sprach er zu brysane,< mag ich nit myn
frauw gesehen die konigin?> sie sah an im das er entferbet und hiczig was,
wann er nit wust wo er were oder wie er da hien komen mocht sin, dann er
meynt das er zu camlot in der statt were; yn beducht, er rett mit der jungfrauwen
die zu aller zytt syner frauwen der konigin geselschafft dete, sitt die
frauw von malehaut dot was. da sie yn also geleczt sahe, gedachte sie das er
lichticlichen zu behalten were.< herre>, sprach sie,< myn frauw mag entschlaffen
syn; warumb blibent ir als lang das ir uch nit schlafen legent?>< darumb das
sie nit nach mir fragt; wann det sie mir ruffen, ich ging zu ir.>< by gott>,
sprach sie,< ir werden bald ir bottschafft haben>, und sie ging zustunt in die
kammer, glicher wyse als ob sie mit der koniginn reden wolt, und ging wiedder
zu lancelot und sprach zu im:< herre, myn frauw wartet uwer und enbut uch
das ir zu ir kument.> er dete sich bald uß und ging nacket in die kammer,
biß an syn hemde und nydercleyt. er ging an das bett und leyt sich nacket
zu ir als der da went, es were sin frauwe die koniginn. er rett nit als eyner
von dem alle irdisch ritter erlucht und erhaben solten werden. die enpfing yn
mit freuden, und er dete ir solche fruntschafft und wollust als er syner frauwen
der konigin pflag zu thun. also waren sie zusamen gelegen, der schönst und
der best der zu der zytt lebt, auch die schönst jungfrauwe die von der hochsten
lynien was die man off die zytt wust. sie begerte syn mit inwendigen gedencken,
wann sie es also sere nit det von syner schönheit willen oder durch
erhiczung des fleischs noch durch hoffart oder begirden, sunder durch solch
frueht zu enpfangen da von alles das landt komen solt zu sym ersten gluck,
das von dem jemerlichen schlag des schwertes an frömde handt gewant und
vordorben was, als sie das jemerlich besunen hatt in der suchung des grales.
aber er begert ir inn eyner ander meynung, wann durch ir lieb oder schonheit
begert er ir nit, dann er genczlich meynt, es wer syn frauw die koniginn. und
des halben, das er sie darfur erkant, was er erhiczt als adam kant syn gemahel
getruw durch das gebott unsers herren. aber er bekant sie wiedder gott und
die heiligen kirchen in sunden und nit darumb das der herre, da all barmherczikeyt
inn ist, urteilt nach den geschichten des sunders, sah an
die samenung nach den geschichten den vom land, als der ghener der nit wolt
das sie alle tag in jamer und in armut waren; so gab er yn solch frucht zu
enpfangen und zu gewinnen das von jungfrauwen bluomen, die da verlorn were
worden, ward gemacht galaat, der sere starck und frumm ritter, der die hoen
abenture des grales zu ende bracht und der sich saczt an die sorglich stat der
tafelrunden, da hien sich nye keyn ander ritter gesaczt, er enwere dott.
als der nam der freuden verlorn was an lancelot durch erwermung der
ubertryt, also wart sie wiedder herholt an dißen durch bezwung des fleischs,
dann sie was jungfrauw mit willen mit und in irer dat biß an ir ende, als die
hystorie das ußwispnde ist. also wart geholt blum vor blum, wann inn syner
geburt was blume und spiegel der ritterschafft, das ward erlaubt durch die
samenung. und ir jungfreuwelicheit wart geergert und verandert. inn dißem
ward sie enpfahen. wol was gebeßert die ubeltat inn yrem leben durch ir
jungfreulicheyt, die geliebert wart fur heylig da sie von dißem ertrych verschied.
von dißem ertrich fur sie zu unserm lieben herren; durch des
großen guts willen, sie in irem leben dete, wart die groß sunde ir enpfengniß
etlicher wise verloschen.
hie hebt wyderumb an die rede von ir und lanceloten, der die gancz
nacht by der jungfrauwen lag und nam ir den namen den sie nymer me enpfahen
mocht, wann man sie den abent nennen mocht pucelle und des andern
tags der nam verwandelt wart in frauw sunder furcht. da es schon tagt,
stunt lancelot uff und sah fast umb sich und kunt doch keyn lufft gesehen,
wann die fenster an der kamer all verstopt warn das die sunne darinn nit geschyn
mocht cleyn noch groß, des sich lancelot gar sere verwundert. er griff
umb sich, er fragt die jungfrauw was das werc, wann er wiedder zu imselber
komen was. dann die sterck des giffts was vergangen, dwil er die jungfrauw
so entsebt hett. sie antwurt im:< herre, ich bin ein jungfrauw und dochter des
konigs pelles vom land foramie.> als bald er das verstund, da wust er wol
das er betrogen was und sprang zustund uß dem bette als betrubt er ummer
mocht. er nam syn hemd, syn nydercleyt, syn cleyder und all syn wapen, die
er bald angethan hett. da er gewapet was, ging er zur kamern da er inn gelegen
hott. er dete die fenster off und gesah biß an das ende das er betrogen
was. da wart er so sere betrubt und zornig das er by uß synen synnen komen
was und gedacht sich zu rechen on lenger beyten. er zoch syn schwert uß
und trat zur jungfrauwen und sprach:< jungfrauw, ir hant mich getöt und betrogen,
darumb muß es syn das ir sin auch sterbent, wann ich nit wil das
ir ummer keynen man in solcher wise betriegent als ir mich betrogen hant.>
da hub er syn schwert hoch off zuberg sie zu erschlagen. und sie
hatt so groß forcht zu sterben und bat yn gnad mit zusamen geleyten henden
und sprach zu im:< edeler ritter, durch got, habent myn gnad und nit dötent
mich durch der gnaden willen die gott zu marien magdalenen hatt!> er stund
still sich zu bedencken und sah sie ane, und ducht yne das er nye keyn schöner
jungfrauw gesehen hett, und bydembt von engsten, zorn und ungemut, das er
sin schwert inn der hant kum gehalten mocht. er schweyg stille und gedacht
was im zu thun were, ob er sie doten solt oder nit. sie knyt vor yn nacket
und bat ummer me dar herbermelich, an das sie ir hemde an hett. er besah
ir augen, munt und antlicz, da so vil schönheit an lag das yn groß wunder
nam; er sprach zu ir so zornig als ye keyner wart:< jungfrauw, ich bin so
zornig als ye keyner was und stan als eyner der sich an uch nit gerechen mag
oder dare, wann ich sere ungetruw funden wurd ob ich uch so in großer schonheit
ungetruw herzeygt. ich bitt uch das ir mir verzyhen wollent das ich myn
schwert uber uch gezogen han, wann zorn und unmut michs zu thun uberwunden
hatt.>< herre>, sprach sie,< ich verzyhe uch also ferre das ir mir uwern
zorn auch verzyhent.> er verzeyhe ir, da es nit anders syn mocht. er stackt
syn schwert in syn scheiden und bevalh sie gott. er kert umb und ging hinab
in den hoff, da er syn roß gesattelt fand, das brysane hett thun satteln, uff
das er es fund wann er herab kem; wann sie wol wist das er nit da bleib alsbald
er gewar wurd das er betrogen were. und ich glaub nit das sie zehen
pfunt genomen hett, das sie sin herbeyt hett und er gewust hett das es durch
sie gangen were.
lancelot saß off. er nam synen schilt und glenen, die er fand an eim baum
geleynt stan, und schied also von dannen mit jamer und zorn. er kam off ein
straß und reyt so schnelliclichen das er nit wust wie im was. und konig pelles
kam fruw zur burg geyn casße, sin dochter zu gesehen und zu erfarn wie es ir
gangen were, wann man im gesagt hett das lancelot enweg geritten was. er
fand sin dochter siech der forcht halb sie von dem tode enpfangen hett. sie erzalt
irm vatter wie es ir ergangen hett. und da er furware wust das zwuschen
lanceloten und ir ergangen was, det er ir lieblich warten und wol huten mit
großern eren wann er zuvor ye gedete. es wart nit langk das er vorware wust
das sie schwanger worden was an den suffczen und von irselber, wann sie sagt
zu im, es were war, des er zumal sere fro was und alle syn volck frauwten
sichs von herczen sere und ein yglicher in sunderheit.
als lancelot von der jungfrauwen geschieden was, da reyt er sere zornig
und betrubt biß umb vesperzytt. und allen den tag wo er hien reyt fragt er
nach synem nefen lionel. er sah vor im einen berg und ein schön burg, da
hin er glich zureyt, und fand ein ritter gancz gewapent, der zu im sagt:
< herre ritter, ir sollent nit heruber ryten ob ir nit jostieren wollent!> und
lancelot reyt also in gedencken fur sich das er nit verstund was
ghener sagt. der ander ließ zu im lauffen und traff yn so herticlichen das er
yne den sattel rumen dete und yn inn das waßer fallen dete. und es stunden
vier knecht off dem tham, die zu lieffen und yn ußer zogen und sprachen:< ir
mögent wol zumaßen baden!> der ritter von der burg nam syn roß und furt
es in die burg. und off stundt wart die port zugeschlossen. als sich lancelot
in dem waßer sah, da was er aller erschrocken, wann er nit enwußt wie er dar
komen were die knecht hatten yn gelaßen und waren hininn gangen. er fult das
er sere sanck und hielt sich an die bruck und zwen baum die vor im stunden.
er det so vil das er uß dem graben komen was uff drucken landt, synen helm
off synem heubt, schilt am hals und syn glene in der hant, und drat zur
porten und rufft denen die off der zynnen lagen. die sprachen:< herre ritter,
ir mußent hinweg gan ander herberg suchen, wann ir nit herinne mogent, und
morn herwiedder komen, als dann enpfahen wir uch gern als ein sundigen
ritter.> da er hort das sie sin also spotten, wart er gar zornig und sprach zu
yn:< lieben herren, sagent mir ob ir wißent war myn roß hin komen sy.> sie
sprachen:< von uwerm roß wißen wir nit, aber das ir verlorn hant, von dem
wißen wir wol, wann es hieinn ist. ach dörechter ritter, wannen koment ir?
konnent ir nit baß roß bewarn, so sint ir eyn ungetruwer böser stallknecht.
uns bedunckt das ir offgeseßsen sint und erst ryten lernent, der gul ist uch zu
frisch gewesen das er uch so lichticlichen abgeworffen hat. vermaledyt muß
der syn der uch ein ander roß git, wann mann es nit ubeler bestatten mag
dann an uch.> als er sah das sie nit anders darzu thun wolten, gieng er hinweg
vil zorniger dann zuvor und kam in den grunt des dales. er saczt sich
by eynen bronnen under vier linden, er stalt syn glen by sich und leynt sich
off den schilt. er was gar zornig und betrubt, biß die nacht kam. und
da die zytt herclert und das liecht uffgegangen was, ward es nit lang das
lancelot dry rytter komen sah, die an dem brunnen abstunden. ir helm
deten sie abe und irn harnasch gancz und gar uß und saczten sich in das grun
graß.
darnach nit lang kamen vier edelen die mit yn brachten die jungfrauwe
die lancelot herneret hat vor dem bösen geist, die sie off dem bronnen genomen
hatten, und schrey erbermclichen, sie sprach:< ach ir dieb und verreter!>
als lancelot sie erkant und schryen hort, was er gar sere zornig, wann er keyn
fremd jungfrauw nye lieber gewanne dann sie, one die koniginne. da wolt er
off gestanden sin und bedacht sich, er wolt baß beyten, biß er gesehe was me
sie darczu thun wolten. und als sie von den pferden abgestanden waren, da
stunden die dry ritter gegen der jungfrauwen off und hießen sie wilkumme
syn. sie antwurt yn und sprach das sie uberwunden solten werden als diebe,
verreter und bößwicht.< jungfrauw>, sprach der eyn,< sagent was ir wollent,
aber truwloß dieb noch verreter sint wir nit.>< verwar>, sprach sie,< ir sint druloß
und verreter, wann man großer untruw nit gethun mag dann ein jungfrauw
so jemerlich zu ermorden und sie zu stelen on iren willen,
als ir an mir hant gethan, das ir mich mit mördery und diebery genummen
habt in myns bruder huß. ir meynent, darumb du ich in uwer gewalt bin das
ich uch deste lieber haben wolt. neyn ich sicher, wann mir lieber were das ir
geschleufft wurdent an mynes pferds schwancz dann ich so viel enteret wurde
und ließ den besten ritter der welt, den erbersten und den fromsten man, von
dem ich glubd han das er kein magt lieber haben sol wan alleyn mich sin
leptag lang. und das ist nit ubel bestatt an mir, wann er mich lieb hatt und
haben sol alle die wil er mich lebendig weiß. ich sol im auch getruw syn dwyl
ich lebe, und nummer keyn ritter sol sich gerumen das ich im geselschafft thu.
und wolt ich wol so groß untruw thun, ich wolt doch nymands inn syn stat
seczen; so böß ritter als ir sint, so helff mir gott, enmöcht ich nit, aber ich
mocht eynen solchen den man nit mir genemen kunde.> do zurnten sich die
ritter sere und sprachen:< durch gott, jungfrauw, sagent uns, wer ist der ritter
der so ein frumm man ist und uch so getruwelichen lieb hatt?>< sicher>, sprach
sie,< mir geburt yne nit zu nennen vor eim so schnöden falschen man als ir
sint, und doch uch zu leyde wil ich uch sagen wer er ist.
es ist myn herre lancelot vom lac. das ist der des schleg ir nit enbeyten
durfftent umb das gancz konigrich von logres.>< jungfrauw>, sprachen sie,< zu
ubeln stunden ist er der best der welt noch der erberst man, wann es sicher nit
syn mag, dann er des bösten konigs sun was und des ungetruwesten von herczen
der ye kron getrug. wann das auch an sym ende wol schyn wart, wann konig
klaudas myn nefe yn enterbt alles synes landes er floh und starb von ruwen
und betrubniß. darumb sag ich uch das von dem bösten man nit komen kan
der best ritter und der fromst der welt.>< so helff mir gott>, sprach sie,< wer
er hie, die rede kemen uch nummer vor den munt, dann ir der konheyt nit
hettent das zu sagen umb konig artus landt.>< jungfrauw>, sprach er,< ir
sagent was uch gefellet, das ich uch auch erleube, und bitt uch gutlich und
fruntlich das ir mynen willen thund. und sint nit so unwißen das ich uch nit
dorff gewalt thun. anders ich wurd uch nummer lieb gewinnen, wann ir wol
sehent das irs thun mußent, dann die gewalt ist nit uwer, sunder myn.>< herre>,
sprach sie,< zu uwerm großen leyt, ich wolt lieber verbrant oder ertrenckt werden
wann ich so von eim bösen manne als ir sint erschemt solt werden, wann
ich nit ubelers gethun kunde oder möcht dann also enteret werden.>
da hieß er sin edeln und ritter hindersich treten von im, wann er alleyn
wolt by ir bliben. er hett sie lieb und meynt synen willen mit ir zu pflegen
on all wiedderrede. da sie von im gewichen waren, nam er die jung.
frau und warff sie under sich; sie must es, sprach er, mit gewalt thun ob sies
nit bewilligen wolt. und sie hub an zu schryen und zu weynen, sprechende:
< ach edeler herre ritter lancelot, warumb sint ir nit hie mich zu entretten
dißer schanden die dißer dieb uns thun wil!> sie begund sich zu weren das
best das sie kunde. er hielt sie sere hart under im off der erden, und sie weynt
inniglichen und sprach:< ach lancelot, myn ußerwelter frunt, myn entrettung
blibt mir zu mal lang als mich duncken wil.> und lancelot, der wol gesellen
hett was sie daten und die rede verstanden die under yn gerett waren, stunt
uff, wan in beducht das er wol zu lang bliben möcht. er nam sin schilt und
zoch sin schwert, er antwurt der die yne angeruffet hatt:< jungfrauw, forchtent
uch nit, ich bin nit ferre von uch; der ritter der uch erczurnt hatt muß syn
sterben>, und trat zorniglichen mit großem geschrey zu im. da er yn komen
sah, erschrack er gar sere, wann er sich versah zu sterben, und rieff:< helffent,
helffent!>< uff myn truw, keyn hilff hilffet uch me, dann ir mußent sterben,
und ist das wol billich, dann ir die jungfrauwe mit gewalt schenden wollent.>
er hub off syn schwert, und der ander wolt im entpfliehen, des er nit gekunde,
wann lancelot mit sym schwert im die linck schulter abschlug. er viel zur
erden und was wunt biß off den dot. die andern kamen yn zu entretten, und
lancelot ließ da syn schwert umb gan und schlug der zwen dot, wann er sie ungewapent
fandt. die andern kerten umb und flohen was sie ummer mochten,
wann sie angst hetten zu sterben, und lieffen zum wald zu. lancelot nam das
best roß under den dryen und ließ die andern gan wohien sie wolten. darnach
trat er zur jungfrauwen, die gar sere erschrocken was wannen lancelot komen
möcht umb die zytt.< lieber herr, was guter rettung hant ir mir gethan>, und
sagt, furware, sie were die ghene die yne entrett hatt. er det den helm uß,
das er sie erkennen mocht. und da er gewar ward das sie es was, ward er ußer
maßen sere fro und nam sie in die arm. sie dete im groß ere und freud und
fragt yne was abenture yn dar bracht hett.
lancelot erzalt ir was im die nacht wiedderfarn was, wie er sin roß verlorn
hett und inn die burg nit komen möcht, und wer darumb da hien komen zu
rugen under den linden biß es tag wurde.< herre>, sprach sie,< ich gleub, ir
habent hut nit geßen.>< ir sagent war>, sprach er.< so siczent off uwer roß, wir
wollen ryten inn eyner nyfftel huß, die off eyn myl nah hie by wonet, da finden
wir zu eßen, zu trincken und schön bett gnung zu unserm willen.> er antwurt,
er wolt das gern thun. sie saßen off und kerten sich zur lincken syten der
straßen. sie ritten so lang biß sie vor den angangk des waldes kamen, alda sie
sahen ein werhafftig huß wol umbgraben, die bruck offgezogen. die jungfrauw
rufft dem portener, den sie wol kante, der inn sym hemd und
nydercleydt was. er ließ yn die bruck hinab. die jungfrauw sprach:< gang
bald hinweg zu myner nyfftel und sag ir, ich bring eynen ritter, syns komens
sol sie gar fro werden als bald sie yne gesicht.> er dete an stundt ir gebott.
lancelot und die jungfrauw rytten uber die bruck und stunden im hoff abe.
darnach nit lang waren herren und frauwen im huß angetan und bereyt; sie
gingen uß irer kammern und hießen kerczen enpfengen, das man wol im sale
gesehe. sie gingen zur jungfrawen sie zu enpfahen und boten ir groß ere. sie
sprach zu ir nyfftel das sie von ir ließ und den ritter wol enpfing den sie mit
ir bracht hett und im vil eren dete,< wann keynen frummern ritter ir in der
welt wißent>. sie fragt sie wer er were. sie antwurt:< ir sollent wißen das es
herre lancelot vom lac ist.> da daten sie im alle die ere sie kunden oder
mochten, wann sie yn erkanten. die jungfrauw hieß zu eßen bringen, wann sie
den ganczen tag ungeßen gewest waren. der herre antwurt, es solt geschehen,
wann es bereyt were, und hieß die tafel decken. und als sie gaßen so viel
sie mochten, gingen sie schlaffen biß zum andern morgen. vor primzyt stunden
sie off die dainn waren und fragten die maget was abentur sie dare
bracht hett umb die zytt. sie erzalt es yne alles wie es darzu komen was,
und sie wer nit entrett worden, het lancelot gethan. sie antwurten das ir
got wol geholffen hett der abenture ir begegent was. da lancelot sich an hett
gethan, gieng er hinab uff den sal, und syn wirt grußt yne und erbot im ein
guten morgen.
< lieber herre>, sprach lancelot,< thunt mir myn harnasch bringen, wann
ich nit lenger bliben kan.> das im bracht ward, aber er must vor mit guten
rugen eßen. darnach det er sich an und sprach, er wolt in die burg die oben
im berg lege. da antwurt im der herre:< dar zu ryten darvor uch got behute,
wann ichs uch inn keyn wise riete. es ist me dann funff jare das nye kein
ritter darinn komen mocht, er bleib dot oder gefangen.>< wie ist das>, sprach
lancelot,< ir mußents mir sagen.>< das wil ich gern thun>, sprach er,< es ist
wol funff jar das ein ritter hut das nymands darinn komen mocht sunder urlaub,
und er ist so frumm und geweltig im wapen als ye keyn ritter diß lands
oder andern, durch gewyn und wapenspil wol versucht. darumb radt ich uch
nit in keynerley wise dahien zu ryten, wann ir nit scheyden mögent sunder
stryten.>< in gottes namen>, sprach lancelot,< ich wil nit wiedderkeren umb
keyn sach, ich wil da hien ryten, wann ich nechte myn roß da verlore, ich
kan nit gesagen wie.>< dwil ir so großen willen hant darzu zu ryten, so wil
ich mit uch dar ryten, zu sehen die ere man uch geben wirt, und uch hie
zwuschen geleyten da der stryt sich wol machen sol.> er hiesch syn wapen,
wann er lanceloten geselschafft leisten wolt.
da lancelot und syn wirt offgesessen waren, sprach die jungfrauw zu im:
< herre, ich han hören sagen das des achten tages nach sant marie magdalenen
tag ein thorney zu camlot sin sol. wollent ir auch da syn?> lancelot sprach:
< warumb fragent irs?>< herre, wust ich uch da zu finden, ich ließ
nit, ich sucht uch.>< ich han willen da zu sin>, sprach er,< so ferre ich gesunt
bin und mynen eygen willen hab.>< so rytent das uch got geleit, ich sol uch
dann sehen ob ich mag.> und sie schieden gutlich von einander. die zwen
ritten ir straße; und da sie vom huß off das felt kamen, da sprach der ritter
zu lanceloten:< herre, ir sint des gesindes konigs artus und der gesellen von
der tafelrunden. darumb glaub ich wol das ir alle die jhenen kennent die gesellen
sint von der tafelrunden.> er antwurt, er were nit zuhofe, darumb
mocht er sie nit alle erkennen, aber die eltsten und die die meist abenture
suchen meynt er ettlicher maß zu kennen;< ir ist auch vil die ich nit kenne,
das mir leyt ist, wann ir keyner ist nit, er sy frumme, kune und tugenthafft.>
< nun sagent mir>, sprach der wirt,< kennent ir eynen jungen ritter, heißt hector
vom mares?>< ja furwar, ich kenne yn wol.>< wie bedunckt uch dann, sol
er auch nuczlich werden?>< ja sicherlich>, sprach lancelot,< ich weiß in der
welt keynen ritter von sym alter den ich me forcht dann yne, wann er ist
kune und behende und mag viel arbeyt liden als ich meyn.>< wißent ir auch>,
sprach der wirt,< wannen er geborn ist?>< neyn sicher>, sprach lancelot,< ich
kennen yn nit me dann von ansehen; aber ich sag uch so viel das ich syn
ritterschafft me brysen dann myns herren gawins.>< by gott>, sprach der wirt,
< von naturen solt er gut ritter syn, wann syn vatter was eyn der best ritter inn
der welt, dann es was konig ban von benewig.>
lancelot verwundert sich zumal sere des und sprach:< lieber wirt, ich meyn
ir uch daran vergeßen habent sere, oder hatt villicht uch getreumet?>< als mir
got helff>, sprach der wirt,< ich weiß vorware das konig ban uwer vatter ist
und auch hectors, da von ir redent, und wil uch sagen wie. es geschah das
konig vertiger gestorben was, und man wolt gesucht haben konig artus, der noch
ein junger ritter was, und das die banriczen und herren ir lehen und land von
im enpfahen wolten. da wurden sie verbotten zu der kronung konig artus,
darumb sie im manschafft solten thun und ir lehen enpfahen von im. und
konig bohort syn bruder was komen zu dem hoff, er herbergt ein nacht da ir
nechten woltent geherbergt haben. und off die zytt was der herczog vom mares
ein herre daselbst, der hatt ein dochter, die schönst die inn dißem land was.
und als konig ban sie gesah inn so großer schonheit, da begerte er ir zu sere,
das es wunder was, und det so vil das sie in syn kammer gefurt ward, und lag
die nacht by ir und gewann denselben hector mit ir von dem ir uch so sere
verwundert hant. also das der ritter, zu dem ir yczunt ryten wollent uch mit
im zu schlagen, der hat nu hector wapen geben inn konig artus hoff zu faren
und bevalh im hoch und thuer das er sich uch nit zu erkennen geb inn keynen
weg, ob ir ynselbs nit erkentent von anesehen. er antwurt im das sicherlichen
ers thun wolt. nun verwundert mich zumal sere: ist er als ein frommer ritter
als ir sagent, das er sich uch nit zu erkennen geben hat; und dwil er uwer
bruder ist, so sollent ir syn keyn schand han.>< so helff mir gott, ich enhan
syn keyn schand, wann ich wol zufrieden bin das es also ist. gott sys gelobt
das ir mirs gesagt habent das er myn bruder ist, wann ich wil syn
wol zufrieden und ummer dester zu besserm gemach syn biß zur zytt das ich
yn gesehen mag. und als bald ich yn gesich, wil ich fragen und schelten warumb
er sich so lang verborgen vor mir hatt.>
sie ritten also lang mit einander schweczen biß sie zu der burg
kamen. der wirt sprach zu lancelot:< herre, beytent myn ein cleyne wil biß
ich wiedder her zu uch komen, wann ich nit lang beliben will.> lancelott hielt
still als der es gern thet, und der wirt reyt bald zur burg. da fand er den
ritter der den innganck der brucken hut, derselb hectors vetter was. der wirt
grust yn fruntlich, und der ander det im desglichen, wann er yn wol bekant
und nehster nefe was.< lieber nefe>, sprach er,< es muß syn das ir guten radt
an stundt von uchselbs nement, das ir nit zu wunderlich sint, dann herre
kompt der best ritter von der welt, das ir mit im nit strytent und yn uber die
bruck mit frieden ryten laßent; wann wo ir des nit detent, so wer es ein groß
torheit. das wil ich uch sagen, wann er so gut ritter und auch von so starcker
krafft ist das ir nit lang vor dem geduren mögent. darumb komen ich herre zu
uch das zu sagen, das ir mit im ein gutlich sun machent und richtent uch so
ir allerbast mögent von dem das ir von im mißtan hant.>< wer ist der dann?>
sprach der ritter der die burg inn hut hett.< es ist myn herre lancelot vom
lac.>< entruwen>, sprach er,< widder den schlag ich nit, ob gott wil, wann ichs
cleyn ere haben solt als die andern all haben die sich mit im geschlagen haben.
und wißt ichs auch besunder wol das ich yn uberwinden solt, so schlug ich
mich doch nit mit im, wann ichs billich laßen sol durch myns nefen hectors
willen, der syn bruder ist. dann sagent mir so vil: was wapens furt er?> und
er sagt es im. da bedacht er sich und bekant inn imselber das es der ritter
were den er des andern tages abgestochen hett.< ha lieber nefe, wer ist der
ritter den ir meynent, ist es lancelot der die wiße wapen furet?>< ja furwar,
ich weiß wol das er es ist.>< es wardt nye lancelot, konig bans sune, den man
helt fur eynen guten ritter der welt, des name so groß und wyt erkant ist.
derselb kam nechten gar spad herre, und ich jostieret mit im also das ich yn
inn den graben stieß. und were das der ritter von dem man so vil guts uber
alle land sagett, so engleub ich nit das er umb myns stechens willen gevallen
were, wann es ettlicher ander ritter von bößem herczen ist, der sich stellet inn
eins guten ritter gestalt und dut sich mit synem namen also stellen, wo er
hien zucht oder wandelt, das man yn dester höher acht, wann es sicher nit
lancelot ist.>
da der wirt die rede gehort das er von im abgestochen was, ward er erschreckt
so sere das er nit wust was er sagen solt. der ritter fragt yn was ritters
daußen hielten.< uff myn truw, nit dann eyner alleyn.>< so helff mir got,
es ist nit lancelot vom lac, wann er hatt keyn roß, das weiß ich wol, darumb
enist ers nit; der hatt ein das schönst schymelroß als eyn ritter haben
mag. laßent yn fry herkomen derselb sich lancelot nennet, und ob ich yn den
sattel nit rumen thu, so wil ich nummer wapen me gefuren.> lancelots wirt
kam wiedder zu im und sprach:< herre, ir mußent jostieren, anders enmögent
ir nit uber komen.>< ich begere es auch nit anders>, und lengt syn glene und
ließ syn roß lauffen zum ritter off der bruck und ghener wiedder zu im. sie
traffen sich so hart das die glenen zustucken sprungen, und stießen sich mit
den liben und schilten so hart du sie nit wusten wo sie waren.
aber sie hielten sich so hart das ir keyner viel. lancelot dett syn hant an syn
schwert den ritter da mit zu schlagen.< neyn lieber herre>, sprach der ritter,
< beytent noch eyn wenig, wir wollen baß einander mit joßtieren versuchen welcher
das best thu, so lang das eyner gefallen ißt.> lancelot sprach, er wolts
gern thun und wer im lieb. da gab im der ritter ein glene und nam er auch
eyne und ließen zusamen lauffen. sie traffen einander so hart das sich ir schilt
von einander zurspielten. und dem ritter von der brucken brach syn glene by
der handt, und lancelot traff yn so frischlich das er yn und das roß zur erden
und inn graben fallen dett an die statt da er die forder nacht gelegen was;
und wer im nit hilff komen, er must gar bald hertruncken und verdorben syn,
wann gar viel waßers im graben was. lancelot beyt so lang biß man im uß
dem graben gehalff und fragt yn ob er ytt me thun wolt.< ha herre, gnad
durch gots willen, wann ich nit meynt das irs weren! hie ist myn schwert, das
geben ich uch und mich gefangen und stellen mich gancz nach uwerm willen.>
lancelot nam yne zu gnaden und dete yn hindersich siczen. er reyt inn die
burg, wann er wißen wolt ob die abentur von hector were als im gesagt was.
da er kam vor den großen pallast, stunden sie abe, und der ritter sprach zur
frauwen darinn:< liebe schwester, ich bring uch den besten ritter der welt, mynen
herren lanceloten vom lac, hectors uwers suns bruder. thund im all ere und
freud als ir schuldig sint zu thun, wann er syn wol wert ist.> sie dete yn zustund
entwapen. und als sie yn also bloß under augen sah, da beducht sie, sie sehe
konig bann von boniwig, wann inn der welt keyn man was der yn gesehen hatt
und darnach sehe lanceloten, er must sagen das er syn sun were. sie kust im
mund und augen und weynt vor freuden und betrubniß und sprach zu im all
weynende:< sicher, es verwundert mich nit das ir der beste ritter dißer welt
sint und der tugenthafftigst, wann ir sun sint des besten ritters der inn aller
welt was von sim alter, das was konig bann von bonewig.> da saßen sie nyder
inn das grun graß, und die sunne was yczunt under gangen. sie retten zusamen
mancherley.
lancelot bat sie das sie im die abentur von im und hector sagen wolt, das
man yn off dißen hutigen tag hett laßen wißen das er syn bruder syn solt; ob
das ware were, wolt er gern wißen, und möcht nit mer freude yczunt gehaben
wann die sachen also weren.< so helff mir got>, sprach sie,< er ist uwer bruder,
wann konig bann uwer vatter yn gewunnen hatt>, und erczalt im die meynung
gancz wie im syn wirt gesagt hatt.< nu weiß ich wol das es ware ist, des ich
von herczen fast fro bin.>< lieber herre, ich wil uch noch eyn worczeichen
sehen laßen das ir wol kennen mögent>, und ging in ir kamer uber irn schryn
und nam daruß ein fingerlin von gold mit eim saffyr, darinn geschnitten waren
zwen cleyn serpanten, und zeugt lanceloten den:< herre, sehend ir was ich hie
han?>< ja frauw, wol.>< so helff mir got>, sprach sie,< uwer vatter gab mirs
da er uß diesem land schied und sagt mir, uwer mutter hett es im
geben und sie hett auch des glichen. ich weiß wol>, sprach sie,< das er war
sagt, wann es nit lang ist das ich durch gaul fure myner öheym eynen
zu suchen, der konig claudas radt ist. also das mich myn weg trug zum
koniglichen mönster, da uwer vatter begraben lyt, da ich ein nacht bleyb und
fand uwer mutter, die heiligst gottforchtigst und die best frauw was die inn
der welt sin mag. ich gab mich zu erkennen wannen ich were und uß was
lanndes. sie fragt mich von was luten ich were und fragt auch gar viel nach
uch. ich erczalt ir was ich wust, wann vil lut mir von uch gesagt hetten, wie
wol ich uch nye gesehen hett, und werent der best ritter von aller welt. ich
hett dißen ringk an myner hant, den sie gar sere besah, wann sie yne durch
abenture bekannt, und fragt mich wer yn mir geben hett. ich wolt sin leucken,
aber sie sprach, sie wust wol von wem ich yn hette, und vonstundt zeugt sie
mir den yren, und derselb was myns glichen. darumb glaub ich wol das uwer
vatter hett die warheit der sachen gesagt.>
lancelot bleyb die nacht by yn inn der burg und was zu mal sere frölich
und wol zufriedden, wann er verstanden hett sachen die er gar gern gehört
hatt; und im ward groß ere und freud erzeygt. die frauw was inn großen unmußen
alles zu fragen nach hector yrm suon wie es im ging, wann zwey jare
vergangen waren das sie yn gesehen hett. lancelot sprach, es wer nit zwen
monat das er yn gesehen het frisch und gesunt. sie retten als lang biß es nachtessens
zytt was. da wurden die tafeln gedeckt, daran sie saßen und aßen mit
großer freud und wollust. da es nacht was, furt man lancelot schlaffen uff
eyn gar schön kostlich bette als sölchen frummen mannen zugehört, und er entschlieff
bald. da es tag ward, stunde er off, er det syn cleyder an und hiesch
syn wapen, wann er ryten wolt.< ach herre, durch got>, sprach die frauw,
< mag es syn, so wollent doch noch eynen andern tag by uns syn hierinne.> er
antwurt das er es inn keyn ander wise nit thun kunde, wann er viel zu thun
hett. und als er gewapent was, saß er uff syn roß; also daten auch alle die
dainne waren im geleyt zu thun. und die frauw reyt alles neben im und bat
yn fruntlich das er hectors ware neme und yn fur synen bruder hielt. er antwurt
ir, wer es gots wille das er yn fund, er wolt yn inn langer zytt nit von
im scheiden laßen, ob er es an im haben mocht. und da sie ein lang wil also
mit im geritten was, dete er sie umbwenden, wann er sie nit furter ryten wolt
laßen. als die frauw sah, das er von ir scheyden wolt, sprach sie weynende:
< lieber herre, durch gott und uwers lieben vaters sele, bedenckent myns suons
uwers bruders!> er antwurt, es dorfft nit bittends, er wolt es gar gern thun.
die frauw kert wiedder zu ir burgk vast betrubt darumb das er nit lenger
bliben wolt.
lancelot reyt alleyn hinweg mit großem verlangen und was betrubt das
er keyn mere von hector erfaren mocht, er hofft aber yne bald zu sehen. die
hicz was offgangen wunderlich groß, das yn sere bekumbert, wan er ryten
must. er dete synen helm abe und gab yn eim schiltknecht, den er off dem
weg funden hatt. er reyt inn solcher wise biß an den mittag, so lang das er
kam in eyn starck alt statt. in dem inngang sah er eyn capellen,
da ein waltbruder inn was gar ein erber man schynende; und inn der capellen
was ein begrebniß und kirchoff, und vor der kirchture was eyn crucz an eyner
wandt von marmelsteyn. er trat zum crucz und besah oben an der wandt da
geschriben stunden buchstaben, die also sprachen:< o du ritter und alle die
ritter die dißen weg herkoment, abenture zu suchen, und der nit sterben wil
sol vermyden dißen weg, wann du darvon nit magst sunder schande und
mercklichen schaden libs und eren noch aunder dem tode!> der schiltknecht
laß auch die buchstaben und sprach:< herre, verstend ir wol was dißer brieff
saget?>< ja>, sprach er.< so weiß ich wol das ir nit furbas rytent, wann dieser
brieff es sagt und verbut das uch und eim yglichen.> lancelot sprach zum
knecht:< war wiltu ryten?>< herr, inn ein burg die lyt off ghener sytten des
waldes.>< und weist du dann den weg?>< ja ich, es ist keyn ander weg dann
dießer.>< so wil ich mit dir.>< furware>, sprach der knecht,< das were wiedder
mynen willen das ich da hien ritt und das doch thun muß.>< nu ryt an sicherlich,
ich volg dir nach biß du diß weg hinuß kömpst.>< ach herre, nit rytent
mit mir, wann es groß torheit were; sehent ir nit was die buchstaben sagent?>
< durch diße buchstaben nach durch ander sachen willen gelaßen ich das nymmer
in keyn wise, ich wil dardurch.>
lancelot sah uff der lincken syten eynen waltbruder, der die thur der capellen
offgethan hett und wolt vesper singen. er ging gewapent hininn als er
was und grußt yn und der erber man yn wiedder aer gutlich. er fragt yn
wannen er were, und er antwurt, er were der abenturlichen rytter eyner.< was
rytent ir dann suchen?>< sicher, ich such myner nefen eynen, ist genant lionel.>
< wie ist uwer nam?> sprach der waltbruder.< ich heiß lancelot vom lac.>< des
sy gott gelobt, von uch han ich zu andern zyten vil horn sagen das ir der best
ryter sint der inn der welt sy, zu gezugniß vil lute die das bekennen. es wer
gar großer schad das ir ryttent inn ein ende da ir nit ußkomen mochtent zu
uwerm willen, wann gar viel lut daran verlorn. herumb rat ich uch das ir nit
inn den walt rytend und wiedder umbwendent den weg den ir herre komen
sint, wann ich gar ungern seh das ir den weg zum wald zu rytent. dann es ist
me wann zwey jare das uber anderthalb hundert ritter da hien geritten sint,
die sagten, sie wolten wiedder komen, aber die sachen die yn begegent syn
und funden hant, keyner ist nye wiedder komen. darumb weiß ich wol das
sie dot sint. und dwyl ir, lieber herre, als ein stiel sint aller ritterschaft, so
bitt ich uch das ir nit darinn rytent, wann ich wol weiß das ir nummer wiedder
komend.>< sagent mirs ob ir wißent wer die buchstaben, die da sint, geschriben
hab!>< neyn ich sicher.>< hant sie aber lang da gestanden?>< ja, me wann
sehs jare.>< ich bevelhen uch gott, dann ich blib zuvil lang.>< wollent ir dann
thun das ich uch sag?> sprach der schiltknecht.< neyn ich>, antwurt lancelot,
< wann umb alle die sachen die ich gesehen mag wil ich mynen weg nit laßen,
dann ich det gar groß dorheit ob ich forcht hett ee wann ich sehe.>
< nu wil ich uch sagen>, sprach der waltbruder,< was ir thun sollent. dwyl
es also ist das ir ye nit wiedderkeren wollent, so blibent doch diße
nacht by mir hieinne, sitt es nahe an der nacht ist, und dunckt mich das best
syn, wann es auch wol herbergens zytt ist. dann wo ir uch in disen walt stießent,
der groß und dick ist, es möcht zur abentur wol geschehen, ee das ir zwo myle
rittent, das ir mustent under einem baum off der erden bloß ligen und hettent
nit zu eßsen, ir oder das roß. aber hieinn hand ir dißen abent gnung zu
eßsen, ir sollent diß nacht auch wol geherbergt syn nach uwerm gemach.>< sitt
uch gevellet>, sprach lancelot,< das ich bliben sol, so thun ichs, und ist doch
noch zu mal zytlich zu bliben. aber furwar, knecht, ich sag dir das ich dir morgen
gesellschafft leysten wil durch den walt zu ryten>, und bleib by im, wann er
wol sah das er nit baß gethun mocht. die nacht ward lancelot und sym
knecht wol gedienet von alle dem das er hett und haben mocht. er sant synen
schuler dar by an ein burg fisch zu kauffen, wann es frytag was, und aßen der
mit follen und gnug so vil sie mochten. lancelot fragt den frummen man wie
der walt hieß.< herre, die lut inn dißem land nennen yn den verlornen walt,
wann kein mensch ist der den ußgangk des waldes wißen mag, wann alles das
darinn kompt ist alles verlorn, das man nymer me von im vernimpt.>< das ist
wunder>, sprach lancelot,< das nymands wiedder kompt, ich meyn, es sy der
weg sunder widderkere; ja>, sprach er,< so helff mir got nummer, ob ich das
umb keyn sach gelaß, ich ziehe darinn und wiß wo hien alle die ghene komen
die dainn bliben sint.>< so geleyt uch got, wann nye keyner dar gezog da ich
so groß sorg vor hett als ich vor uch hann.> die nacht lag lancelot so wol als
yne der erber man gelegen mocht. und des morgens, als er offgestund, sang der
bruder meß von dem heiligen geist vor im. darnach wapent er sich und bevalh
den erbern man unserm herren gott, der getruwelich vor yn batt das er
yn geleyt nach synem willen. also ritt er in den walt und der schiltknecht
und fragt yn wem er zugehöret. er sprach, er wer konig pelles knecht uß dem
land foramien.
die zwen ryten also reden biß zu primzytt im schaden durch den walt,
und kurcz darnach begegent yne ein jungfrauw die ein bracken an irm arm
trug. und als sie by sie kamen, besah sie die zwen stillschwigende. lancelott
hett synen helm abgethan, umb der hiczen willen sin anczlitt gancz entdeckt.
und da er by die jungfrauw kam, grußt er sie. aber sie rett ein wort nit,
dann sie sah yn alles an, wann sie beducht das er zu mal schön was, das sie
sere verwundert. sie hielt still yne zu gesehen, das yn und den knecht auch
verwundert. uber lang hub sie an und sprach:< es ist großer schad das ein so
suberlich man als ir sint zu sim tode rytt und zu syner schanden, das mich
bedunckt das uch gott viel zu leyde thut das er uch dißen weg gewißt hatt,
wann in sörglicher ende möchtent ir nit komen dann ir sint.>< myn jung.
frauw>, sprach lancelot,< erschreckent nit, alles das ubel das ir meynt uns nit
zu soll komen.>< farend hien, das gunnen uch gott>, sprach die jungfrauw,
< dann ich wolt wol das uch keyn ungevell geschehe oder ubels zukeme>,
und da mit schied sie. der knecht sprach zu lancelot:< herre, durch gotts
willen glaubent was man uch sagt und habent uwerselbs acht, ich bitt uch das
ir wiedderkerent. hant ir nit gehört was die jungfrauw gesagt hatt die uch
nye mer gesah? sie ist betrubt umb uwernt willen und sagt, ir giengent in
uwern dot. es muß den sere ubel gevallen die uch kennen und lieb haben,
wann die ghene uch nit me gesehen han verdrieß und unwillen darinn und darnach
gedencken. durch gots willen kerent wiedder, ich wil mit uch wenden
und gesellschafft leysten biß ir uß dem wald koment.> er antwurt das er es
nit thete und das er still schwieg und gut geselle were. da er gesah das sin
hercz darzu gewant was, da rietten sie als lang das sie kamen inn ein wiesen
grun by eynem thorn.
da by waren offgeriecht ob drißig gezelt, die schönsten die lancelot ye gesehen
hett, und mitten zwuschen den gezelten stunden vier brunnen, die zusamen
lieffen, und da zwuschen stund ein sessel gedeckt mit eim grunen samet.
uber dem samet stund ein gulden kron, und umb den brunnen waren frauwen
und jungfrauwen und ritter wol sechczig, die eyne gewapent, die andern ungewapent.
die andern stunden als weren sie bulern und hetten jungfrauwen an
irn armen. und ir was eins teyls die wedder frauwen oder jungfrauwen hetten,
dann sich hielten ritter mit den henden, der vil me da was dann frauwen und
jungfrauwen. da lancelot dar kam und sah den dancz so schon da die brunnen
mit geziert waren, da wundert er sich sere was das wesen möcht und sprach
zu dem knecht:< hie ist zu mal ein groß schon gesellschafft und suberlich
lute, als mich dunckt, das ich nit durch dißen walt komen mög, ich besehe
dann was es sy und warumb sie so groß freud haben inn den gezelten.>
da lancelot by die kam die da hatten freud, ward im auch das hercz vol
der freuden und verwandelt den willen der ritterschafft gancz und gare. er grußt
sie und begunde sich zu verweren und sin begird verandern nit anders dann
zu danczen; er vergaß syner frauwen der koniginn, syner gesellen und synselbs
so gar das im nichts me gebrast. er stund von sym roß von stund ab und gab
es synes herren knecht das zu bewaren, er warff synen schilt, helm und glene
zu der erden und drat zum dancz allgewapent als er was und nam die erst
jungfrauw die er fand. er hub an zu singen und mit den fußen zu schlahen
und zu bochen als die andern daten, me wann er ye gethan hett. und da yne
der knecht also stellen sah, hielt er yn vor eyn narren. er sang ein lied von
der konigin genover, und der knecht verstund das es also lute:< furwar, wir
han eyn schön konigin vor allen andern.> und als der lang wile gebeyt
hett, da verlangt yn sere das er so lang bliben must. er ging zu lanceloten
und nam yn mit dem hals, er sprach:< herre, koment, ir blibent zu
lang!> und er antwurt im zorniglichen:< fluch von hinndann und laß mich
danczen, wann ich nit komen wil umb dyn oder ymands willen!> der knecht
trat zuruck und beyt noch eyn cleyn wyle, zu wißen ob er wolt komen oder
nit, des er keynen schyn dete, und bleib biß zur nonezytt. und als er gesah
das sich die sunne umbgewant hett, da acht er sich törlich das er syn so lang
gewart hett; er ging zu im, das er keme. lancelot det als eynr der nichts gedacht
dann zu danczen und sprach:< guten morgen, cuncz!> das was ir liedt
das sie sungen. da der knecht das hort, gedacht er wol, er wer bezaubert
durch irs danczens willen. er vermaledyt die stund das er ye dar komen was,
wann der best ritter dißer welt ist durch zaubery bezwungen, und was so sere
trurig das er schrey von leyde. und da er sah das er im nit gehelffen kund,
zoh er wiedder zu sym weg und reyt gar snelliclichen syn straß, wann er zu
lang gebeyt hatt. lancelot bleyb. - hie geschwigt die hystory von lanceloten
und dann sie wiedder zu mym herren ywan kumpt, konig fryens sune, des
gut wil ist geschwigen
das turnier zu kamalot
nu sagt die abenture das myn herre ywann vierczehen tag in der aptyen
gelegen hatt und was gesunt worden und genesen der wunden, des er frolich
von dannen schied und bevalh die bruder unserm herren got. er reyt
den ganczen tag das er nye keyn abenture fand oder im ymands begegent; des
andern tags auch also. und wo hien er kam, fragt er alles mere nach lanceloten,
wann alle die weg die er reyte kund er nicht von im vernemen oder
das im etwas von im gesagt möcht werden. und reyt inn allsölcher wise zehen
ganczer tag also das es kam off eynem montag zu morgen. da begegent im
ein zwergk, das reyt ein köstlich roß und gehub sich zu mal ubel. myn herre
ywann fragt den zwergk ob er keyn mere wust von lancelot vom lac, den er
suchen ritt.< by gott>, sprach der zwergk,< von lanceloten wil ich uch gut mere
wol sagen die war sint, ob ir yn so lieb habent das ir umb synen willen so vil
thund das ir mir einen bracken wiedder geben thund, den mir ein jungfrauw
genomen hatt.>< wust ich wo die jungfrauwe were, ich wolt dier den bracken
wiedder geben, des syst sicher.> der geczwergk globt im getruwelich das er im
solch mere sagen wolt der wol zu glauben were.< so fur mich da hien da die
jungfrauw ist die den bracken genomen hatt, von der du dich beclagst, wann
ich dir glob getruwlich das ich myn macht darzu thun wil das er dir wiedder
werd.> das antwurt, es begeret nit me, und kert wiedder den weg den er herre
komen was gar bald; myn herre ywan folgt im alles nach. sie rieten so lang
das sie kamen an eynem berg abzuryten und sahen vor yne eyn ritter und eyn
jungfrauwe by im.< herre, diß ist die jungfrauwe, die mir mynen bracken genomen
hatt mit gewalt. der ritter der by ir ryt gleyt sie.>< nu rytt hien>,
sprach myn herre ywan,< nim yn ir irs undancks! und ob sich der ritter darumb
zurnt, ich bin der ghener der nit darnach fragt, wann ich forcht
yn nit. und ob der ritter dich angrifft, ich entrett dich wol vor im.>
das gezwergk was fro der reden. er reyt zur jungfrauwen und nam ir
den bracken so nytlich uß der hant das er sie by nach uß dem sattel gevellet
hett. da sie sah das er yrn genomen hatt, ylet sie im nach und wolt yn dem
geczwergk wiedder genomen han. und herre ywan sprach zu ir:< jungfrau,
legent uwer hend nit daran, laßent im den bracken, er ist in mym geleyde,
wann mich dunckt das er yne muglicher hab dann ir; er ist sin, und ir hant
keyn recht darzu im den zu nemen.> da sprang der ritter herfur der die jungfrauw
geleydt, und herre ywan sprach zu im:< ziehent hinder uch, ir schalck,
wann ich gestadts nit das ir hende an yn legent!>< nit?> sprach er,< so mir das
heilig crucz, ir redent ubel, und hutent uch vor mir, wann es nu zum stryt
komen ist!> myn herre ywan antwurt, er fragt nit darnach. da ruckt eyner
zu dem andern und deten ir schild fur sich, sie lengten ir glenen und ließen ir
roß lauffen, die starck waren. sie stachen zusamen, das die stuck von den
glenen sprungen, und traffen sich mit den liben und mit den schilten so hart
das ir keyner was, ir hirn wurden wuten inn irn heubten, und vieln zur erden,
also das sie nit wusten was sie daten, und kamen doch schnell wiedder uff ir
fuß. sie sprungen uff und zogen ir wolschnydende schwert und schlugen sich
off die schild, helm und arm also hart sie ummer mochten. sie zurbrachen
ir schild oben und unden, sie entschlossen ir helm und zurbrachen ir halßberg
von eynander, das yn das rot blut uß yrem fleisch trang den großen schlegeri
nach mit den schwerten zum ersten sturm, so das ir keyner was, er were verwunt
und fast mude.
myn herre ywan was als gar verdurmelt das er nit meynt dem dot zu entgan,
wann er sehs wunden enpfangen hett, da die mynst sorglich gnung was,
und fant den mit dem er sich schlug so starck und sicher, das er meynt syner
sehs nit so vil sterck haben solten als er enpfunden hatt von im. er versah
sich wol zur abentur das er uberwunden wurd und sterben must, ob er nit
schuff das sie friden under einander hetten. sie waren beyd von einander geruckt
athem zu schöpffen und sterck an sich zu nemen, wann am ersten sturm
hatten sie sich gar viel gelitten. der ritter besah syn schwert, das alles rot
was von blut; er wusts mit dem geren syns halßbergs. myn herre ywan besah
den ritter, der sere wiß was, und sprach:< herre ritter, wir handt uns beyd einander
sere geschlagen, und ir wißent wol das das recht myn ist und das unrecht
uwer. herumb dunckt mich das ir dißen strytt billich laßend ee uch me ubels
davon kum.> er antwurt, von dem stryt zu laßen wer er unberaten,< und das
sol auch nummer geschehen als lang ich schwert gefurn mag>.< uff myn truw>,
sprach herre ywan,< so ist es an mym anheben, myn recht wil ich herwern biß
inn den dott. aber ee wir wiedder anfahen, so wil ich uch bitten durch liebe
und fruntschafft das ir mir uwern namen sagent, und darnach thu ein yglicher
syn macht ere zu erwerben.>
der ritter sprach:< mich dunckt das ir eyn byderman synt, darumb wil ich
uch nit verheln was ir mich gefragt hant, wann ich uch viel kuner und beßer
funden han dann ich gemeynt hett, und wil uch mynen namen sagen. wißent
das mann mich nennet bohort von gaune der yfenlich, und bin nefe myns herren
lancelots vom lac.> als herre ywaun das gehort, da ward er sere
fro. er warff den schilt von sym hals uff die erde, er dete syn schwert abe und
sprach:< herre, ich sagen uch ledig dißs strytes und halte mich uberwunden,
dwyl ir sint nefe myns herren lancelot vom lac. so bitt ich uch zu verzihen
das ich mit uch gestritten han.>< ha lieber herre>, sprach bohort,< were sint ir
das ir mir so vil zuchten thund an den sachen darzu ir recht hant, das ich uch
nenn uberwunden?> er nant sich von stunde. als bohort verstund das es myn
herre ywann was, dete er syn schwert ab und bot es im zu geben, des er nit
nemen wolt in keynen weg, wann er fast zuchtig was, und sprach, die ere solt
nit syn sin und yne so lichtiglichen an komen, wolt got dann, es wer recht das
er sie haben solt.< lieber herre>, sprach bohort,< ir hant mich gefuret biß in
das uberwinden.> sie deten ir helm abe und enboten einander groß ere, als die
ghene die sich sere lieb hatten, und saczten sich in das grune graß mit einander
zu reden.
herre ywann fragt bohort ob er keyn mere wust von lancelot, und er
sagt im als viel er da von wust. er sprach, es wer nit lang das er yn sehe sere
siech und das er hinweg gefurt were, er wust nit warumb.< das walt gott>, sprach
herre ywan,< wir meynten alle, er wer dot, wann die koniginn es uns zu verstan
geben hatt. und umb die warheit zu wißen, so sint unser wol funffczig ritter,
allesampt gesellen von der tafelrunden, die zu den heiligen geschworn hatten
das wir nummer zu hoff kern wolten biß zur zitt das wir ware mere von im
wißten.> bohort sprach:< er ist nit dot und, als ich meyn, er sy frisch und
gesunt, wann es nit funff tag ist das ich yn sahe inn eim thorney, der gemacht
wart vor der burg tharrote von den rittern von gaune und von der gesellschafft
des konigs von norgales. und er det so wol in der samenung das er
sunder zwyvel den thorney gancz uberwande und furt den danck zu beyden
syten. und uff das ir mir dester baß gleubent, so sag ich uch das in dem thorney
er furt ein wißen schilt und ein wiß wapen. er halff konig bandemagus
von gorre also das die von norgales uberwunden wurden.>< uff mynen glauben>,
sprach herre ywan,< ir sagent so gut mere und wurtzeychen das man uch
wol glauben mag, und das ich mit uch wieder wenden will, wann mirs wol gevellet
und myn arbeit wol behalten hab als mich bedunckt.>< ir mögent>,
sprach der gezwerg,< nit wiedder zuhoff komen sunder uwer gesellen, dwil ir
mit eyn ußgeritten synt.>< du sagst war>, sprach herre ywan.
< nu sag mir>, sprach bohort zum zwerg,< weist du eynich ware mere?>< ja
herre, konig artus hatt gebotten durch all syn lant das er eyn thorner machen
wol des achten tages nach sant marie magdalenen tag inn den wiesen zu
camlot. er sendet syn botten durch alle lant den banryczen und rittern das
sie da sint; und ichselbs bin ein bott zu allen den rittern und byderben luten die
ich kennen, yn zu gebieten und bitten das sie dar komen, wann alle die welt
kompt da hien.>< das geb gott>, sprach bohort,< das ich myn sachen dißer jungfrauwen
ußgericht hab, wann ich ein groß freud in mynem herczen haben solt,
möcht ich an zyt darkomen.> da sie lang zusamen geretten, sagte bohort zu
herrn ywan:< herre, ich solt mit uch ryten uch zu geleyten; so muß ich uch
gott bevelhen, dann es mir geburt, wann ich ylen myn sachen zu ende zu bringen,
das ich inn zytt zum thorney komen mög; dann ich wol weiß das myn
herre da syn wirt, ob got will, der yn behut vor dem tode und gefengkniß. ich
wil, ob gott wil, auch da syn, ob ich mag.>< herre, dwyl ir hinweg wollent, bevelhe
ich uch gott dem almechtigen, der uch geleyde uff was ende ir wollent.>
also schied bohort von hern ywaun und die jungfrauw mit im,
wann sie uß dem hoff komen was. herre ywann was fast wunt worden das er
wol eyns arczet bedorfft hatt yn zu ernern, wann er vast viel blutes vergoßen
hatt, und bleyb da rugen biß zu nonezytt by dem geczwergk. und da die
hicz vergangen was und sich die sunne genydert hett, saß er off und reyt allgemechlich,
biß er kam in ein closter, das er fand mit wißen nunnen. er saß
und fragt zum gasthuß. die hußknecht gingen im entgegen, wann sie beducht
das er kranck were. sie entwapenten yn so sie gutlichst mochten und
leyten yn nyder inn ein kammer und besahen im syn wunden. der jungfrauw
eyn kam zu im die viel von arcznye wuste. sie besah im syn wunden und
sprach das er keyn not hett zu sterben, dann sie yn inn vierczehen tagen hofft
frisch und gesunt zu machen.
also bleib herre ywan da biß er syner wunden wol genesen mocht und
was und ryten mocht, und schied mit der jungfrauwen urlaub dannen, die im
viel guts gethan hett und in syner kranckeyt wol gedienet. er reydt allen den
morgen on abentur zu finden. er kam off eyn refier und sah vor im ein alts
wip uff eynem bloßen roß, die neben ir furt eyn gezwergk by dem hare. das
geczwergk was cleyn, schwarcz und kale mit eym langen bart. sie schlug yn
mit eynr fust an syn backen, das er schrey:< hilff, hilff, sancta maria!> myn
herre ywan zant sich bald den geczwerg zu entretten. und als er das alt wib
ervolgt, sprach er zu ir:< frauw, durch got, laßent den geczwergk ledig, da mit
thund ir erberclich und da mit thund ir auch myn gevallen!> und als sie sah
das eyn ritter zu ir redt, da wolt sie yn umb synen willen nit ledig laßen.
< frauw>, sprach er,< ich bitt uch durch alle fruntschafft das ir yn ledig laßen.>
< wollent ir dann thun was ich an uch gesinne, ich wolt durch uwernt willen mit
dem geczwergk thun was ir mich hießent.> er antwurt:< ich wil durch uwernt
willen thun was ir wollent und uch des jhenen qwyten.> das alt wip sprach:
< gelobent ir mirs als eyn ritter?>< ja>, sprach er. sie ließ das gezwergk von
stund gan und sprach zu im das er synen helm abe tet. er dete den abe. und
da sie sah das er eyn so schöner suberlicher ritter was und wol gestalt am libe,
one alleyn das im die ring am halßberg synen hals romig gemacht hetten, da
sprach sie:< herre, ich bitt uch das ir thun wollent was ir mir gelobt hant.> er
antwurt das er es kurczlich thun wolt.< so kußent mich eyns zu mal fruntlich,
so sint ir ledig!> und als er sie anegesah, was sie so gerumpfen und heßlich
das er still schweig und ein wort nit sagt, wann er zu mal sere erschrocken
was das sie yn hett heißen kußen. sie sprach:< herre, ist ye truw in uch gewest,
so ledigent uch von mir!> er antwurt:< frauw, hieschen ir ander ding,
wann diß thun ich nit gern.>< ja>, sprach sie,< sint ir dann getruwe? vermaledyt
mußen syn alle ritter der welt durch uwernt willen und auch irselber,
das ir ye ritter wurdent, als ich auch meyn ir ensint. dann ir sint irn eyn
bub, ein dieb verlauffen und betriegent die lut, das ir farent inn ritters wise
da ir nit bekant sint. furwar, werent ir ein ritter, ir soltent nit liegen und
halten was ir gelöptent, durch uwer sele zu verliesen, und sagent mir uwern
namen!>< ich heiß ywann, konig vriens sun.>< sicher, ir liegent, ir
wurdent oder werdent ywan nye, wann er nit lugner, bub oder solcher geacht
was als ir sint.> er sprach, er wer syn sune und nefe hern gawans.< furwar, so
wil ich inn konig artus hoff und von uch clagen und erzelen uwer ungetruwekeyt.>
sie kerte sich umb, als ob sie zu hoff faren wolt. myn herre ywan was
gar sere betrubt und bedacht das es beßer were das er sie kust dann das er vor
untruw verclagt solt werden und man ubels von im sagt. sie want und hielt
stille.< herre, ich wil noch eins sagen das ir durch mynen willen thun solt,
wann zu kußen hant ir nit groß freud als mich bedunckt. sehent ir die gezelt
dort nyden inn dem grunde offgeschlagen?> er sprach< ja>.< wollent ir
mir geben ein helm und ein schwert das ich uch wise, und ein schilt abschlagen
der vor den gezelten an eim baum hangt, so wil ich uch ledig sagen.> er
sprach, er wolt es gern thun.< so komend herre und ryten mir nach!>
< ach fryer ritter>, sprach der gezwergk,< nit glaubent ir, wann es die ungetruwest
frauw ist die da lebt. gnadent den ghenen diß lands, die alle verderben
musten ob ir das thund das sie uch gebotten hatt. dann wißent das ir
nummer, umb allen den gewalt den ir gewinnen mögent, yn des zehends teyls ir
schadens nit gebessern kundent, und irselber mußent sin sterben.> ywan antwurt
nit dem czwergk off syn wort und zoch ylend dem alten wyb nach. da
er an die gezelt kam, fand er under eynem bett eynen helm zu mal kostlich
und ein schwert zumal schön, von großem brise. er sprach zum alten wibe:
< ist es das ir mir heischent?>< ich beger nit me von uch.> er gab ir den helm
und ein schwert und fragt ob er ledig were von ir.< neyn>, sprach sie,
< als lang ir den schilt nit abgeschlagen hant>, und wißte yn yme. er greiff syn
schwert und schlug yne also hart das ern in ein alten brunnen fallen det by
eim baum.< nun muß es syn>, sprach sie,< das ir dißen schilt nement und den
uwern hie laßent; anders der ritter sprech des er gewest ist, ir werent geflohen
und dörfftent sin nit beyten.> da leyt er synen schilt nyder und nam den den
er abgeschlagen hett und hing yn an synen hals. das alt wip nam helm und
swert und band es zusamen, sie knupfft sie an yrs pferds schwancz und schleyfft
sie durch den dreck und unreyn waßer. hundert jungfrauwen kamen ußer den
gezelten. und da sie sahen das das alt wip also von dannen reyt und den ritter
den schilt hinweg furen den er abgeschlagen hatt, da schlugen sie yre hend zusamen,
sie raufften ir har uß und lebten so ubel von aller der welt und ruff ten:
< wir ungluckhafften, wie hand wir so sere ubel gehut das wir huten
solltent! ha herre ritter der den schilt von hinnen furt, wie hant ir so sere
ubel getan das ir uns zuschanden und schaden bracht hant und inn groß jamer
gesaczt und in unfriden, daruß wir nummer komen! furwar, ubel mögent ir
den schaden gekeren den ghene diß landes enpfangen haben, das ir off dießen
hutigen tag hant gethon! ir habt uwer byderbekeit nit wol bewißt oder guts
begangen, dann ir mußends sterben und die ungluckigen in dißem lande arme
verliben und ellendig hinfur allczitt, und wir mußen vor jamer bekumert unser
leptag verliben.>
da myn herre ywan sie hort so sere clagen, da hett er groß betrubniß inn
sym herczen und was im leyt das er es gethan hett, wann er wol sah das ubel
da gearbeit was, und wißt doch nit wie. er want sich zu den jungfrauwen
und sagt, er wol ynen gern beßern was er gegen yne mißeton hett.< ach gott>,
sprach die eyn,< es ist nichts was ir sagent, wann durch all die gewalt die ir
ummer gewinnen mögent kundent irs nit gebessern, dann die ubeltat ist so
groß nit an uns alleyn die da hie sint, sunder an allen den ghenen von dißem
lande; den mögent ir nit als vil guts gethun als ir ubels gethan habent. ir
hant tötlich sund gethan das ir den megden diß lands, die uch nye leyd gedaten,
schaden zugefugt hant und inn jamer bracht. got geb uch sölch ellend
das es uch beruwe!> da ward er so sere betrubt das er meynt uß synen sinnen
zu kumen und sprach zu der die mit im redt:< jungfrauw, sagent mir durch
gott, wo mit hab ich so vil ubel getan?>< ich sagens uch nit, wann ir vor wol
wustent was uch not was. dann so vil sag ich uch wol das ir darumb sterbent,
fliehent ir uß dißem land nit.> er antwurt, dwyl im getreuwet were, so wolt
er nit von dannen scheiden die nacht, zu erfaren ob er finden möcht den der
im wieddersagen wolt. er stund ab und dete sin helm von dem kopff und
saczt sich by die ghene die durch yn ir carmen und qwelen nit ließen, dann
sie nit anders daten als ob ir yglicher ir vatter dot sehe vor yne liegen. das
beschwert yne sere, und mocht es doch nit gebessern. es was im gar leit
das er des alten wibes gebott gethan hat, und bleib also da biß an die vesperzytt
das er nymands zu den gezelten komen sah. er saß uff syn roß, wann
er nit beliben mocht by den die solchen jamer triben. und da er uff gesessen
was, bevalh er die jungfrauwe gott dem herren. aber so er hinweg reyt,
wunsten sie im keyn guts nach, wann sie alweg weynten. doch da er von yne
reyt, rieffen sie yne allesament ane:< herre ritter, der uns zuschanden bracht
hatt und zu armut, in schanden mußent ir ryten!> und fingen ir betrubniß
wiedder an als vor. er reyt betrubt und ellendiclichen, als im not was, biß zu
ußgangk eyns walds. da fand er ein cluse, die was beschlossen mit eyner
dicken hecken. er reyt da fur und rufft; eyn schuler kam und dete im die
pfort off. er reyt darinn zu roß. der waltbruder hatt vesper gesungen und kam
ußer kappellen gegangen, er enpfing synen schilt und syn wapen von im und
furt yne inn syn huß, das starck was, darinn die wandelritter zu herbergen
als sie dainne wandelten; und umb das das huß suberlich was ward es geheißen
die wandelcluse. da das eßen bereyt was als der erber man das hatt,
da saczt sich her ywan inn das graß da die tafeln gedeckt waren.
als sie in guten maßen gessen hetten, fragt yn der waltbruder wer er were
und uß was landes. er antwurt im, er were von dem huß konig artus
und geselle der tafelrunde und hieß ywan, konig vriens son.< sy gelobt got>,
sprach der waltbruder,< so weiß ich wol wannen ir sint; ich han uwern vatter
manch mal gesehen, dann ich was wol by im daheim da ich ein wandelritter
was inn dem thorney konig artus; und der tafelrund wer ich geselle gewest,
aber ich wolt nit daran komen durch eins ritters willen den ich haßt biß in den
dot. und das macht das ich verhaßt ward von eim zum andern vor konig
artus da er gethorneyt hatt, und verjagt mich uß sym lande. durch got,
sagent mir ob die von der tafelrund anders siczen dann ich sie han sehen
siczen, als ich vor gesagt han.> her ywan fragt yn wie er sie hett sehen siczen.
< das wil ich uch gar wol sagen und sere gern. da der konig uterpandragron
solt synen hoff halten zun hochgezyten, als die gesellen von der tafelrund geseßen
waren zu eßen, der schriber kam, der die abentur beschreyb als yn die
byderben lut erzalten; er was von stund bereyt und ging besehen umb die
tafel ob eynig man gesessen were der nit wunt were under dem anczlit. das
was die gewonheit, das keyner da saß, er wer dann verwunt gewest. da sah
ich ein abentur die man thuer solt gelten.
es geschach zu eyner wyhenachten das der konig synen stadt hielt zu cardual
in gales, der tugenthafftig uterbrandragum, der edelst man der welt, der
die arm ritter lieb hatt, und er gebot vil luten. und als die gesellen von der
tafelrund gesessen waren, da kam der ungluckhafftig ritter der da dient, von
dem ich uch gesagt han, und fand under den rittern eynen der sere eyn byder.
man was am libe und kune und was von hohem geschlecht. er hett an im keyn
wunde oder blut vergoßen, das wißte er die andern, die wol gesahen das er in
keyn wise da siczen solt darumb das er nit das zeichen trug der tafelrunden.
sie daten yn off stan und dannen von yne uß gan. als der ritter das gesach,
da hett er groß ungedult. er sprach das umb gebrech der wunden wolt er off
eyn ander mal nit abgescheiden syn. er ging in syn huß und nam syn wapen.
er kam zu hofe und fandt ein pucelle, die mit wyne diende. er nam sie off
syns roß hals und furt sie von dannen zu gesicht aller der ghener die da waren.
und nymands was dainn so kune der dorfft umb keyne abentur, die komen
möcht, von des konigs lyb scheiden, biß die tafeln ufgehaben weren. die
jungfrauw hett dry bruder, die alle gesellen waren der tafelrunde. die bitten
nit als lang und stunden off da sie saßen und gingen ir wapen suchen. als der
konig das gesach, sprach er das sie ubel gefaren hetten. er dete sie ußschriben
und sprach, sie seßen nummer me an der tafelrunde als lang er lebt. und sie
ylten dem als lang nach das sie yn ervolgten an eim inngangk eyns walds. sie
waren von großer kunheit und ranten yn an. er weret sich so lang das er sie
alle dry dot schlug, und was so wunt worden das er nit furbas geryten kunde,
wann er vil darnyder und kam von imselber als wer er dot gewest umb des
bluts willen das er gar vil vergoßen hett. ich reyt da herre off mym
roß all gewapent und kam von panteratin, und ylte das ich mit tag zu hoff
kem. da ich den ritter off der erden ligen sach, reyt ich da hien und fand yn
all bedeckt mit blut, syn roß by im dot ligen. er sach uff und bat mich durch
gots willen das ich yn fur mich neme und off myn roß hube und yn zu hoff
furte und yn an die tafelrunde seczt. und ich dete das er mich gebeten hatt.
und da der konig yne sach, wust er wol wie es darczu komen was und was er
gethan hett. er gab im was er im hiesch, wann er es wol verdient hett, und
solt es ummer dester beßer haben. er dett yn seczen in ein statt der tafelrunde.
und da die ghene das sahen die yren nefen erschlagen wißten, da wolten
sie yne döt en. aber der konig sprach, ob sie hant an yne legten, er wolt sie
vertriben. da endeten sie im nichts, und er lebt dannoch vier tag im seße der
tafelrund. sölch abenture sah ich da geschehen. darumb frag ich ob sie noch
die gewonheit haben.> er sprach< neyn>, dann es was off dem tag da lancelot
vom lac und galahot, der herre von lomtammez yßlez, und hector vom
mares gesellen wurden der tafelrunde und doch sunder wunden saßen, darumb
das sie nit umb den seß gebetten hetten, wann sie der konig darumb hett gesucht.
und sie ordenierten eynen andern sytten, der verlencklicher ist wann
der ander, wann keyner nit me zu hochczitten siczen muß, er hab dann zuvor
zu den heiligen geschworn das er zu vordern wochen ritter uberwunde durch
syn manheit. also retten sie den abent vil und mancherley von dem hoff.
myn herre ywan sprach zu dem waltbruder:< dort unden in dem grunde
han ich sehs gezelt offgeschlagen funden vor eim baum, da hingen zwen schilde
wiß mit schwarczen tropffen, und inn den gezelten waren hundert jungfrauwen,
die all großen jamer trieben; wissent ir warum?>< neyn>, sprach er,< ob
ymands mißtan hab an mandint dem riesen.>< wie solt man im mißthun?>< der
den schilt abschlecht den ir sahent und furt hinweg syn schilt, schwert und
helm, das die jungfrauwen solten bewarn, ich weiß wol das er es zu großer
ubeltat hielt, und er wurd alles diß land darumb verderben.> herre ywan sprach:
< er mocht des lands wol on werden, wann ich den schilt han>, und erzalt im wie
es im mit der alten frauwen gangen hett und wie er gescheiden were von den
jungfrauwen die großen jamer trieben. da der erber man das vernam, sprach
er:< ir hant sere ubel gethan, wann darumb kumpt mandint uß gefengniß, der
all diß land verderben und zuschanden machen wirt, als er zu andern ziten me
hatt gethan.>< wer ist dann der herre von dißem lande?>< es hat keyn andern
herren dann yne, und sag uch wie eß geschah, auch by uterpandrogons
zyten, das in dißem land anders nit dann riesen waren, die sich in dißem wald
und gebirg behielten. sie lebten als tier und doten alle die sie ankamen.
da konig artus kam landt zu halten und hort sagen von den tufeln die
so groß waren, da zoh er in diß landt mit großem volck und dot sie alsamen.
da kamen sie inn ein walt nah hie by und funden ein jungfrauw verborgen,
die eins riesen dochter was und zumal schön. sie hett ein cleyn kint inn iren
armen, das was ir sun und was wunderlichen groß von funffczehen jaren. der
konig beschied sie zu döten. da sprang her fur ein ritter, der im lang zyt gedienet
hatt, und hiesch die jungfrauw. der konig gab sie im und das landt
gancz. er nam sie zur ee, und darnach starb sie, das kint ward größer dann
eynich man diß lands. da macht man yn ritter, und was so starck das man
keyn gewapenten ritter so starck fand, er schwanckt yne lichticlichen uff syn
achsel als eyn cleyns kindlin. es geviel sich off eynen teg das syn stieffvatter
uber yne zurnet, und er döt et yne. und da es eyn stieffmutter sah, zurn sie
sich uber yren sone. er zoh syn schwert und dot sie auch, und inn solcher
wise bleib im das landt. da das lantvolck das sah, hulten sie im und enpfingen
yn fur yren herren, das sie sicher vor im weren. und da er gewalt uber sie
hett, leyt er sie gefangen. er nam yne die jungfrauwen mit gewalt, und wer
da von rett, bracht er zum tode. lang zyt treib er sölch wesen im land, so das
die lut inn fremd land musten geflohen sin, were nit komen ein abenture, die
wil ich uch auch sagen.
eyns tags reyt er durch dißen walt nah hie by, und durch abenture begegent
im ein jungfrauw, die schönst die ich ye gesah, on die koniginn genover.
mit ir da reyt ein ritter, der sie getruwet hett, und nit mer dann zwen schiltknecht.
da der riese die groß schonheit an ir sah, begert er ir gar sere. er
greiff sie by dem geren und sprach, sie must mit im ryten. der ghener der sie
getrut hatt sprang her fure und schlug sich umb der jungfrauwen willen ungewapent.
aber er schlug sie von stund all dry dot. und da er das gethan hett,
narn er die jungfrauw alleyn und furt sie in eyn sin burg, tartre genant, nah hie
by dem gebirg. er det sie abstan und macht ir groß freud das best er kunde, und
batt sie der mynne als eyner der sie sere lieb hett. sie antwurt, sie wolt yn nit
lieb haben als lang er so wunderlich were, « wann ich vil lut hab von uch horn
sagen das ir nit anders thund dann lut zu dot schlagen und jungfrauwen gewalt
thun ». er antwurt ir und sprach, was er biß herre gethan hett wolt er furbaß
abstellen und bessern und wolt allen iren willen thun. sie fragt yne wie sie das
gleuben solt. « ich will uch zu den heiligen schwern. » « wollent ir globen das ir
nummer keynen menschen unwilligen und auch uß dißer burg nit komen, es sy
dann uwer schand zu rechen? » er antwurt: « ich wil thun was ir wollent », und
schwur das off die heiligen, alles das zu thun das sie im furgeleyt hett, und bleib
in syner burg in allsölcher fugen das er sytt der zytt nye heruß komen ist.
da er lang zitt also bliben was, verlangt yn zumal sere das er keyn male ußkomen
mocht, und wust nit wie er ursach finden möcht uß zu komen. da det er
synen schilt an den baum hencken den ir gesehen und hinweg gefurt habent, er
dete synen helm und syn schwert inn die gezelt da hien ir gezogen sint. er gedacht,
so der ritter eyner dafur rytt und den schilt herab neme, so möcht er wol
uß komen one verwißen das er synen eydt gebrochen hett; und im zwyvelt nit,
die abenturlichen ritter wurden das thun. so er dann gesehe das syn helm,
schilt und schwert hinweg were, also möcht er wol lose werden. als bald die
vom land das gewar wurden, deten sie die jungfrauwen dar, solchs zu behuten
und bewaren, das yn yemands dannen dete und vor den wandeln rittern
daran nit zu griffen. nu ist es also komen das er ledig ist worden
durch die frömden und durch den schilt, den ir genummen hant. als bald er
die mere vernimpt, so kompt er uß dem thorn und wurt inn dißem land umb
lauffen als der thoner, und darnach alle die menschen die er an kompt döt et
er. deßhalb mußen die ritter ir burg sperren und ir starcke huser und so still
siczen das sie sich nit regen dörn. sie mögen sich auch nummer so wol gehuten,
sie werden betrogen und zuschaden und verderbniß bracht.
nu habent ir vernomen warumb die jungfrauwen weynen und trurig sint
und was der schilt bedut, was ubels inn dißem land da von komen mag und
uchselber, ob er uch hervolgen mag, das ir den schilt abgeschlagen habt.> er
antwurt, ob er mocht so wolt er die vom lande entretten, die hetten ye nit
mißthan. die nacht waren sie darinn sere gemechlich, und des andern tags, da
er meß hett gehört, nam er syn wapen und schilt. und der erber man gesah
wol das das der schilt was.< durch gott, laßent dißen schilt und nement ein
andern! dann wißent, ob ir yn von hindann ußfurent, das alle die uch in
dißem land begegent, manne und frauwen, uch ubelsprechen und thun werdent
mit all irer macht, und mocht uch schaden bringen.> er antwurt das er keynen
andern haben wolt, und solt er darumb sterben. er schied von dannen und
reyt den morgen gancz biß er kam zu inngangk eyns walds. da begegenten
im zwo jungfrauwen, die off zwey roß geseßen warn und zwen bracken inn
yren armen furten. da sie den wißen schilt mit den schwarczen tropffen gesahen,
da forchten sie sich so sere das sie die bracken fallen ließen und wanten
sich umb zu fliehen. er rant zu yne und erreyt die eltest und begreiff sie
mit dem geren und sprach:< jungfrauw, warumb habent ir so groß forcht?>
< von dem schilt den ir abgeschlagen hant>, sprach sie;< da ich uch komen
sach, meynt ich, es were der herre von dißem lande.>< nit forchtent uch, ir enhant
keyn not!> er ließ die jungfrauw und reyt syn straß biß nach mittag. da
kam er in ein tale, da ein schöner brunne stund under zweyen linden. und als
er by den brunnen kam, da fand er zwo jungfrauwen und eynen schiltknecht,
die aßen off dem brunnen wildpret und pasten von rehern. er grußt sie, und
sie stunden gegen im off. sie baten yne abzustan, by yne zu bliben biß sie
geßen hetten. er antwurt, er hett keyn not zu bliben. doch baten sie yne so
lang das er abstund und aße. und da sie geßen hetten, sprach der jungfrauwen
eyn zu im:< herre, sehent ir das ich gesehen han?> sie zaugt im eynen ritter zu
yne komend. da er nah by sie kam, sprachen die jungfrauwen zu herrn ywan:
< thund uwern helm off uwer heubt, der ritter kömpt herre zu uch und ir sint
ungewapent, das ir dester sicher sint!> er folgt und dete synen helm off. da der
ritter by den brunnen komen was und herrn ywan angesah, da sprach er:< dieb,
verreter, warumb hand ir diß landt so gar verderbt, wann der tufel ist ußer der
gefengniß, des wir lang zu gutem frieden gewest sint, daruß ir uns geworffen
hant. darumb ists recht das ir syn sterbent!>
er rant zu herrn ywan, der zu sym roß tratt und daroff saß. er rant zum
ritter, und traffen sich so hart das sie zur erden vielen und zu fuß kamen. sie
leyten ir hende an ir schwert und gaben einander groß schleg wo sie sich treffen
mochten. sie zurhuwen ir schilde oben und unden, das sie nit vil nucz waren,
und schlugen sich also hart das es bossert als hett man groß burg darnyder
geschlagen. sie zurrißen ir halßberg uff den armen und off den syten, das
das rott blut uß iren liben lauffen must. das geschlegs mit den
scharpffen schwerten wert so lang das ir keyner was, er wer ser mud und
gearbeit von großen schwertslegen. das trieben sie lang ane und hetten so vil
schleg einander geben, eyner vor, der ander nach, das der ritter nit mer geliden
mocht und badt gnad durch gots willen als der ghener der uberwunden
was. er ubergab syn schwert, er sprach:< edeler ritter, nit dötent mich,
nement myn schwert zu uwern henden, wann ich mich halten vor uberwunden
diß strytes. ich gebe mich inn uwer gnade mit mir zu thun was ir wollent,
und gnadent mir des lebens!> myn herre ywan nam das schwert und sprach:
< wiltu mynen willen thun des das ich dir sagen wil, so gelobe mirs!> das
dete er gern. er fragt die jungfrauwen was er mit dem thun solt der yn
döten wolt. sie antwurten das sie anders nit wusten dann das er synen willen
da mit dete.
< nu will ich dir sagen was du thun solt. du solt den rechten weg zur burg
tartre ryten; und findest du maldint den rissen, dem soltu sagen das ywan,
konig vriens sun, synen schilt anders nit abgeslagen hab wann im zu unwillen,
und sy er kune und frumm, das er sich dan nit mit den von dißem land unwillens
an neme, sunder das er kum sich mit mir zu schlagen. ist er so kune,
so wirt er mich wol finden und ob er gern more von mir vernemen wolle,
wann ich fur synen schilt mit mir hinwegk.> da er yn gancz ußgehört hatt,
besah er yne und sprach:< wie, wollent ir das ich dar komme?> er sagt, er
must da hien.< by gott>, antwurt er,< wollent ir ymand dar senden, so suchent
eyn andern, der da hien rytt, wann mich, dann ich umb keyn sach dar
nit kumme, es kost was es wol.> herre ywan sprach, er must da hien oder er
wolt yn döten, das er neme welchs er wolt, und nam syn schwert inn die hant
und det glich als wolt er im den kopff abslagen. und als er den schlag komen
sach, sprach er das er lieber dar ryten dann sterben wolt.< und wißent, ob
man mir sachen tut die ungeburlich sint, so ist die schand uwer und der schad
myn!>< gang sicher, du enhast keyn not, dwyl du da hien must, und ich muß
dinen namen wißen!>< herre, ich heiß trydant von der wollust.> da schieden
sie von dannen. trytant zog da hien da man yne gesant hett und reyt alleyn
verwundt, also das er umb vesperzitt zur burg tartre kam, wann er gemechlich
ryten must als der jhener dem we was. er stund vor dem großen
pallast abe, er trat zum riesen, der noch nit wust das syn schilt abgeslagen was,
wann es im nymant sagen dorfft, dann yne yderman forcht, aber das lantvolck
meynt, er wust es wol.
da trydant fur den riesen kam, sprach er zu im:< herre, myn herr ywan,
konig vriens sun, enbut uch mit mir, zu uwern schanden hab er uwern schilt
abgeschlagen vom baum da er gehangen hat. ob ir uch an andern dan im zu
rechen meynent, das sy von uch groß verzagkeyt; wann wollent ir die schand
rechen, so rytent zu im, ir sollent wol von im vernemen durch uwern schilt wer
den hinweg furet!> da der rieß den großen hochmut vernam den herr ywan
im enbotten hett, da was er so zornig das er uß synen synnen wol mocht
komen syn und antwurt kein wort lang zyt darnach. und als er reden wart,
sprach er zu trydant:< wo hastu den gelaßen der mir so großen hochmut gethan
hat?> er antwurt das er yn an dern nydersten brunnen gelaßen hett. und
als er das gesagt hett, antwurt im der riese:< wiße das, durch die bottschafft du
mir gethan hast wil ich dich nit doten; aber du solt wiedder komen in solcher
wise das der ghener der dich hatt herre gesant schand habe, also das du darumb
das heubt verlust inn stat myns helms oder die fust in stat myns schilds
den er hinwegk hatt und abgeschlagen. nym welchs du wilt, du must das eyn
oder das ander one laßen han.> als trydant hort das er dannen nit
komen mocht one sterben oder ein gelitt zu verliesen von synem libe, des er
gar sere betrubt und erschrocken was. er batt gnad, aber es was umb sunst,
wann er nit hören wolt was er yn fragt; yedoch versucht er anderwerbe ob er
yn mit bette uberwinden möcht. es halff alles nit. der rieß hiesch syn schwert,
das im an stunt gebracht wart. er zochs uß der scheiden und sprach zu tridant
das er die fust dar legt oder er huw im syn heubt abe. da er sah das
es nit anders syn mocht, leyt er den arm uff ein stock. der riese schlug im die
hant abe, und er kam von imselber von angst und schmerczen den er hatt.
und als er wiedder zu imselber kam, sprach er zum riesen:< ach, was großen
schmerczen hand ir mir angethan das umb uch nye verschult ward, dann got
geb mir noch so lang zu leben das myn hercz erfreuwet werd!> und schied von
dannen inn so großer betrubniß als ye keyner wart.
der rieß hiesch syn wapen und sprach, er wolt dem nach der im synen
schilt entfuret hett, dann er nummer keyn rug gewönne, er hett sich dann an
im gerochen. man bracht im syn wapen, das dote er schnelliclichen an, und
brachten im syn roß, das uber die maßen groß was und starck. er nam die
sattelschel und hing ein strydaxt daran wol schnydende und nam in syn hant
ein großen sweren ysennyn kolben. er gurt syn schwert umb syn lip, das von
gutem stahel was und wol versucht; und als er gewapent was und nit me gebrast,
da schied er von der burg und reyt schnelliclichen. er scheyn als wer es
ein ungewitter mit synem farn und gebarn. er fandt mitten inn dem weg zwey
gezelt, die warff er zur erden. darunder lag ein rytter und ein jungfrauw die
schlieffen an eim bett. er zog das schwert und schlug yne beyden die heubter
abe, er knupfft sie mit dem hare zusamen und band sie an synen sattelbogen.
er kert zu der syten da er meynt das syn schilt were, und als er dar kam, enfand
er nymands. da begunden im die augen umb gan, die zene zusamen zu
bißen, und mit dem heubt zu zittern von großem zorn, das keyner was der syn
dörst erbeyten darumb das er so groß was und aller ubeltat vol. er zoh syn
schwert und schlug off die gezelt, er zurhuw alles das darinn was, und es was
gut das er wedder man oder frauwen darinn fande. und da er nymand darinn
fand, thet er glich als eyn lewe der die lewin ertot hatt, und kund nymands
finden an dem er syn zorn gerechen möcht, biß off die zytt das er zu dem
ghenen kam der im die schand gethan hett, das er im syn heubt abschlug.
darnach zoh er die syt hien da er yne allerbaldest meynt zu finden, und
reit als ungedultig als ob er besessen were. er hett so lang geritten das yne
die nacht uberging an eim inngang eyns waldes. er sah umb sich, ob er eynich
burg oder huß sehen mocht, da er herbergt, und sach nit me dann eyn gezelt,
das noch sere ferre was von im. da rant er hien als ob yn der tufel hett gefuret.
und als bald er dar kam, stund er vor dem gezelt abe, da er
zwen ritter und zwo jungfrauwen fand uff dem grunen graß essen. als bald sie
yne ersahen, kant er sie wol und sye yne auch, und als bald sie mochten, bedeckten
sie sich. er ret yne keyn wort zu und ließ syn roß gan war es wolt.
yn hungert sere und hett großen willen zu essen und saczt sich by sie. aber
sie waren so kun nit das sie ein wort reden dörsten. und da er geßsen hett,
reyt er zu den gezelten und er warff sie zu der erden uff die die da im graß
saßen. darnach nam er syn schwert und dot die zwo jungfrauwen und die
zwen ritter und lachet da er die boßheit gethan hett. da es finster nacht was,
reyt er da er wust gezelt zu finden. er slug nyder was er fand, er verdarpt
alles das er gelangen mocht, er dot was im zu kam, on alle gnade. also reyt er
die nacht alle on uffhören dot zu schlagen was er fand. und da es an den tag
begund zu komen, da entschlieff er by eim brunnen inn elm tal.
myn herre ywan was von der jungfrauwen gescheyden, die yne behalten
hett zum eßen uff dem brunnen. er reyt den ganczen tag biß nacht. da sah er
eynen thorn vor im viereckecht. er kert da hien zu herbergen, wann es die zyt
wol was. und als er darzu kam, fand er die bruck off gezogen. er rieff so lang
biß das ein knecht zu im kam, den er fragt:< lieber, ich bin ein wandelritter
und hett wol not zu herbergen.> der knecht hieß yn beyten biß er gefragt und
ging zum herren darinn und sprach:< herre, wollent ir noch hint herbergen
eyn wandelritter?>< ja>, sprach er,< ist es nit der ungetruwest ritter der da
lebt, der diß lands verderbniß gebracht hatt.>< uff myn truw>, sprach der
knecht,< er furt ein wißen schilt mit schwarczen tropffen.>< ah, es ist der ungetruw
falsch ritter>, und lieff bald zu synen wapen. er det sich wapen mit
eynem jungen ritter und sprach das gott nit wolt ob er sich nit an im
reche und alle die vom lande. und als er gewapent was und syn sun mit im,
da dete er die bruck abe laßen und sprach zu herrn ywan:< wollent ir hieinne
geherbergt syn?> er antwurt:< ja, ob es uch zu willen ist.>< das sol beschehen,
aber ir sollends nit loben, wann ir dem tode nit mögent entgan, sunder zwyvel,
oder zum mynsten gefangen werden, darumb das ir diß lant hant gestalt zu verderbniß.>
er rant yne ane mit geraufftem schwert, und herr ywan wert sich
des besten er mocht als der ghener der kun, starck und unverforcht was. er
deckt sich mit synem schilde, und eyner gab dem andern groß schleg wo sie
einander treffen mochteu. und ywan bessert sich mit der dat, das er den
ghenen sere schaden zufugt, also das er sie zuruck schlug uber die bruck die
ußwendig dem graben stund. da kert er sich zum vatter ye mer ye
mer, wann er im großen schaden bewiesen hett, und hub das schwert hoch off
als der da meynt yne durch syn helm zu schlagen. unde der ghener der syn
nit enbeyten dorst zuck das roß hindersich so hart das er under dem ritter in
den graben viel. und herre ywan ließ mit geraufftem schwert lauffen zu sym
sun und schlug yn so hart das er yn zur erden det sturczen. als er syn zwen
fynde uß geriecht, die yne so fryschlich bestrychen hetten, was er gar fro und
sere mude. er want umb und gedacht, er must anderswo hien ryten herberg
suchen, dann er wer nit wol da als yne beduncken wolt, und reyt so lang biß
das er kam fur dryer ritter huß. aber es was keyner der yne herbergen wolt,
wann yglicher sprach und antwurt im das ir keyner keyn bößwicht halten
wolt, das er furbas sucht, by yne het er nit zu bliben. und als er sah das yn
nymands herbergen wolt, da ruckt er zu eim wald zu, der nah by im lag; und
als er dar komen was, stund er abe under eim apfelbaum, er det sim roß den
satel ab, den zaum uß und ließ es weyden gan wo hien es wolt. er det synen
helm uß, syn schwert abe und leyts under syn heubt zu dem schilde, und er
leyt sich off das graß und entschlieff zustunt, wann er fast mude was und
verarbeit von ryten und von schlagen, das er den tag getriben und gelitten hett.
des morgens, als es tag worden was, entwacht er, und yne ducht, er hett
eyn roß hinder im gehört schryen. er sah umb sich und sah maldint den riesen
gemechlich dort herre komen, sunder er macht ein groß gebreßel als wern
zwenczig ander ritter da herre geritten; das cleyn gehulcz brach vor im als wer
es der thuner gewesen. er reyt alles, gott und synen heiligen ubel zu reden.
er was darzu unmeßig zornig, das er den nit fant der im synen schilt abgeschlagen
hett. da yn myn herre ywan sah komen, merckt er wol an syner
größe das er der ghener was da man ym von gesagt hett.
er rufft yn an von ferren, darumb das er sah das er hinweg und sich zu
im nit keren wolt, und sprach:< herre ritter, beytent myn, ich bin der ghener
den ir suchend.> der riese verstunds nit, dann er zu ferre von im was, und
reyt so fryschlich das baß tufelsch was dann anders. und herre ywan, der yn
nit verlaßen wolt, ob er möcht, ging zu sym roß und leyt im den sattel off.
er zeumpt yn behendiclich und sturczt synen helm uff syn heubt, er gurt sin
schwert umb sich und saß off syn roß und reyt dem riesen behendiclichen nah,
und kam zu ußgang eynes waldes und sah vor im eyn cleyn burg wol gelegen
und was genant trepal. da er nah da by kam, sah er seß ritter off yren
roßen und die glenen gesenckt, die also sprachen:< hie ist der ungetruw ritter,
der diß landt zuschanden und schaden bracht hatt und zu verderbniß!> sie
rufften yn an und ließen von ferren lauffen, also das sie yn zur erden brachten
und das roß under im dott beleib, und ward wunt an zweyen enden. da
namen sie yn mit gewalt und zogen im syn helm uß dem heubt und sagten zu
im, sie wolten yn döten ob er sich nit uberwunden gebe. er hett groß forcht
des todes, das er yn nit geantwurten kunde, und deten yn entwapen und yne
in gefengniß seczen und sprachen zu im, sie wolten yne also lang verhuten biß
maldant der riese keme, off das sie yn im geben mochten sich an im zu rechen
der schand er im gethan hett.
also hielten sie herrn ywan zwen tag in der burg zu trespas so herticlichen
das nyemands zu im ging biß an den dritten tag. da fugt es sich das
die frauw von der burg ging sprechen mit im durch ein ysen fenster gegen ußgangk
eyns bangarten. sie rufft im zu ir und fragt yn wer er were und wie er
namen hett. er antwurt, er wer uß konig artus hoff und gesell der tafelrunde
und hieß konig vriens sun, genant ywan.< sint ir konig friens sun>,
sprach sie,< der so ein erber man was?>< ja furwar>, sprach er.< so bekumert
es mich sere das ir gefangen sint, wann ich meyn das ir den dot verschult
habent. furwar, die von dißem land haßen uch sere zu mal und auch die inn
dißem huß.> er antwurt, es wer im leyt, er kunt es aber nit gebeßern, er must
warten was sie mit im thun wolten, dann er wer inn yren gnaden als yne
beducht. sie sprach:< der konig uwer vatter tet mym vatter, dem grafen von
trespach, viel guts, und wil uch darumb bewarn und nach mym vermögen
raten und helffen, wann an keynem bydermanne als ir sint mocht ichs nit baß
bestatten. herumb bitt ich uch furbas nit zu forehten umb keynerley sachen
die uch gesagt werden mag; und wißt furwar das uch schand oder schade an
uwerm lib nit hieinn gescheen sol, ich hulff uch wol voll hindann, ob ich wust
das man uch ubels thun solt oder wolt zu dem libe.> und er danckt ir gar sere
- nun leßt die hystorie von im und kumpt wiedder zu bohorten von gaune
lancelots nefe vom lac, der die jungfrauw mit im furt uß konig artus hoff
uns sagt die hystorie, da bohort mit mym herren ywan gestrytten het
und sich von eynander schieden, da reyt er den ganczen tag mit der jungfrauwen
on eynich abentur zu finden da von zu reden sy. und off den dritten
tag kamen sie an die burg zu galnoie, da die jungfrauw inn was die die mag
zu hoff gesant hett; und sie gedacht, sie blieb zu lang uß, wann sie zu mal geri
gewißt hett wie es ir in konig artus hoff ergangen, was sie erworben hett und
funden. und da sie gesah bohorten von gaune, der mit ir komen was fur
sie zu stryten, da was sie so fro das sie vor freuden yn nit gefragen kunde,
sunder dete yne entwapen von stund und ließ im schön köstlich cleyder von
scharlach, rock und mantel bringen. sie befalh allen den iren das sie im freud
und ere erbieten solten der komen wer fur sie zu stryten. sie enpfing yn sere
gutlich und hieß yn gott und ir wilkum syn. sie hieß das eßsen bald
bereyten und gingen zu tysch siczen, da yn sere kostlich und wol gedient ward.
und da sie mit guter mußen, freuden und eren geßsen hetten, da furten sie
bohorten, die frauw und jungfrauw zwuschenynen, inn den bangarten sich zu
ergetzen. und als sie geseßen waren under eyn baum, sprach die frauw zu
bohort:< herre, got danck und uch das ir herre komen sint myn sach zu ende zu
bringen, und ir wißent nit wie sie sy, aber ich wil sie uch sagen. es
ist war>, sprach sie,< das myns vatter lant groß, breyt und lang ist und in imselber
rych, auch wolbeseczt mit ritterschafft, burgern und armen luten, und
han nye keynen man funden der mir hinderniß daran gethan hatt, on alleyn
des herczogen von garhemigens sune, der eyner mir ein burg inngenomen hatt,
die nach hie by litt; ich wil uch sagen wie und inn was maßen. es ist ware,
die burgk ist umb und umb mit waßern umbschloßen, und da die burg lyt
endet sich unser landt und solt yedoch gemeyn syn gewest. und myn vatter
und der herczog hett eyner als vil als der ander alda, und darnach hett es myn
vatter alleyn inne, und wil uch sagen warumb das was. der herczog was sere
verhaßt von allen synen nachburen, wann er alle zitt kriegt und det yne vil
boßheit. da geviel es das er eyns tags selb vierd mitten durch eynen walt
kam geritten inn syner fynde landt. er was verspecht worden und mit gewalt
gefangen und inn eyn schwer gefengkniß geleit. als er da sach das er mit
syner macht nit ußkomen mocht, da enbot er mym vatter das er yne entrett,
er wolt so vil thun das im syns dinsts wol gelont solt werden. myn vatter hett
syn erbermde uber yne. darumb das sie ynn ir jugent waren gesellen gewest
inn wapen, besant er syn lut und uberzoch die jhenen, die yn gefangen hetten,
mit großer macht. er vertreyb sie und bracht den herczogen heruß gesunt und
vertreib die yne gefangen hetten. und da myn vatter dem herczogen also geholffen
hatt, da ward er syn gut frunt und det machen ein burg inn der innsel,
da von ich uch gesagt han, schon und starck, und gab sie mym vatter zulon
umb syns dinsts willen, angesehen aller der jhene dißes landes. dieselb burg
myn vatter pupelerde und besaczt sie mit luten. und da syn vatter gestarb
und auch myn vatter, da hielten die von der burg ir manschafft von mir. ich
hett sie auch lang zitt in gutem frieden, so das mir nymands nichts enhiesch.
nu ist es dru jar vergangen das der jung herczog mit großem volck und gewalt
darinn komen ist und erschlug alle die er fandt die syner parthyen nit
wolten syn. und da ich enpfandt die gewalt die er mir gethan hatt, da hiesch
ich zu tag fur den konig pellis vom lant poramien. aber er sprach, nymands
solt yn schenden zu unrecht, wann die burgk wer syn von erbschafft wegen als
derjhener im syn vatter gelaßen hett. und ich sprach, sie solt myn syn, und
antwurt im schmelich als die vertroß das er mir unrecht thun wolt und
sprach, er sagt nit ware, und were bereyt allgereid eynen ritter zu suohen der
mich gegen im entrett vor gewalt, ob ers nit bewißt das sie sin were. er antwort
mir das ich bald nach dem ritter sendet, oder ich mocht nummer me zu
der burg komen noch fuß darinn seczen oder eynich man von mynen wegen
dann mit stryt. ich antwurt, ich thet one zwyvel, das er des sicher were; also
wir inn solcher maßen schieden. da sant ich myn jungfrauw in konig artus
hoff, zu versuchen ob mir ein frummer ritter werden mocht myn recht zu
behalten, des ich uch sere großen danck sag das uch geliebt herre zu mir zu
ryten. und darumb muß es syn, ob ich uch erbitten mag, das wir morgen fruw
ryten inn konig pelles hoff und presentiern uns daselbst umb diße sache als ir
nu. underricht sint.>
er sprach, er wolt es sere gern thun und mit gutem herczen. die nacht
wart bohort geeret und sere gelobt. des morgens fru. stund er off und hort
meßse. er aß ein wenig und mant die jungfrauwe das sie zu hoff zuge. sie
rust sich uff und nam zehen ritter mit ir und bohort, der sie entretten solt, als
ir gehort hant. sie ritten so lang biß sie kamen inn konig pelles hoff, der zu
lyemor inn der burg was, da von die hystory gesagt hatt zu andern zyten.
und da sie fur den konig kamen, da presentiert die jungfrawe von
stundt yren ritter. darnach wart des herczogen gahenis sun verbott. er kam
so er baldest mocht und bracht mit im hundert ritter. der kampff ward bescheiden
des andern tags in eyner wiesen, die von der statt nit ferre gelegen
was. der konig fragt eynen ritter wer bohort were, und er antwurt im, er wer
von konig artus hoff und geselle der tafelrund, nehster nefe hern lancelots vom
lac. als der konig das verstund, da ging er zu bohorten und dete im alle die
ere er ummer mocht umb syn und syns nefen lancelots willen. darnach rufft
er syner dochter, das sie bald keme zu gesehen lancelots nefen vom lac. sie
kam von stund, wann sie groß freude in irem herczen hett. sie enpfing yne so
sie best mocht und behielt die frauw ganoie mit aller irer gesellschafft durch
bohorts willen. sie dete yn legen inn eyn kamer nahe by der erden an ein gras
da lancelot den trachen dott geschlagen hett, und ließen bohorten den sargk
sehen den lancelot off gehaben hett, und zaugten im den trachen den er erschlagen
hett. als er yn gesah, da sprach er, das wer allezytt syns herren und
nefen geschichte, die großer und wunderlicher dann ander abentuer zu enden,
das an synen fynden wol scheyn, die gegen im inn keyner were bestunden.
die nacht wart bohort wol gedienet und geeret von allen den die dainne
waren. des morgens hort er meß inn eynr capellen und batt unsern herren gott
demuticlichen das er yn den tag vor schanden und schaden behuten wolt und
im gewalt und gnad zu geben, das er die sach vollenden möcht mit eren, antreffen
die jungfrauwen, nach dem und sie recht hett und er auch nit anders
wust. da die meßse geschach, ging er uß der capellen mit großer gesellschafft
von personen. und als er inn die kammer kam da er gelegen hett, da hiesch er
syn wapen; und als er wol gewapent was, da ging er fur den konig und fand
maneses des herczogen sun, der auch albereit komen was zu fechten. und als
sie zusamen komen waren, da arbeyt sich der konig sere, uff das sie frieden
under yn beyden hetten, und auch umb das yn beducht das bohort so jung
was zu hertiglichen stryten; des hett er groß sorg, wann des herczogen sun ein
sere gut ritter was, kun und wol versucht. als bohort hort das der konig gern
friedden gehabt hett, verbott er der jungfrauwen das sie keynen frieden offneme,
sie hett dann all ir sach ledig und vergnugt, des sie derhalb schaden
genomen hett. die jungfraw sprach, sie wolt keynen frieden offnemen
wo sie nit ir schloß und anders ledig wiedder hett. maneses sprach, das solt
nit geschehen dann durch strytt. da sprach der konig:< dwyl es nit fried mag
syn, so ist dann kein ander gestalt dann zu samen.> sie antworten beyd, also
wolten sies haben und weren des begeren, es solt auch nit anders syn, und
draten zustund uß dem pallast inn den hoff.
sie saßen off ir roß, die man yn bracht, und waren uberzogen mit harnasch
und samyt. und sie ritten durch die stat on verczug, biß sie kamen in
die stett da der konig hatt thun pfel schlagen und seyl ziehen umb und umb.
da der stryt syn solt, hett er syn grießwarter, die daroff warten solten, welcher
der erst uber die seyle und necz keme, das er were uberwunden und verlorn
hett. da die ritter waren gestalt inn den parg der seyle und pfele,
als ir gehort hant, da wißten sie die grießwerter wo mit sie verlorn hetten, ob
sies ubertreten. und zustund ließen sie zusamen lauffen was sie an den roßen
haben mochten, ir glenen gesenckt und ir schild fur sich genomen, und traffen
sich zum ersten mal so frischlich das die schild daten brechen und zurspalten
vor irn liben. aber ir helm waren so starck und ir halßberg so gut und wol
uberwunden das yn keyn ring gebrach, und traffen sich mit solcher macht das
sie die glenen zustucken daten springen, und fielen bede mit den roßen zur
erden nyder. und des herczogen sun wart sere verwunt mit dem fall den er
dett. aber was arbeit er hett achtet er genczlich nit und nam sich syn auch
nit an, wann er wol sah das er es tun must. er zoch das schwert und warff den
schilt fur sich, und bohort hett sin arm hoch offgehaben und gab im so eynen
großen streych uff syn heubt das er im den helm vom heubt fallen det. er
schlug yn mit der fust schwindiclichen an eyn aug und sprach, er schlug im
das hirn yn und er wolt yn döten, ob er sich nit uberwunden hielte. er batt
gnad umb gots willen, wann er wol sah das er nit me darczu gethun mocht,
und gab syn schwert bohorten uff, das er gern und williclichen enpfing. zustunt
traten zwuschen sie die ghene die der porg huten und verwarnt hetten
gehabt und namen manases des herczogen sun und zogen yn uß dem bargk
als eynen uberwunden man. und hetten die guten lut vom land den konig nit
gebetten, er were enterbt worden und verjagt uß sym konigrich zu ewigen
tagen. aber umb der guten lut willen die yn baten ließ er yn bliben.
bohort kam zum konig und sprach:< lieber herre, inn dißem stryt han
ich myn bests gethan?>< ja lieber frunt>, sprach er.< so bitt ich uch das ir
diße jungfrauwe seczent in iren beseße yrer burg, die sie gewunnen mit dem
stryt hatt.> der konig antwurt, er wolt es zu mal gern thun. sie enpfing es
und danckte im zu mal sere, und hießen bohorten syn wapen uß thun, er wolt
oder enwolt. sie deten im groß ere des stryts halben den er so erbarlich gewunnen
hatt. man furt yn in die burg und bracht die jungfrauwen und machten
dencz und so viel freuden sie ummer kunten, den sie alles daten durch lancelots
willen, dem sie nit so groß freud gemacht hatten als sie von recht gethan
solten haben. und als sie inn dem pallast waren, begunden sich die freuden
anzuheben und vil größer zu werden dann zuvor. sie pfiffen und sungen
biß zu vesperzytt das die tafel gedeckt waren. da saczten sie bohorten by
konig pelles dochter. sie trug numme den heylgen gral, darumb das sie yren
magtum verlorn hett, wie wol es doch nit mit yrem willen was. und es must
auch syn das alle die pfiffer, die vor dem heilgen gral pfiffen, waren reyn jungfrauwen.
herumb was sie abgestalt und ir nyfftel eyn an ir statt geseczt, die
reyn jungfrauw von allen sachen was und nyfftel des konigs.
da sie zu tafel gesessen waren, ging die jungfrauw herfure die
den heilgen gral zwuschen irn henden trug gutlich und demutiglichen mitten
durch den pallast. als bohort das heilig vas gesah, da neygt er sich mit großem
weynen, wann er wol gedacht das es der heylig gral was, von denn er
manig mal hett hören reden. und als die jungfrauw ein mal durch den sal was
gangen, da waren die tafel alle erfult der guten spisen von der welt. und da
begunden sie zu reden, den ersten gedient was, und ir freud und kurczwil triben.
aber die jungfrauw die mit bohorten aß dets keynen schyn, dann sie weynt
sere herbermiglichen. und bohort, der des betrubt was, sprach:< jungfrauw,
was thund oder sagend ir? so helff mir gott, es jamert mich fast sere.> sie
antwurt im keyn wort, wann sie sprach zu irm vatter:< ach herre, ir hant mir
genumen das mir nymands wiedder geben kan umb alles das off erden ist, dann
dißer dinst, der so sere wirdig und genuglich ist als den heiligen gral zu tragen,
hand ir mir benummen durch uwern mutwillen.>< liebe dochter, das han ich
gethan durch eyns beßern willen zu haben, und das sol nymands schenden ob
irs nit endunt.> da sie geaßen und die tafel uffgehaben waren, beschied der
konig das man bohorten eyn bet bereyt inn eyner andern kamern, wan er nit
haben wolt das er inn dem abenturlichen pallast leg durch der wildern abenture
willen im vor komen möchten. als sie sich nyder geleyten, entschlieff bohort
biß an den morgen, das er nye herwacht. da stund er off und hort meß, darnach
nam er syn wapen, und als bald er gewapent was, schied er von dannen.
und der konig mit syner ritterschafft geleyten yn lang, biß sie kamen zu inngangk
eins walds. da det er sie allesamet wiedder keren, on die jungfrauw von
galnoie mit iren zehen rittern die mit im dar komen waren. und als er von ir
scheyden wolt, da batt sie yne fruntlichen, wann er kem wiedder inn ir lant,
das er zu ir kem sie zu gesehen und des nit enließ inn keyn wise, sie wolt im
gut gesellschafft leysten und im alle die ere der welt thun. er danckt ir zu
mal sere und reyt allen den tag, biß er kam zu eim waltbruder zu ußgangk
eyns waldes als die sunne yczunt under ging, der vesper gesungen hett und uß
syner kirchen ging, die nit groß was, aber köstlich nach ir größ wol gemacht
und gedeckt was mit bly.
bohort grußt den guten man und fragt yn ob er yn nit die nacht geherbergen
möcht. er sprach:< herre, wannen sint ir?> er antwurt:< ich bin eyn
wandelritter uß konig artus hoff.>< so sint ir der abenturlichen ritter eyner
die durch fremde landt ryten suchende die wunderlichen abenture?>< herre, ja,
ir sagent ware.>< so mögent ir abstan>, sprach der erber man,< wann ich wil
uch herbergen das best ich kan und uch mitdeylen alles das hieinn ist.> er
danck im sere, und der erber man beschied eynen knecht yn zu entwapen
und syn wol zu warten. bohort batt den bruder im vesper zu
singen, das er mit gutem fuß gern thun wolt, und bevalh dem knecht wilbret
zu bestellen das der ritter zu eßsen hett, wann er yn gar byderb ducht. und
als die vesper uß was, ging bohort uß der capellen. der erber man fragt yne
wie er genant were. er antwurt im, er hieß bohort von ganue. als er das verstund,
sprach er:< so sollent ir mir wilkum syn! dann wißent das ich keyns
mannes zukunfft fröer möcht syn, wann ich lang zytt uwers vatters knecht gewest
bin, dan er mich ritter macht mit syner hant in dißer capellen und det
dißen begriff, den ir hie sehent, machen und gab ein guldin kron herinn dem
almechtigen gott zu eren. der guter date die er off dißer stat det das wil ich
uch sagen, ee ir hynnen scheident, wie es zuging.> bohort sprach:< das sy gott
gelobt, wann ich nit meynt das myn vatter ye dißen weg herekomen were,
und begert gar sere zu wißen was gnaden im gott getan hett.> der erber man
sprach, er wolts im sagen als er zu guter maßen geeßen und getruncken hett.
da draten sie inn ein graß und fingen an von manchen sachen zu reden, also
das der erber man fragen wart nach lancelot. bohort antwort, er wust nit
anders dann das er gesunt und starck were.< lieber herre>, sprach der bruder,
< wie bedunckt uch an syner ritterschafft und syns wapenspiels?> er antwurt
im:< herre lancelot ist myn herre und myn nefe, ich wil uch nit liegen oder
keyn unwarheit sagen; dann wo ich uch das sagte, so meynten ir, ich wolt
yne loben; und so ich yn schülte, das wurdent ir von mir vor lugen halten, aber
doch mag yn mit recht nymands geschenden. und furware, darumb sagen ich
uch, bestunde er mich nit, so sprech ich sicherlich das er der best ritter dißer
welt were. und dwil er myn herre und nefe ist, wil ich nit vil me da von
sagen.>< ich wil uch sagen warumb ich gefragt nach im hab. als er geborn
ward, da was ich inn konig bandebanors hoff, und was nit me dann zwen
monat als ich angefangen hett wapen zu furen. da bevalh der konig, der ein
sere byderman was, mir und noch zehen rittern das wir yn furten inn eynen
walt zu eim waltbruder yn zu teuffen, der gar eyn byderman was. als wir dar
kamen, da funden wir by dem geistlichen manne eynen alten schuler, der eyn
philosophus was und zu mal wyse, wann er von viel zukunfftigen sachen wust
zu sagen. und als das kint getaufft was, begert er es zu sehen. wir brachtens
im von stundt, und er kußt es fruntlichen und gab es uns wiedder und sprach:
« ir lieben herren, wißent ir was ich uch gib? » wir antwurten, « neyn ». « so
wißent wißiclichen das die cleyn creatur die ir hie habent kompt noch zu solchen
großen sachen, das von syner tugent alle irdenisch ritter erhaben und
durchluchtiget werden sollent. » des wir uns zumal sere verwunderten und erzalten
es konig ban, des er groß freud gewan. das hatt mir alle zytt gedacht
als ich von im hort sagen. darumb fragen ich uch ob er uns war
gesagt hab.>< sicher>, sprach bohort,< der philosophus were wer er were, man
solt yn billich wol fur wise halten, wann er an dißen dingen nit ein wort enlog.>
sie retten als lang mit einander biß das eßen bereyt was. da saczten sie sich
nyder in das graß zu eßsen.
als sie geßen hetten und die tafel uff gehaben waren, da sprach bohort
zum erber manne:< herre, sagent mir was abenture mynem vatter hie begegent
sy.> er antwurt:< herre, gern, dwil ir begirde habent das zu hörn. es
kam also zu eynem thorney und großer versamenung konig artuses das alle
die hochsten und edelsten edellut kamen im ere zu erbieten. also das uwer
vatter konig bohort auch kam mit großem volck und gesellschafft zu konig
artus hochczyt. und der konig sersis syn oheym hat yn verspehen laßen, der
yn haßt biß in den dot durch syns bruder willen, den der konig uwer vatter
erschlagen gehabt hatt in dem inngang von ganue. und als sie zusamen in
dißen walt komen waren, da ranten ein die andern an. uwers vatters diener
waren ungewapent und nit so viel als ir, sie ranten sich wapen ee sie wiedder
zu dem sturm kamen. da stachen die ein off die andern und waren wol zweyhundert,
an die ghene die zufuß waren. der stryt wert biß es nacht ward,
und sie stalten es an biß zum andern tag umb primzytt. da enbot bohort uwer
vatter, der von großem herczen was, dem konig serse das er zu im keme reden
und die rachtung hielt und hort was er im sagen wolt und warumb er yn inn
allsölcher wise ane gerant hett, das er zustunt kem. und als sie by einander
waren, da fragt konig bohort uwer vatter warumb er yn inn sölcher maßen
anegerant hett. er antwurt im, durch syns bruder willen den er zu ganue erschlagen
het. « ist uwer bruder erschlagen, des sollen uwer noch myn mann nit
erschlagen werden noch engelten. wann weren wir so frumm als wir meynen,
so solten wir mit einander stryten, so möchten ir uwern haß an mir gerechen,
ob es uch glucken wolt. und darumb fechtent mit mir und nit laßent die eyn
nach die andern engelten des haßes der zwuschen uch und mir alleyn ist. »
konig serses sprach: « ich weiß wol, ob ichs uch gebeten hett, das ir mirs versagt
hettent; darumb komen ich uch mit so vil luten an. und möcht ich noch
hut zu tag uch alleyn han, ich wolts verwilligen. » er antwurt, er wolt es gern
thun. da machten sie den stritt eyner gegen dem andern und erzalten es iren
luten wie sie sich vereynigt hetten, des eyn teyl fro und wol zufrieden was,
der ander teyl zu unfrieden.
des andern tags zu primzyt kamen zusamen die zwen konig uff dißer walstat
da wir yczunt synt, und schlugen sich so lang mit einander das konig
bohort uwer vatter im das heubt abschlug und zurzarte syner lute gar viel,
umb das sie den frieden nit recht gehalten hetten. er fing synen marschalck,
der vor yn zoh und mit im furte groß richtum und schacz, ders konigs serses
gewest was. und als er gefangen was, hett er groß angst zu sterben und
sprach zu konig bohort das er yn leben ließ, er wolt im geben die kostlichst
kron von golt der welt. der konig antwurt das er sie herfur brecht, er wolt yn
nit döt en, dann er mit syns herren sachen nit zu schaffen hett. da
zoh er inn den walt zu eyner hanbuchen inn eynen graben, da er die kron
verborgen hett, und bracht sie konig bohort. er besah die kron, die schön
und kostlich was, er fragt syn manne was er unserm herren got geben solt
durch der gnaden willen er im gethan hett, das er den konig inn solcher wise
uberwunden hett. sie antwurten, sie enwustens nit, das er synen willen dete.
er sprach: « dwil ir nit wißent zu raten, so wil ich uch mynen radt sagen was
man thun sol umb der gnaden willen die mir got geben hatt off dißer
statt. so will ich das ein cappel hie stee, dainn got dem herren gedient werd
und geeret zu ewigen zyten dißer sach zu gedechtniß, und sol morn angefangen
werden, und wir sollen nit scheyden biß sie gemacht sy. » da gebot man vil
knechten nah und ferre. und ee ein monat verging, was die cappel gancz gemacht
als ir sie sehent. « und umb das mir got die kron hatt geben », sprach
er, « so sol die kron auch hieinn bliben da das werck vollenbracht wardt. »
nu was ich in dem stryt so herticlich verwunt das ich syn meynt zu sterben
und bat mynen herren den konig das er mich das uberig teyl myns lebens
hieinn ließ verschlißen, wann ich im stryt got gelobt hett, ließ er mich
lebendig und mir dannen hulff sunder sterben, das ich nit me inn der welt
bliben wolt, wann ich mich gedecht zu geben und an die ende zu stellen da
ich got gedienen mog. nu hett mich der konig sere lieb und begnadt mich
williclich, wie wol er es ungern det, wann er mich lieber by im hett gehabt.
doch da er sah das myn wille so gare darczu geneygt was, da gab er mir diße
gab und ließ mich hieinn mit aller gult fur mich und myn nachkomen dißer
cappellen das zu haben und zu halten. und da er von hindann gescheiden
was, da erwarb ich inn dißem lande so vil, das mir ein arczat ward der mich
ernert. und als das geschehen was, da det ich mich ordenieren das ich prister
wart, und bin gewest alhie biß an diße zytt, das ich nye keyn mensch gesah
uwers geschlechts dann uch und eyn ritter, der was konig bans son und was
genant banin. der erzalt mir vil von uwerm vatter und uwer mutter, die inn
eim gutlichen stadt starb als eyn geistlich frauw.> sie retten also lang zusamen
das es schlaffengans zyt was, warm es was finster nacht worden. und er
ward sere wol geleyt inn die kammer, da man die wandelritter pflag inn zu legen,
die zu mal schön und lustlich was.
des morgens, da er meß gehort, schied er von dannen gancz gewapent und
reyt biß umb primzyt. da begegent er eyner jungfrauwen, die ein schwarcz roß
reyt, an eim großen wald zu eym schwarczen grunde zu. als er nah by sie kam,
grußt er sie. da sie yn lang besehen hett, fragt sie yn were er were. er antwurt,
er wer von konig artus hoff geselle der tafelrunde und gnant bohort von ganue,
nefe myns herren lancelots vom lac. sie sprach:< sint ir syn nefe, so hatt er
sin doch werlich keyn ere, dann ir der verczagst ritter sint den ich
ye gesah.> er antwurt:< jungfrauw, wie kömpt das?>< das wil ich uch sagen.
ir hant gelegen zwo nacht in konig pelles hoff und wurdent nye so kune das
ir gelegen hettent in dem abenturlichen pallast und hant das gelaßen durch
forcht der abenturen, versorgten schand und unere zu kriegen. und darumb,
ir unabenturlicher ritter und verzagter man, ir hettent vil beßer ere gehabt da
zu sterben, ob ir sterben sollent, wann ir wyter koment sunder kunheit zu uberkumen.
ir wißend doch wol das solch abenture zu ende komen sollent durch
ettlich frumm ritter von der tafelrunde, und man hielt uch vor eynen frummen
ritter. aber die uch da vor halten, sint nu gancz betrogen, wann ir so böse
sint das ir nit böser kundent oder möchtent syn. und dwil solch abenture zu
ende bracht werden sollent durch die abenturlichen ritter, so mochtent ir billich
das wol versucht haben, ob es durch uch geschehen solt syn und uwer vermogen
dar zu gethan, und darnach mocht man uch nit geschenden, wann ir
das uwer bewißt hetten als eym frummen ritter zustet.>
< frauw, so helff mir gott, ich enhort nye von den abenturen gesagen von
dem pallast anders wann uch alleyn, darumb scheltent ir mich zu unschulden.>
< sicher>, sprach sie,< ir liegent, ir hand viel da von horen sagen, besunder von
dem abenturlichen pallast, aber ir dorstent zagkeit halben nit bliben. ir glichent
noch nye lancelot oder wurdent noch nye syns blutes, wann yderman weiß wol
das er der kunst man ist von dißer welt, aber ir der verzagst sytt von allen
andern.> also schied sie von im und rett nit me. bohort reyt und gedacht der
jungfrauwen worten nach. er gedacht, ob er ummer durch abentur dar kem, er
ließ umb keyn sach, er wolt wißen von den abenturen, und reyt so lang das er
umb tercienzyt kam zu ußgangk eyns waldes und kam da er eyn schön wieß
fant. er reyt inn einen pfadt, der yn recht zu eyner burg zu trug, die er vor
im beschlossen fand und mit waßergraben. die bruck fand er off gezogen und
ein jungfrauw da vor siczen, die großen jamer treib. sie raufft ir hare und zurkraczt
ir antlicz und sprach:< was mag ich nu thun sollen?> da er sie sah sölchen
jamer triben, hett er groß erbermd und mitliden yrent halben. er reyt zu
ir und sprach:< jungfrauw, durch gott, was gebrist uch, sagent mirs! mag ich
uch gehelffen, so wil ichs gern thun nach allen mynem vermögen.>< herre, ich
han so groß betrubniß in mynem herczen als ye keyn unglucklich mensch haben
mocht, wann ich yczunt myn sperwer trug uff myner hant und ließ es fliegen
mit eyner wachtel inn dißer wießen. es felt der wachten und steyg inn die höhe,
es stalt sich darinn off eyn huß. und als myner ritter eyner der mit mir reyt
das ersah, reyt er uber die bruck und da er wiedder wenden wolt, kamen im
zwen ritter entgegen, die fingen yn und furten yn mit gewalt hinwegk und
leyten yn inn ein thorn. deßhalben bin ich so sere betrubt und zornig das ich
lieber dot wolt syn wann lebendig, dann wo sie yne döten, so ist inn dißem
land eyn ritter der mich enterben wirt alles des landes das ich von vatter und
mutter haben bin, und must arm syn dwyl ich lebt, wann ich biß herre rych
gewest bin.>
< jungfraw>, sprach er,< wißent ir wol das uwer ritter hieinn ist?>< herre,
ja, wann nach mynem duncken ist er nit heruß komen.>< nu nit erschreckent,
ich wil yn uch wiedder geben mit der hilff gots.> er reyt an den graben und
spranckt mit dem roß daruber sunder fuß zu neczen. er reyt furbas und fand
zwen ritter, die sich entwapenten, mit zweyn knechten. er grußt sie nit, wann
er zu mal wißen wolt genczlich wie sie es gemeynten, dann er sprach:< lieben
herren, ein ritter, der hieinn ist eynen sperwer suchende, sagent mir mere von
im, ob ir sie wißent!> eyner sprang zu im und besah yn hochmuticlichen und
sprach:< herre schalck, warumb fragent ir?> bohort antwurt:< habent ir im
ein eynig leyt gethan, so ist es mir leyt und auch darumb das ir yn gefangen
hant sunder recht oder onbillichen, als man mir hat zu versten
geben.>< was wollent ir dann thun, wollent ir yn dann rechen?> sprach
der ritter der zum ersten zu im sprang. er antwurt:< ob gott wil, ja ich.>
< ha lieber herre>, sprach der ander,< mancher went syn schand zu rechen der
sie meret; das sag ich durch uwern willen, wann uwer schand sich balder
meren wurd dann yne zu entretten.>< ich weiß>, sprach bohort,< was ir sagent
noch treuwent: ir sollent yne wieder geben oder mußent sin engelten.> er
stund ab von sym roß und zoch syn schwert, er nam den schilt fur sich und
lieff sie ane. er schlug den ersten der im begegent so herticlichen off syn
heubt mit flachem schwert das er strucheln ward, wann er yn nit mit der
schniden schlagen wolt darumb das er nit gewapent was, und nam den anderr
ritter und warff yne zur erden nyder und sagt, er wolt yn döten ob er sich nit
vor uberwunden gebe. und der ghener, der nit meynt das er so kun were das
er yn dot schlug, antwort im, er endet sin nit. bohort hub zu stund off syn
schwert und schlug yn mitten durch den kopff, das er dot lag on alle verhinderung,
und drat zum andern der off gestanden was und floh zur kamern yne.
bohort uberylt yne, ee er die thur zuschlug, und schlug yn mit dem knopff des
schwerts durch das heubt, das er yne zur erden fallen det, und hub das schwert
off. da der ritter den schlag komen sah, hett er sorg das er must sterben und
bat gnad; er sprach:< ach edeler ritter, döten mich nit, durch gotts willen,
laßent mich leben, ich geb mich gefangen und wil den ghenen wiedder geben
den ir suchent!>< nu thu es dann bald!> sprach bohort; das der ghener det.
und er stach das schwert in die scheyde. mit dem sah er uß eyner kamern
komen lute mit verdeckten heubten und mit strytexten, und traten zu im, als
sie yne ersahen, und ließen es zu mal nit umb des uberwunden ritters willen,
der es yn hart verbot; dann sie meynten wol da mit thun, aber sie deten im
me leyders dann liebers daran. und als bohort sah das er sich erwern must,
zoh er syn swert und stalt den schilt fur sich. er gab yn groß schleg, wo er
sie gereichen und treffen mocht, und schlug den ersten den er gereicht durch
das heubt, das er zur erden viel also beschwert als eyner der zum dot bereyt
ist. da die andern gesahen dot den kunsten under yn allen und den stercksten,
da waren sie sere erschrocken, wann sie den sahen der yn zu dickern
malen groß streych gab, wo er sie erlangen mocht, und stalten sich zur flucht des
besten sie kunten. und er jagt sie da hien so lang das er ir dry zu tode schlug,
und die andern flohen in die graben, und schwummen uber. bohort ging zum
ritter den er gefangen hatt, der dwil der jungfrauwen bruder uß der gefengniß
genumen hatt. er gab im yn mit dem sperwer, der yn zu syner schwester furt,
die syns wiedderkomens groß freud gewan. sie lieff zu yn mit uffgetanen armen
und kuost yn dick, sie viel nyder vor bohorten und kuost im syn fuß und sprach:
< edeler ritter, ich bin uwer jungfrauw uff welchen enden ich sy, wann ir mich
gesaczt hant in die gröst freud darinn ich ye kam. nu bitten ich uch durch
gots willen das ir mir sagent wannen ir sint, off das ich gesagen mög wer mir
diß groß gut gethan hatt.> er antwurt, er were von dem hoff konig artus und
geselle der tafelrund, genant bohort, nefe hern lancelots vom lac. da sie
das verstund, wolt sie das er blieb by ir zu herbergen. er antwurt das er nit
verliben mocht und reyt hinweg sunder zu fragen were der ritter were oder wie
er namen hett.
bohort reyt den ganczen tag biß yn die nacht uberging, und reyt doch
so lang das er kam in eyns waltfursters huß vor ane eynem wald. er fragt
ob man yn die nacht geherbergen mocht; mann antwurt im zu mal< gern>.
und als der herre des abendes heym kam und bohort ersach, dete er im groß
ere, wann er wol marckt das er eyn wandelritter was. und da sie gaßen, fragt
yn der herre wo hien er willen hett.< herre>, sprach bohort,< ich wolt geyn
chamlot sin off den thorney, der des achten tags nach sant marie magdalenen
tag syn wurdet.> der herre antwurt:< ir sagent ware, die herbergen sint schon
alle bestellet da die frauwen und jungfrauwen siczen sollen zu besehen.> die
nacht was bohort wol und gemechlich geherbergt, und alle die dainn waren
daten im das best. des morgens fru stund er off und bevalh sie got, wann
er von dannen scheiden wolt, und reyt schnelliclich syn straß recht geyn
chamlot. er zant sich sere das er by camlot by zytt mocht komen, wann
er by der thorneyschen versamelung wolt syn durch lancelots willen, den er
meynt all zu finden. - hie von lest die hystorie und keret wiedder zu mym
herren gawin, aber sie sagt wenig da von off diß mal.
nu sagt die hystory, da myn herre gawin sich von dem waltfurster gescheiden,
der im die heymlichkeyt und die gestalt des trachen erzalt hett, da
reyt er den ganczen tag gedencken nach dem wunder das er von dem bydermann
gehört hatt, und was fast ungedultig syns dots, das im gesagt was zu
termine. und darumb das er nit versten kunde noch gewißen mocht sachen
die zukunfftig waren oder geschehen solten, so englaubt ers doch nit zu mal
wol. des was er dester baß zufrieden und reit manchen tag zu
fragen alles nach lancelot an alle die ende da er hien kam, aber er fand
nymands der im ware mere von im gesagen kunde. er reyt lang inn allsolcher
wise hien und herre, so das er uff funff tagreiß nah by chamlot kam.
und geviel eyns tags das er nah zu eynem wald kam, darinn er schnelliclichen
reit. er erfolgt eynen ritter, eyn jungfrauw und eyn knecht, er grußt den
ritter und sprach zu im:< kundent ir mir eynich mere gesagen da von das
ich suchen bin?>< was suchent ir dann?> antwurt er.< ich suchen lanceloten
vom lac.>< warumb suchent ir yn?> sprach die jungfrauw. da erzalt er ir
als die konigin yn zuhoff gesagt hett,< und durch forcht syns todes sint me
dann vierczig ritter in angst komen in konig artus hoff>.< by got>, sprach sie,< es
ist nit me dann sehs tag das ich yn sah vor der burg zu venchiez starck und
gesunt. ich riet lang mit im zu guten wurczeychen das er mir uß großer nott
halff von dryen rittern die mich entschempt haben wolten, wer er mir nit als
eyn frummer ritter zustatten komen.> und das was die jungfrauwe die lancelot
herneret und gesunt macht von den bösen slangen und venen die er inn
dem brunnen getruncken hett. sie erzelt im wie sie sich mit im gearbeit hett und
wie er sie auch vom dott erlöste, wann sie gestorben were ob er sie nit hernert.
da myn herre gawin diße mere hort, gewann er so groß freud das
er syns betrubniß vil nah vergaßse und fragt die jungfrauw war sie wolt.
< herre, ich wil geyn chamlot den thorner zu besehen der morn uber acht tag
syn sol.>< was wißent ir vom thorney?>< ich weiß es darumb wann yne konig
artus hett thun ußruffen me dann vor zweyn mönden, es sol keyn edelfrauw
ußbliben biß an das mere, sie sol da hien komen.> und als myn herre gawann
das verstund, gedacht er auch da hien zu komen darumb das er meynt lanceloten
alda zu finden. da sie lang und vil mit einander gerett hatten, sprach er
zum ritter und der jungfrauwen, er wolt yn da hien gesellschafft leysten.
hie leßt das buch von yn zu sagen und kumpt wiedder zu lanceloten von
syner cleydung wegen zu reden und wie er von dem dancz erlediget ward als
er sich darinn ergeben hett.
uns sagt die hystorie, als der knecht lancelot an dem dancz laßen must,
richt er sich off synen weg und reyt da hien was er ummer mocht, wann yn
ducht das er zu lang bliben were, und det groß clage das er lanceloten also
verlaßen must. aber lancelot pfeiff und sang als die andern daten und bleib
da biß umb vesperzytt. und da es nachteßens zytt was, kam zu im ein jungfrauw,
die zu im sprach:< herre ritter, ir mußent siczen gan in den seßel, so
wollen wir diß kron uff uwer heubt seczen.> er antwurt, er hett keyn hercz zu
kronen noch zum seßel und begert nit anders dann zu freyden und danczen.
sie sprach:< es muß syn das ir es thund, wann dardurch wir erkennen mogen
ob wir durch uch erlediget sollen werden oder nit. und wo ir uns nit erledigent,
so mußent ir bliben hie by uns und so lang beyten biß uns gott
eynen ritter zufugt, der uns ledigen solle von dißer torheit da wir
inn synt.> er sprach, er wolt gern mit ir dar gan, dwil sie es haben wil, aber
enacht nit ob sie ummer erloßt wurden, im wer also wol, und ging siczen inn
den seßel. sie saczten im die kron off syn heubt und sprachen:< lieber herre,
nu mögent ir sagen das ir uwers vatters kron off haben.> er sah ubersich und
sah fallen ein bildlin inn eynr gestalt eins konigs und waß kostlich in eyn
tafel gegoßen; es viel so hart uff die erde das es gancz zurbrach. und da
mit was der zauber gar zurbrochen und kamen alle wiedder zu yren rechten
synnen da sie lang zytt ußgewest waren. und als lancelot enpfand das er
eyn guldin kron off sym heubt hett, da warff er sie zur erden und sprang uß
dem seßel, da er nit siczen wolt als yn beducht, wann es eyn konigsseß bezeichent.
die ritter, frauwen und jungfrauwen kamen zu im, sie halßten yn
und kußten yn und daten im die gröst geselschafft und freud die man ye keym
ritter gesah thun und sprachen:< gebenedyt muß die stund syn da ir inn geborn
synt, wann ir hant uns geholffen ußer der grosten betrubniß da ye lut
yn kamen, wann wir nummer daruß komen weren sunder sterben, hett gott
uch uns nit gesant zu erlösen.> sie furten yn off den thorn sich zu entwapen.
da trad ein alt man herfur und sprach zu im:< lancelot, sun konig bans von
bonewig, furwar, ich sagt alczyt das der zauber hieinn verging nymer biß als
lang das ir kement. nu ist es wol mercklich das ir der best ritter dißer welt
sint und der schonst.> da was komen die zytt irer erlösung und das sie uß
dem zauber komen solten, so der schönst und der best ritter dißer welt keme.
der was er. und sprach:< nu mögent ir uch wol lieb haben und freuwen furbaß
ummer mer, wann wir wern numer ußkomen, wers nit durch yn
geschehen.>
< ach lieber frunt>, sprach lancelot,< sagent mir durch was sachen diß
wunder zukomen ist, des bitt ich uch gar fruntlich, warumb das alle die ghene
die an dißen dancz komen und darinn giengen ir synne also verloren und ir
gedechtniß nit behielten noch behalten mochten.> er sprach:< herre, es kam
also, da konig artus versichert hett die koniginn genoveer das die brutlauff
solt syn und zugan, das alle die hohsten und edelsten man, die von konig
artus lehen enpfahen solten und lant von im zu lehen hatten, die kamen in
diß lant das zu enpfahen und syn mann zu werden. darnach uber funffczehen
tag, als die hochzytt zurgangen was, gefiel es sich das konig bann uwer vatter
riet durch dißen walt. und da er by dißem thurn kam und den baum den ir
gesehen hant, da fand er sehs jungfrauwen, die ein nuw liedlin sungen, das
von der koniginne gemacht was genover. und mitten in dem dancz was ein
jungfrauw, die schönst under yn allen, die eyns konigs und einr konigin dochter
was. und konig bann was ein alt man. aber darumb nit, er hatt keynen inn
syner gesellschafft, er wer begirlich zu danczen als er den dancz gesah. er
hett eyn nefen by im, der gelernt was, zumal ein wolgemacht man von libe.
er was wise und vernunfftig, er kund wol singen und hett nye kein bulschafft
getriben, er was eyner der me von nigromancien wust und der schwarczen
kunst dann ymand. der konig besah den dancz und die jungfrauwen die so
wol sungen und guts muts warn, besah die eyn von der ich vor gerett han, die
so schön was und in dem seßel saß und so volkumen was. und yne beducht,
das er wol geborn were der von solcher jungfrauwen freuwet solt
haben. und gewann sie so sere lieb das er sprach, er wolt nymer freud in
synem herczen gehaben, es wer dann sie synen willen dett, wann er acht syn
nit wie es sich mocht gemachen. und da der konig den dancz ein lang zytt
gesehen hett, sprach er, es wer beßer das ygliche jungfrauw eyn ritter hett da
sie mit denczt, und hieß abstan sehs ritter die by im waren und det sie danczen;
und ein yglich jungfrauw griff eynen ritter by der hant. und da die ghene die
im seßel saß sölch schon gesellschafft gesah, da sagt sie das er zu guten stunden
geborn were der alczyt solchen dancz mocht haben der so schön were. und
der gelernt hort die jungfrauw reden, er sprach: « jungfrauw, ob ir wöllent, so
sollent ir eynen noch schönern haben dann dißer ist, der allczitt des tags weren
sol dwyl ir lebent, zu winter und zu summer. » « so helff mir gott », sprach sie,
« ich wolt das gar gern und wer nichts in der welt, ich dete es darumb das es
also were als ir sagent, wann ich möcht keyn beßer zyttvertriben haben oder
so gemechlich als die were. » der philosophus sprach: « wollent ir mir uwer lieb
geben und globen fur mym herren den konig das ir keynen andern bulen by
mynem leben haben wollent dann mich, ich wil noch anders thun wann ir begeret
hant, und wil uch sagen wie. ich wil uch alle die behalten die inn solcher
maßen hie am tancz sint, das sie ir leptag nit mud werden zu tanczen noch
gearbeit, wann sie alleczyt danczen sollent und zu allen stunden als es schon
dut, und sollent nymer werden mude von danczen wann als sie yczunt
sint. und darczu will ich me thun, das alle die ummer me darinn treten inn
diße wiese, die sollent gancz lieb zur bulschafft haben und zum dancz, darinn
sie gan und bliben sollent danczen inn allsolcher maß das sie keyner andern
sachen gedencken sollent dann zu danczen. und wie sie komen, gewapent oder
ungewapent, so sollen sie danczen allen tag biß nach vesperzytt und sollen
dann off hören das sie zu nacht essen und rugen, und sollen alle die nacht dar
komen. ir yglicher sol liebde oder ein bulen haben, wann under solchen frölichen
luten sol nymant syn, er hab freud und amur, sitt nymands groß freud
gehaben mag, er enhab dan fruntschafft. und dißer dancz sol so lang weren
als wir leben, und nach unserm tode sol er nit underwegen bliben durch keyn
abenture biß off die zytt das der best und der schönst ritter dißer welt kompt.
und ob das felt das er nit herre kem, so must er bliben als er biß herre gewest
wer. jungfrauwe, ir sint inn mynen sinnen die schönst dißer welt; also sol er
ane gan mit schönheit und mit schönheit ußgan. » als die jungfrauw das gehort,
so englaubt sie es nit, wann sie meynt, er möcht es in keynerley wise gethun.
und sie gelobt im williclichen, ob er das dete was er gesagt hett, das
sie thun wolt was er begeret von ir. er antwurt, er hiesch nit me, und zustunt
dete er syn kunst und verkert die ghene die konig bann hatt an den dancz
thun gan, so das ir keyner sich darnach gescheiden mocht oder dannen komen
wolt. also dete er auch den megden und jungfrauwen. da der konig sah das
die sachen ernst waren, sprach er, er mocht syn kron nit baß bestatten wann
an dem besten und dem schönsten ritter der welt. darumb ließ er
sie an den seßel hencken dem der sie haben solt, durch den der zauber zurbrochen
wurd.
also schied er von dannen, und der clerick verleib by der jungfrauwen, mit
der er allen synen willen dett als sie im gelobt hett. und als die von dißem land
da von horten sagen, kamen sie zu gesehen den wunder. derselben kamen gar
vil die sitther nit mochten gescheyden, wann sie behalten wurden durch die
zaubery, also furware, das ich off eynen tag wol gesah anderthalb hundert die
bliben musten. und der dancz weret so lang das es darzu kam das die jungfrauw
syn mud ward. da batt sie yren amys das er sin zaubery abdete. er
antwurt, er kunds nit entmachen biß an die zytt die gesaczt were. « so bitten
ich uch als lieb ir mich hant », sprach sie, « das ir ein ander spiel machent da
mit wir uns ergeczen mogent, und das es so behendiclichen gemacht werd das
die ghene die es sehen fur ein wunder haben. » er antwurt ir, er wolt es thun,
und macht ein schachzabelspiel von gold und silber so schön und rychlich als
ye keyn man gesah; von eim edeln steyn das brett was, der wol dusent pfund
wert was. und als er das schachzabelbrett mit den fenden zugeriecht hatt, da
bracht er es vor die jungfrauwe und sprach zu ir: « jungfrauw, hie ist ein
spielbrett, ir gesahent nye keyns als wunderlich als es ist », und saczt das spiel.
als man es seczen sol wann man spielen sol, und sprach zur jungfrauwen:
« nement welchs ir wöllent, dann ir mußent spielen! » « mit wem spielen ich
dann », sprach sie, « sol das nit mit uch syn, dann ir wißent nit da von wiedder
mich zu spielen! » « so spielent dan an », sprach er, « ir kunnent nit so wol
spielen, ir mußent gematt syn inn den orten. » da sie das hort, zoch sie ein
fenn, und es sprang ein fenn dar gegen, das nymands mit keyner hant daran
rurt, der sprang herfur wiedder sie inn ein felt. und als sie das gesah das
die schachzabelsteyn wiedder sie spilten sunder ymands zuthun, da hett sie
großen fuß zu spielen und zu besehen wie das ende were, wann sie me wust
von dem schachzabel dann eynich frauw die da lebt. aber sie kund nit so wol
spieln, sie wurd am letsten gematt inn den orten. und da sie matt was, sprach
sie, diß hatt ein gut maß und were wißlich erdacht, das schachzabelspiel.
« neyn », sprach er, « eyn ritter sol her komen, nach allem wunsch hubsch
zuchtig, und lieb gehabt syn und werden vor allen andern mannen. er sol vil
wißen von schachzabel und andern sachen, das man syn glichen nit findet inn
aller der welt; durch sin behendikeit sol das schachzabel gemat werden. aber
all ander sollen matt syn und daran felen, ußgescheiden er alleyn, und sol die
krafft wern des schachzabelsspiels als lang er lebt. aber nach sym dode fellet
es, das es nummer me von imselber zucht. » also sprach der clerick, und ist
dißer dancz durch sölch geschicht als ir gesehen hant mit dem ingangk, als
mich bedunckt, biß an uwer zukunfft verliben. und da der dancz lang zytt
also gewert hatt, da starb des konigs nefe und die jungfrauw. die
ander bliben inn dem zauber die da enthalten waren, daruß sie nummer
mochten komen syn, werent ir nit gewest. dann die gots gnad hatt uch herbracht,
das sie von uch erlediget sint von irer torheit, das sie wiedder in irer
gedechtniß komen mögent. und hettent ir all uwer leptag nye me guts gethan,
so solt uch doch alle die welt loben und lieb haben, wann ir groß ere da mit
erworben habent.>< nu muß es syn>, sprach lancelot,< dwil diße sach zu end
gebracht ist, das ir mich wisent das schaffczabelspiel, oder ich mocht nit gescheiden
sunder schande.> und man bracht es im.
da begund lancelot das schafzabel herfure zu legen und besah es gar lang,
wann es yn ducht sere schön und köstlich und zu mal behendiclichen gemacht.
er nam die silberin steyn und saczt sie, also dete er auch die guldin steyn. und
als er sie gesaczt het, hub er an zu spieln und zu ziehen und zoh ein fenne; da
sprang im ein fenne engegen. und da sie lang gespielt hatten, dete er syn spiel
ab, wann der konig und ritter enwas keyner, sie weren in guter hut. da duplierte
das spiel roch, fennen und ritter zu allen syten, und er beleyt sin spiel so lang
mit behendikeit zu angesicht aller der ghener die dainn waren, das er den konig
fry behielt inn dem ort, und sprach mat mit eynem fenen. und als sie das
groß wunder sahen, sprachen sie zu lancelot:< das schachzabel ist uwer, wann
ir es gewunnen hant. das wißen wir furwar, dwil ir nit hie mat sint gewest, das
ist durch versuchung uwer wißheit und die tugend die ir habent, das ir nummer
mere mat sollent werden inn den wapen oder uberwunden nit furter mere dann
ir gewest sint mit dißem schachzabel. und das ist ein sach die uch wol mag nach
volgen.> er antwurt, er wer des wol zufriedden und guts muts so es geschech,
wann er nye keyn ding me vernumen hett das im so wol gevil als die sach des
schachzabelsspiels. da gebot er allen den darinn zu spielen und freud zu
machen, das sie wol zufrieden waren das sie got also durch lancelot
enbunden hett. das eßen was bereyt, wann es auch wol eßens zytt was; und
lancelot wart die nacht nach synem willen wol gedienet, wann sie sich alle mit
fuß wol zu dienen arbeyten durch synen willen und durch irer herledigung das
durch yne geschehen was. und da man geßen hatt, furten sie yne inn ein
schön kamer eyn wenig von den luten, das im das geruch nit we dett, wann
sie yne eren wolten und im dienen nach allen iren besen synnen, als er auch
wol wert was.
des morgens, als er entwacht, det er sin cleyt und harnasch ane und fragt
der ritter eynen ob er im ein botschafft gethun kund. er antwurt< ja>, es were
inn der welt keyn ding so fremd,< mocht ichs gethun, ich det es gern durch
uwernt willen und uwer kunschafft zu haben>. er danckt im sere
und sprach:< ich bitt uch myns verdinsts willen das ir rytent gein camlot, da
findent ir mynen herren konig artus und myn frauw die konigin. die grußent
beydsament von mynen wegen und presentierent myner frauwen diß schachzabelspiel.
sagent ir das ichs ir send und erzelent ir alle die macht und stuck
des schachzabels und wie ich es gewunnen hab!> er antwurt, er wolt die botschafft
gern thun und vollenden. da nam er das schachzabelbrett mit dem
spiel und schied von lancelot und den andern die dainn waren. er reyt so
lang mit als vil tagreiß das er geyn camlot kam, da er viel herberg fand bestalt
umb des thorneiß willen, der da sin solt, die wol ein halb myl waren geseczt,
und reyt so lang durch die wißen das er inn die statt kam, die zu mal
sere rych was von alles guts. er reyt biß er zu hoff fur das groß pallast kam
und gab eim knaben syn roß zu halten. er trat off den sale und fand den
konig, der saß under synen banritzen und mannen, radt zu haben wie er mit
dem thorney thun solt, wann alle die öbersten der welt dar komen solten, als
im zu verstan geben were. und neben im saß die koniginn, die wol geziert mit
cleydern was, so schon das keyn frauw baß mocht gehaben. der ritter, der
den konig wol kant und die konigin, knyt fur sie und grußt ir eyns nach
dem andern von wegen lancelots vom lac. der konig wust von stund off als
er saß und trat zum ritter und umbfing yn umb den hals, wann er der meren
so gar fro was, und fragt yn wie es lanceloten sim frund ging. er antwurt
das er yn gelaßen hett starck und gesunt, und nam da das schachzabelspiel,
das in eim sydin secklin was, und knyt vor die koniginn, er sprach:< frauw,
myn herre lancelot, der best von der welt, sendt uch diß schachzabelspiel
in warheit und ir sahent solcher nye keyns me, das sollent ir furwar wißen, als
diß ist, noch so wunderlich.> und als die konigin diß mere gehort, verwundert
sie sich zumal sere. sie det das spiel stellen, zu besehen was da werden wolt.
der konig und die andern herren saczten sich auch alle, den wunder zu beschauwen
und zu wißen die abentur des schachzabelsspiels. als es uß dem
sack vom ritter gethan ward, da sprachen sie allesament das es zu mal sere
schon were und das sie nye keyn schöners gesehen noch so wol gemacht. und
der ritter der es gebracht hatt saczt es mit ordenung, als das stan solt so man
spielen wil, und sprach zum konig:< nu thund spielen den besten spieler der
zu hoff ist!> der konig bevalh es der konigin das sie seß an das spiel. sie
saczt sich und spielt das allerbest sie ummer mocht. die da by stunden,
vervunderten sich zu mal sere das sie sahen das schachzabelspiel so wunderlich
und selber spielen, besunder alleyn mit der konigin, und hielten es vor eynen
großen gauckel, als es auch furwar was. die konigin arbeit sich sere und gar
wol zu spielen und leyt allen irn flyß daran zu matten. es warn vil lut von
hohem geschlecht dar komen das spiel zu gesehen. aber sie enkunds nit so
wol gespielen, sie wurd am letsten matt. da begunden sie alle durch den pallast
zu lachen da die konigin das spiel verlorn hett. der konig und die konigin
fragten den ritter der das spiel bracht hett ob lancelot auch mit
gespielt hett.< ja>, sprach er.< wie ging es im dann, ward er matt?> sprach die
konigin.< neyn frauw, er gewann das spiel.>< was wollent ir sagen von lancelot>,
sprach der konig,< wann von tugenden und von ritterschafft oder von
synnen ist im nit glich in der welt! und als helff mir gott, er hat uch ein
schön gab gesant an dem schachzabelspiel, und ir danckent im billich sere
wann ir yn sehent; dann nye keyn ritter in der welt schoner gab keyner koniginn
gegab>, und det dem ritter der es bracht hatt gut wapen geben, darzu
ein starck roß, auch zwey cleyder und so viel silberin geschirs als im geliebt.
und die konigin desselben glichen gab im also vil das er all syn leptag wol
da von rich möcht syn.
nu beyten sie inn solcher wise biß off den achten tag nach sant marien
magdalenen tag als der thorney solt syn. und als sich lancelot geschieden
hatt von den den er uß dem dancz geholffen hett, da nam er eynen knecht
und sant yn zu dem waldtbruder da er die förder nacht gelegen was, und
det im die abenture zu wißen und embot im da mit das er die buchstaben uß
dete die an der muren geschriben stunden; wann die abenture, da die ritter
mit umbfangen und behalten waren, were ußgeendet. und als der erber
man verstund das die abenture geendet was, da ward er wol zufrieden, fro
und guts muts und det von stund die buchstaben uß als er im enbotten hett.
und lancelot reyt den ganczen tag biß umb den mittag. da begegent im
eyn rytter, der off eim roß gancz gewapet saß. lancelot grußt yn, und der
ander antwurt im nye keyn wort, wann er sprach:< herre ritter, wannen sint
ir?> er antwurt im, er wer von konig artus hoff und hieß lancelot vom
lac.< ja, ist das ware>, sprach er,< wannen koment ir hie herre? dann
wißent furwar das ir sterben mußent ee dißer tag ende gewinnet>, und want
wiedder umb den weg den er herre komen was, und rant was er an dem
roß gehaben mocht, lanceloten fast trauwend biß in den dot, und sprach,
er must das gelten vil belder dann er meynt. und als lancelot yn hort so
ser trauwen, da rufft er yn ane:< her ritter, so mir got helff, es kum zuschaden
wem es wöl, ir mußent es zum ersten engelten!> und rant im nach,
die glene offgeriecht. da der ander yne komen sah, endorst er syn nit beyten
und floh was er ummer mocht. da er sah das er yn nit erfolgen mocht,
ließ er syn ylen, aber der ander floh als der sorg hatt zu sterben. lancelot
reyt so lang biß das er kam in eyn acker by eim thorn und sach eyn groß
geselschafft von rittern by der porten, alle gewapent, der ob drißigen waren.
da lancelot die ritter in synem wege geschart sah, verwundert er
sich sere warumb das syn möcht, wann er nit meynt das es umb synent willen
were. er reyt zu ylle. und da er nah by sie kam, rieffen sie yne an, er must dot
syn, und ließen all zu im lauffen. er sah sie komen und erschrack syn nit als
eyner der keyn forcht hatt von eynichen sachen die yn ankomen möcht. er ließ
lauffen zum ersten der im bekam, dem rant er mit syner lanczen durch
den lip; und der andern schlugen me dann zehen off yne und doten im syn roß
under im. er viel zur erden als der ghener der sich nit dar vor hut. er sprang
off syn beyn und zoh syn schwert gar zorniglichen umb das sie yn also uberrant
hatten, und begund groß schleg umb und umb sich zu geben. er zurhuw
schilt und helm zustucken, er dot vil roß und man. er was so starck und
tugenthafft das nymands was der yne gesach, er hielt yn vor eyn fromen
ritter, und wert sich also wol dann sust anders nymants gethan mocht haben.
aber die andern hielten yne also das sie yn nit laßen wolten und gaben im
groß schleg wo sie yn treffen mochten, und das enwas doch nit dick. und
er wert sich so frischlich das nymand nah dorst zu im komen anders dann mit
entlauffen und entspringen. und dannoch hetten sie im so vil cleyner und
großer wunden geschlagen das er syns bluts vil verlorn und vergoßen hett,
das er billich von arbeyt und angst mud was. dannoch slug er so groß schleg
hindenn und fursich das ir keyner was, er hielt yn fur eyn byderman; und
was yne eyns teyls leyt das sie yne also angezogen hatten, und was darumb
das sie yne als frumm funden, wann sie im ungern ubel thun wolten in keynerley
wise. da sprang herfur ein ritter, der schönst under yn allen, und nam
lancelot mit den armen, und warffen sich zur erden, der ritter unden und
lancelot oben. da lieffen die andern lancelot an und fingen yn mit gewalt
und deten im synen helm abe. sie entwapenten yn und sprachen zu im das
er sich gefangen gebe oder sie döten yne. und er sprach, es were als gut das
sie yn döten als das sie yne leben ließen. da gaben sie im groß schleg off
syn heubt, das im das blut daruß trang mer dann an vier oder an sehs enden
im antlicz, da von er groß angst haben mocht, wer er nit also getröst und von
eim sunderlichen guten herczen gewest vor allen andern ryttern; und er endett
nit schyn das im ychts were. und als der ritter der yn mit den armen genomen
hett was offgericht, da lieff er mit geraufftem schwert so behendiclichen
zu im und det glich als ob er im das heubt abschlagen wolt mit sym schwert.
und lancelot, der den schlag des schwerts wol komen sah, verkert sich nye
von syner statt oder das er schyn dete eynich forcht zu haben.
da sie sahen das lancelot keyn forcht hett in den engsten und arbeyten
da er inn was, da sprach ir eyner zu im:< ey laron, es ist war das man von
dir sagt, furwar, du bist der kunst ritter der da lebt. und ich wust wol umb
keynerley sach die da geschehen möcht das du dich dar umb nit förchtest,
wann du alle zyt als getröst bist als ob man dir keyn ubel wolt thun; dann
ein ander wer lang dot von schrecken. und sicher, mir wer gar leyt das du
yczunt sterben soltest; wann ee du mir engeest, so dencken ich dich nit zu
döten mit meßsern oder mit schwerten, aber ich wil dich döten laßen des
bösten dots des ye keyn man sterben mocht oder ye ritter erdötet ist>, und
det yn nackent uß ziehen, biß off syn nydercleyt, und schlugen yne mit
geißeln, die knoden an den enden hetten, mit vier bösen schelcken also fast
und sere das sie im die hut me dann an zwenczig enden zurrißen und deten
im das blut me dan an hundert enden daruß rynnen. er enredt nye keyn
wort und det auch keyn glichen das sie im we deten. sie schlugen yn so lang
das das blut uber die erd rann. da sie gearbeyten das sie mud wurden, horten
sie off und ließen yne also. und als der ritter( der das thun det) das gesah,
det er yn inn eyn pfucz laßen, der schwarcz und wunderlich was vol wurm und
venynter schlangen, da von das waßor vergifft was und kalt von
venen, das im gar großen schmerczen det, wann er gancz nacket was, on syn
nydercleit. und als er in das waßer kam, da ducht yn das es warm were, waun
er gearbeit hatt und gar mud was, so das er von imselber kam von großer kelt
die er enpfande. er stieß sich so hart an eyn want inn dem pfucz das er im ein
groß wunde an dem heubt macht. und da die schlangen und ander vergifftige
thier da fulten das zugen zu dem blut das im von dem lib ranne, da hefften sie
im an den lip und an die beyn und bißend yn oben und unden und deten im so
großen smerczen das es wunder was und er nye me erlitten hett; dann off die
zytt hett er so vil wewen als mannes hercz erdencken mocht. und nit darumb
das er sich nit enwert, ja sicher, er wert sich des besten er ummer mocht und
nam die schlangen und ander wurm und zog yn die heubter abe. er stieß
sie wiedder die muwern all die er mocht ergriffen, aber er was so vergifftiget
das er sunder lenger beyten zu sterben meynt. und als er wond das sin beyn
uß dem waßer weren, da fand er sie so groß und geschwollen von der gifft
das es wunder was, wann yne die gifft gar sere umbfangen hett. er clagt sich
im herczen von dem ungluck das im zukomen was und sprach:< lieber herre
got, wie han ichs verdienet also zu sterben so unbarmhercziclich, wann ich
sterben muß als mich dunckt, dann ich nu wol sehe das ich nummer entrett
werden mag von dem eynen oder von dem andern, wann es ist keyn mensch
der mich hie finden möcht. ich muß sterben als eyn ellender unabenturlicher
ritter und der unseligst man dißer welt. ach du lieber herre gott, warumb
hastu verhengkt das ich von mutterlib ye geborn wardt und nu so eins
jemerlichen todes sol sterben und so eyns bösen als ye keyn man gestarb, als ich
gleuben wil, oder ungleublicher, als ich wenen, dann dißer syn mocht. wann
als ander lut sterben, so kumen sie zu der ersten mutter, das ist zu der
erden, daruß sie gemacht sint, und werdent darinn begraben, so das sie keyn
böse volck uberzucht. so bin ich der ungluckhafftigste von allen, wann ich mit
allem ungluckhafftigen vergift bin, wann die erde, die alle ding enpfehet als
man schribet und sagt, aber mich wil sie nit enpfahen. ich armer schelm bin
gelybert den unredlichen thieren daran zu weyden und an mynem lib sich erneren
sollen, und das synt die schlangen und ander wurm, die gancz stinckende
und boß sint. ach gott, ward ye keyn man zu allsolcher martel geliebert als
ich bin, wann ich solt von dem hochsten stamm und geschlecht syn das man
weiß! auch verluset die tafelrunde viel an dißem tode. ach myn lieber frunt
bohort, wie habent ir so hoch ritterschafft an uch genomen, wann ye
keyn hoher man von uwerm geschlecht begund an sich zu nemen; was verließent
ir hut zu tag an dißem tode! und solt ich lenger gelebt han, ich hett
uch tragen thun ein guldin kron uff uwerm heubt; es ist mir me umb uch dann
umb mich.
und ir, myn frauwe die konigin, ir, die mich handt gesaczt inn die not
dainn ich bin, durch die ich han gethan die groß sachen da die welt von sagt,
sicher, von uch enweiß ich nit zu sagen dann gott halt uch in der
eren, darinn er uch geseczt hatt an der großen gewalt und macht, und got wol
nit das ir von dißem unerbermelichen dot wißen werdent, ir oder keyn mann
der mich ye hat erkant inn freuden und lieb gehabt, wann furware, myn sele
must betrubt und unfrölichen zu ewigen tagen da von syn!> also clagt lancelot
syn ungluck biß es finster nacht was. da saczt er sich off eyn muren,
die mitten in dem pfucze was, und sprach:< du ungetruwes liden und vil verkerlicher,
das mich vor allen mannen uberzogen hatt inn schonheit, inn kunheit
und inn allen andern gnaden da von man frölich solt syn, nun hant ir
mich erschreckt so herticlichen das ich off erden nit gesterben mag als die
wilden thier thund. wann ir hant mich inn eyn gewelb verborgen inn das
dieffst ende alles ungemachs. ir seczent mich inn uwern obersten radt und
haltent mir den spiegel alles wolfarns vor, darinn ich mich spiegeln und besehen
solt, und so gluckhafftig das man nymands anders dann mich loben solt.
nu hant ir mir von dem allen genomen die wieddersach, wann ich gesehen
mich der unseligst und ungluckhafftigst ritter der inn dißer welt sy. dann ich
enmag nit so vil mit dem mynen willen gehaben als der allerermst dißer welt
hatt. doch hielt ich mich rych und clagt nit so vil myn ungluck, weren die
vogel inn der lufft, die rappen oder die thier inn den welden mit mym fleisch
gelabt und gestalt das öberteil nit verlorn were; wann myn ende ist mit allem
böß und arger dann eynig sachen die von der erden komen mochten, das die
stinckende wurm sollent myn fleisch eßsen und myn schenckel nagen. ach
barmhercziger got, es wer mir beßer das ich nye enpfangen wer worden, das
ich so zu eim bösen end komen bin als ich nun bin!>
als lancelot sich also sere clagt, da kam ein jungfrauw zu im und leynt
off den pfucz und sprach:< herre ritter der da unden ist, sagent mir wannen
sint ir und wie ir namen habent!> er hub syn heubt zuberg, aber er kund ir
nit gesehen, dann die pfucz so dieff was und umb der nacht willen die gar
finster was, und antwurt ir:< jungfrauw, ich bin genant der ungluckhafftigst
ritter von allen andern.> da het sie gar groß erbermde.< herre, mißtröstent
uch nit>, sprach sie,< wann unser herre gott mag uch wol gehelffen, ob es syn
will ist. ydoch sagent mir uwern namen, da von uch keyn ubel komen sol,
ob gott will.> er sprach:< ich heiß lancelot vom lac.>< lancelot>, sprach sie,
< eya got, was ist das das ir sagent? werent ir lancelot, der son was konig
bans von bonewig, ir soltent hie nit lang bliben, ob gott wil, wann ich wil uch
uß helffen, was mir da von komen mag.> er antwurt ir, er wer konig bans
son.< uff myn lip>, sprach sie,< so wers großer schad das ir noch sturbent, besunder
in eim solchen bösen ende als sie uch geleit hant.> sie want umb und
ging in ein kammer, sie nam ein groß seil, starck und langk, und kam wiedder
zum pfucz da lancelot inn was sere betrubt und unerfreuwet sins unglucks,
daruß er nummer meynt zu komen. sie ließ das seil darinn so langk das er
es mit beyden henden wol haben mocht und sprach zu im:< herre, wie möcht
ich uch heruß ziehen, wann ich schwach bin und von armer krafft?>< jungfrauw>,
sprach er,< dwil es also ist das ir mir uß dißen nöten des todes helffen
wollent, so wil ich uch sagen was ir thun sollent. dwil ir zu schwach sint mich
uß zu ziehen, so bindent das seil an der ballcken eynen so hart als ir kundent,
das es sich nit mög entstricken, dann wil ich off stigen mit dem andern teyl
das ich hie hab.> sie sprach, sie wolt es gern thun, und band das seil hart an
den balcken und sprach zu im:< nu mögent ir heruff komen, wann das seil ist
zu mal wol gehefftet.> da nam er das seyl und steig hinoff lichtiglichen als
eyner der von großer sterck was. und als bald er ußkomen was, da enfult er
wedder we noch wunden die er gehabt hett, wann er fro was syner erledigung;
dann ym gedacht nummer sachen zu haben die im geschaden mochten, und
danckt ir gar sere mit ganczem herczen. sie sah das er nacket was, das sie
gar sere erbarmt.< herre>, sprach sie,< gand under den baum, das ir
durch abentur hie nit funden werdent, und beytent myn, wann ich sicher
wiedder zu uch komen wil.> er sprach, er wolt es gern thun. doch fragt er
sie, ee sie von im schied, wer die weren im thorn die im so vil boßheit hetten
gethan,< des ich nye verdient han>.< herre>, sprach sie,< ich wils uch sagen als
ich wiedder kum.> sie ging in den thorn und dete den thorn nach ir zu das
nymands daruß ging, sie enwurds geware, off das man lancelot nit gesehe.
aber alles das sie mit lanceloten dete, im uß der pfuczen zu helffen, das hett
ein knecht alles gesehen und gehört und ging zu sym herren und sprach:
< herre, ist es also das ir lanceloten haßent fur alle menner durch uwers
öheyms des herczogen von dales willen, den er erschlug, und durch zweyer
uwer bruder willen, die er verwunt biß off den dot, und ir yne darumb gefangen
hant mit macht uwer lut und yne geleyt an solch ende, das ir meynent
er nummer me daruß komen sol?>< neyn>, sprach er,< darumb das er sterb,
wann er nit bösers todes sterben mocht.>< herre, wißent furwar das er yczunt
uß ist, dann uwer dochter hatt im uß geholffen mit eim seyl, das sie im getragen
hatt zu der pfucz.>
< ist das war?> sprach er,< das will ich von stunt wißen>, und rufft vier
syner diener, den er allerbast getruwet vor den andern allen, und det sie
lichticlichen wapen. er wappent sich auch selber und sprach zu ynen das sie
im völgten. und als sie an die port kamen, da erzalt er yn was der knecht
im gesagt hett, wie syn dochter lanceloten hett uß der herberg geholffen
darinn er yn geleyt hett,< und ich glaub das sie yne herinn bringen werd im
rock und cleyder zu geben, und als er gecleyt und bereyt sy, das sie mit im
hienwegk ziehen wöl als ich gedencken. darumb wil ich das ir alhie verlibent
zu besehen was myn dochter thun wolle>. sie antwurten im das sie es gern
thun wolten, dwil er sie es hieß. das liecht was off gegangen und scheyn schon
und hel, so das man wol gesahe in den straßen allenthalben. und die jungfrauw,
die sich nit besorgt vor yrs vatter luten, kam an die thur und
ging hinuß da sie lanceloten meynt zu finden. und als sie yne ersah, da lieff
sie im engegen und bracht im gut cleyder, rock und mantel von samyt. er
nam die und det sie ane.< herre>, sprach sie,< ir sollent herinn mit mir in myn
camern gan, da ir zu all uwerm gemach syn sollent, und morgen, ee es tagt,
so wil ich uch uwer wapen bestellen und uwer roß, auch eyns vor mich. und
darnach wollen wir miteinander hinweg riten, wann ich nit me hie bliben wil
umb mynes vatters willen, der zu vil böß ist.> er sprach, er forcht sich darinn
zu gan, wann er sin wapen nit enhet.< furchtent uch nit, ich wil uch
wol sicher geleyten!> und< gand hien>, sprach er,< ich wil uch volgen wo ir hien
gand!>
die jungfrauw trat zu der thur ynne und lancelot ir nach, und gingen in
eyn cleyn kammer die unden im thorn stund. und da lieff ir vatter sie an mit funffczehen rittern alle gewapent. sie fingen sie und lanceloten mit ir.
sie schlugen die jungfrauwe so sere das sie by gestorben was, wann sie von
welcher complexion was und hett nit groß ungemach gelernt zu lyden. sie
schrey von großem jamer und leyt und sprach:< ach lieber herre lancelot, ich
bin vast betrubter umb uwernt dann umb mynent willen, wann ir alles diß liden
hant durch mich und myns getruwens willen, dann gott wol weiß das ichs dete
durch gut und sicher zu syn.> da lancelot sie also hort schryen und sich
clagen, da hett er großen jamer inn sym herczen, und das blut erwelt im uber
dem heubt und under dem antlicz, und er ward so betrubt das er meynt uß
synen sinnen zu komen und brach sich von den zweyen die yn hielten. er
nam dem eyn syn schwert und gab dem andern eyn schlag uff syn heubt, das
ers im von dem corpel det fallen. er erholt sich und schlug eyn andern so
hart das er im den helm durch schneyd und warff yn vom thorn dot. als die
andern solch schleg ersahen, da dorfften sie sin nit me erbeyten; sie kerten
umb und flohen und kamen in den pallast, darinn sie lieffen durch forcht des
todes. und lancelot volgt yn nach, der sie also nit laßen wolt. die jungfrauw
rufft lanceloten an und sprach:< durch gott, fliehent, sie döten uch, wo sie
uch mögen herlangen, ob ir furbas gingt!>< jungfrauw, nit forchtent uch>,
sprach er,< so helff mir got, ich wil sie also schrecken das ir keyner ist, er muß
sorg haben zu sterben!> er fast sterck und synne und warff synen mantel
nyder, das er deste lichter were, und dratt inn den pallast und fand none
ritter darinn, die zwen zogen im schachzabel. er was zornig und mud, wann er
sich den ganczen tag sere gearbeit hett. er lieff hin inn und begund yn hend
und arm abzuhauwen, schulter und heubter, und det sie alle fliehen, eynen
hieherre, den andern dort herre. er verdreib die er gewapent fand und döt ir
manchen, er was als der wolff der uß dem wald kompt, der under die schaff
leufft und sie erwurget. also schied er sie, es were yn lieb oder leyt. lancelot
was begeren inn synen sinnen sie zu döten, und sie waren erschrocken also
das sie sich nit gewern mochten. und da sie synne und gedechtniß verlorn
hetten vom wolff forchtens halb, lancelot dot inn kurczer wil by vierczehen,
die alle furn nach irm verdinst. er ging durch die cammern und winckel zu
besehen ob er keyn me fund, er ging so lang das er fand den herren inn der
großen kamern. da lieff er mit uffgerecktem schwert zu im und meynt yn zu
erschlagen durch syn heubt. aber er floh, wann er forcht hatt zu sterben. er
sprang zu eim fenster uß und viel so hart uff ein muwer das er den halß zurbrach
und starb alda inn sölcher wise. lancelot lieff durch den sale und fand
nymands me den er döten möcht. da er sah das er nymands me fand unden
oder oben, da ging er wiedder da er die jungfrauwen gelaßen hett. sie fragt
yn wie er sitt gethan hett. er sprach:< off myn truw, ich han alle
die erschlagen die ich funden han, so das keyn man lebendig bliben ist.>
< owe lieber herre, wie sint diße so gar böß mere! so glaub ich das ir mynen
vatter auch ertöt habent der darinn ging.>< inn gottes namen>, sprach er,< von
uwerm vatter weiß ich nit, wan alle die ghene die ich funden han ist keyner
bliben; koment es gesehen, ob ir wöllent!> sie ging hinoff und fand den pallast
mit doten bespreyt, so das der placz aller mit blut begoßen was das von yn
gefloßen was. sie segent sich focht halben den sie hett. sie suchte oben und
unden iren vatter, und da sie yn nit enfant, meynt sie nit das er dot were,
wann sie gedacht, er were geflohen. sie fragt yne was er mit den doten thun
wolt. er antwurt:< ir sollent es schier gesehen.> da ging er an ein fenster
und dete es off, er nam die doten ein nach dem andern und warff sie inn den
graben und sprach, als sie yne inn die pfucz geworffen wolten haben und auch
hetten, also wolt er sie inn den graben werffen. und als er die placz gefegt
hett, da gab sie im zu eßsen, wann sie wol wust das er lang zytt nit geßsen
hett. und nach eßsen det sie yn schlaffen legen in eyn kamer off ein schön
beth und sprach:< herre, ir mogent wol schlaffen und rugen biß tag, und so
es tag wurt, wollent ir und ich mit einander hinweg ryten, wann wir nit lang
bliben mög en; dann ich wol weiß, myn vatter, der von hinnen gescheiden ist,
rugt diß nacht nit, sich zu bewerben uber alle hilff zu han wo er sie finden
mag, ferre und nah, und möcht er uns hieinn gefangen, ich weiß wol das er
synen willen mit uns dett uns zu döten.> er antwurt, er mag thun was er wol,
er were mit allem zu irm gebot, und entschlieff bald als der wol rug bedorfft.
die jungfrauw spart die thure all hart zu, das sie nit uberlauffen wurden von
luten die yn ubel dechten zu thun.
des morgens bestalt sie lanceloten gut wapen und eyn roß vor das sin
das ir vatter im gedot hett, wann er erwechte, daroff zu ryten. da das gescheen
was, ging sie sich auch schlaffen legen. und als sie entschlieff, da
traumpt ir ein traum da von sie gar sere erschrack, als uns die hystory gesagt
hat. wann ir was furkomen das sie uß eim finstern huß komen were und sie
ging inn eyn geleyt eyns leparts in ein lant das sie nit erkant in langer wile,
also das sie sich von syner gesellschafft schied und ließ yn alleyn. und zustunt
begegent ir eyn gifftiger trach und sprach:< jungfrauw, ir hant mir myn
profidian genomen, darumb ist es recht das ir sterbent>, und warff uß synem
mund furig flammen, die sie genczlich verbranten, und hub an zu brinnen mit
gewalt, das sie des mocht von nymands entreth werden. mit das der lepardt
wiedder kam zu ir von dem das das fuer an ir was, was sie gar ser erschrocken
und sprang nacket uß irem beth. sie riecht sich off und sah umb sich ob sie
den lintworm irgents sehe der sie so gar verbrant hett. als ir das furkomen
was, ward sie gancz erferett. sie dete sich ane und ging baid zu lancelot,
der entwacht was, wann yn zytt ducht dannen zu scheiden. er stund
off, und sie sprach:< herre, es ist zytt das wir ryten dahien uns gott geleyt
sicher zu syn bas dann hie. das sag ich umb myns vatter willen, wann ich
besorg, er kum ee wir von hinnen scheyden.> er volgt ir und wolt von hinnen
scheyden, und als er syn fuß angesach, da waren sie so vergifftet das er sich
kum uffgericht gehalten mocht deßhalb er groß forcht hatt. ydoch nam er
syn wapen als er sie bereyt fand und auch syn eygen schwert, wann der herr es
syner dochter zu behalten geben hett. und als er wol gewapent was, sprach
er zur jungfrauwen das sie off seß, das sie auch dett, und nam guts gnug zu
ir das da inn vil was. sie dets off zwey roß laden, wann sie mit ir nemen wolt
was sie gefuren mocht, yren stadt deste baß zu halten. sie saßen
off und ritten ein gut wile, ee dag, by dem mone durch eynen walt den besten
weg den sie funden. und da es dag was, kamen sie off eyn plan der zwuschen
dem geweld ligen was. da sprach die jungfrauwe zu im:< haltent und
horchent!> da hort lancelot ein stymm nit ferre von im, die wol hilff bedorfft.
< ach herre, durch got, rytent besehen was das syn mög, ich wil uwer hie
beyten biß ir widder komend; und ist es das sie hilff bedorft, so wollent es
nit laßen.> er antwurt ir das er also thun wurde.
lancelot schied von ir und reyt da hien was er ummer mocht, das er die
stymm deste baß hören mocht, und wart ein gut wil biß es aber ward schryen:
< sancta maria, hilff mir!> da rant er bald da hien zu gesehen was es syn
mocht, wann yn beducht das es frauwensach antreff. er reyt furbas und fand
ein gezelt offgericht nah by eynem brunnen. da vor hielt ein gewapenter ritter
und ein jungfrauw neben im genczlich nackett, on ir hemd. er schlug sie fast
und zog sie mit dem hare neben sym roß und det ir alle die schande an die
er kunde, sunder sie zu döt en. lancelot sah die jungfrauw, die ußer maßen
schon was und zumal herbermglichen bitten ir zu helffen. lancelot reyt zum
ritter:< a lieber herre und edeler ritter, habent gnad dißer jungfrauwen, wann
sicher alle die welt uch schenden solt ob ir furter me ir schande oder unwillen
detent, wann nymands hant an sie legt on groß mißthun, dann sie ist zu mal
sere suberlich; und ich bitt uch das ir sie mit frieden laßen wollent durch
uwer ere und myner beth willen.> da sah der ritter lanceloten an und sprach:
< so helff mir gott, nu hant ir sie gut inn gott zu halten, vermaledyt sy der
der es ersucht hatt das ichs durch uwernt willen laß zu thun!>< lieber herre,
ob es uch fugt, mögent irs umb mynt willen underwegen laßen. sint ir aber
so böß und hochfertig das ir nichts durch mynen willen thun wollent, so verbiet
ich uch das ir dalung hant an sie legent, dann wißent furware, dunt irs
daruber, das es uch ruwen muß.>< ja>, sprach er,< trauwent ir mir umb myner
alten frauwen willen als sie ist?> lancelot sprach< ja>.< nu sollent ir gesehen
was ich umb uwernt willen thun wil.> er zog daß schwert und schlug die jungfrauw
durch das heubt, das er irs ab det springen, und warff es lancelot under
die augen und sprach:< ritter, haltent uch das, und wißent das ichs uch zu
leyd han gethan.> als lancelot das ersah, hett er großen unmut und erschrack
von großem zorn den er hett, wann er wol sah das die jungfrauw dot vor im
lag, so das yn beducht nye keyns dings das im vorkomen were mer schand syn
möcht dann an dißer abenture, und sprach das er nummer gut oder freud
haben mocht biß an die zytt das er sich an dem wunderlichen ritter gerochen
hett. und lancelot zoh sin schwert uß und rant den ritter an und wolt yn
durch syn heubt geschlagen haben. und ghener ersachs und wolt des streichs
nit erbeyten, er want umb und floh. er was off eynem bald lauffenden roß geseßsen
und rant so bald als er an dem roß gehaben mocht. und lancelot volgt
im nach als eyner der yn nit laßen wolt, wedder off dem feld nach im wald,
biß er yn erschlagen hett, wann er die schand in keyn wise ungerochen laßen
wolt, die boßheit die er der jungfrauwen gethan hett. also floch eyner vor, der
ander jagt fast nach und jagt yne inn solcher wise das er mit dem roß sicher
was. die fogel in dem wald sungen, wann es was als der tag erst off gangen
was, und ir roß waren von groß sterck das ir keyner den andern so
lichticlichen erryten mocht, wann der förderst was vil lichter dann lancelot.
ydoch was eyner so nah by den andern komen das es nit me dann anderthalb
glene zwuschen yn beyden was. aber der vor floh gedacht, er hett keyn not,
wann sin roß wol zwo mylen gelauffen mocht in eim athem. auch was lancelot
so wol geritten das er nit baß geritten mocht syn, on alleyn das syn pfert
schwerer was wann des vorlauffenden ritters, und ranten so lang biß die sunne
durch das gebirg off ging, und ranten so lang biß sie kamen in eyn tal darinn
ein schön burg lag mit guten beschlossen muren umbschloßsen, darumb ein
fließende waßer lieff, darzu der ritter rant. und lancelot volgt im alles nach
biß an die bruck, daruber sie ranten. und als bald der ritter an die pfort
kam, rieff er lut:< laßent abe die bruck!> die an der brucken warn sahen lancelot
iren herren jagen, sie ließen den ritter inn riten. und da lancelot rennen
kam, ließen sie schoßport nyder fallen, wann sie meynten lancelot zu döten.
und die schoßport kam so nah das sie sym roß durch die lenden schneyd, so
das ein halb teyl darinn kam, das ander daruß beleib. und lancelot hett keyn
ungemach, noch syn sattel ward nye zurbrochen, noch das schwert kam im nye
uß der hant, dann er stieß es inn die scheyde und lieff im alles nach und
sprang all gewapent off des ritters roß hals, er umbfing yn und sprach:< herre
ritter, ir mogent mir nit entgan!> er warff yn zu der erden und vil algewapent
off yn. und mit dem fallen ward der ritter gar sere wundt, wann mit dem
fallen waß im das heubt undersich gekert also das er den halß by nah gebrochen
hett, und det im zu mal sere wee das lancelot algewapent off yn
gevallen was, das er von imselber kam großer forcht halb die er hett. und
lancelot warff im den helm von dem heubt und gab im groß schleg von dem
heubt an biß an syn schenckel und bracht yn darzu das er keyn wort gesprechen
kund anders dann gnad bitten, wie wol er keyn gnad erzeugt an der
jungfrauwen die er im zu leyd zu tod schlug. er batt yn gnad und sprach:
< ach edeler ritter, habent myn gnad, wann es uch ummer schand were das ir
mich dötent dwil ich uch gnad bitt und mich uberwunden halt, das ir nummer
kundent verbeßern.> lancelot bedacht sich das er war sagt das er yn nit
döten solt, und wolt yn ledig laßen. dann döt er yne, da gewunne er
nit an wann unglauben, ob er das gethan het. aber er must allsölch buß
tragen das er sich daran wol rechen mocht, ob er sin glubd wolt halten und
die nit brechen, als er im die off seczen wurd. da nam er im das schwert und
sprach:< du hast mir so vil mißtan als mir ye keyn man getet als du an der
jungfrauwen gefarn und gethan hast. aber alles das ich dir bevelh und offsecz
zu thun das soltu thun, oder du must sterben.>< das wil ich thun, ob ichs
ummer gethun kan oder mag.>
lancelot nam die glubd von im und sprach:< du hast die jungfrauw getöt
zu unschulden und mir zu leyd, das ich nye umb dich verdient. darumb wil
ich das du solch buß tragest das alle die jungfrauwen in der welt, die da von
hören sagen, sprechen, du habst gnung gethan, und mich nit schelten sollent.
und wil dir sagen wie das syn soll. als du der jungfrauwen das heubt abgeschlagen
hast und sie getöt, also soltu das heubt nemen und an dynen hals
hencken und den corpor fur dich legen und inn konig artus hoff ryten. und
als du dar kömst, so soltu dich myner frauwen der konigin presentieren, auch
den frauwen und jungfrauwen allen, und din ubeldat erkennen und solt yne die
dot jungfrauwe zeugen und wysen. und dann soltu yne din schwert geben,
und wollen sie dich doten, das mustu liden. und zelen sie dich ledig, so soltu
ryten zu konig bandemagus hoff und dich presentieren inn obgeschribener maß
den frauwen und jungfrauwen als du yn alda gethan hast. und ob sie dich
also ledig sagen, so soltu in konig cornoiales hoff farn und presentieren dich
glichförmiglichen als in den andern. und wo du da diner ubeltat ledig von yn
allen wurdest, so bin ich der ghener der nummer nichts me von dir heischt,
dann soltu mym willen gnung gethan haben.> er antwurt im das die buß zu
mal groß und schwer were, aber dwil er es thun must, so wolt er es von stund
anfahen sunder lenger beyten, wann er wolts ycz gethan und vollenbracht
haben zu synen eren und frömkeyt. er sprach zu lancelot:< herre, uwer roß
ist hieinn getöt worden, ich wil uch eyn beßers nach mynem beduncken wiedder
geben, und nement das myn, wann ich uch keyn beßsers gegeben möcht;
ich wil ein anders nemen und mit uch ryten dahien da ir mich fundent.> er
antwurt das er es gern neme und saß daroff und der ritter uff ein anders.
es was keyn man darinn so kune der sich ir zweyer underwinden törst. und
als die schoßport offgezogen was, besah lancelot syn roß wie es die port in
zwey stuck geschnitten hett, das er fur ein zumal groß abentur hielt das er nit
wunt worden was. sie schieden von dannen und rieten als lang biß sie kamen
an die statt da der ritter die jungfrauw erschlagen hett. lancelot nam das
heubt und band es dem ritter an syn hals, so das es im bynach uff
syn fuß ging. er gebot es im also zu furen; und er antwurt, er wolt es gern
thun. darnach nam er den cörper und leyt yn vor yn off des roß hals.
als der ritter bereyt was zu ryten, sprach er zu lancelot:< herre, als ich
kum inn konig artus hoff, was sol ich sagen wer mich dar gesant hab, dann ich
enweiß uwers namen nit, das mir gar schwere ist.>< du solt zur konigin sprechen,
der ritter, der ir das schachzabelbret geschickt, hab dich dar gesant und dir
gebotten diße penitencz zu tragen und diß buß zu thun durch der frauwen
und jungfrauwen willen.> also schied er off stunt und reyt den riechtigsten weg
geyn camalot zu, und lancelot reyt da er syn jungfrauw gelaßen hett die yn
erlediget hett. und als der ritter dar kam, verste lancelot, da fand er die
jungfrauw nit. er sucht sie unden und oben, nah und ferre, er kund sie aber
nirgent finden. da meynt er, ettlich ir frund wern ir nach gefolgt und sie gefangen
hetten zu döten. da was er so betrubt das er nit wust was er thun
oder laßen solt, und möcht auch nit betrubter gesin und sprach:< ach gott,
war ist die komen, die gutigst, die zuchtigst und die best under allen jungfrauwen
die ich ye gesah und die mir so uß großen nöten geholffen hatt darinn
ich ye kam myn lebtag. ach gott, wie han ich ir ßo ubel gethan und gelonet
der gut sie mir gethan und bewißt hatt!>
als lancelot das clagt das er die jungfrauw verlorn hatt, da sah er dort
herre komen inn eim acker eynen ritter gancz gewapent mit großer yl rennen.
lancelot reyt zu im, zu erfarn ob er icht zu sagen wust von der jungfrauwen
die er suchen reyt. der ritter reyt so nah zu im das er yn fragt ob er nit hett
gesehen zwen ritter und ein jungfrauw ryten. lancelot sagt, wol er im sagen
von dem und er yne fragt, so wolt er im sagen von dem das er yne gefragt
hatt und wolt im bescheit geben so vil er da von wißt.< nu sagent mir>,
sprach der ritter,< was ir suchent; kan ich uch dann ettwas da von gesagen, so
wil ichs gern thun.> da erzalt im lancelot von der jungfrauwen die er des
morgens gelaßen hett inn dem walde und enkund sie nit finden.< wißent furwar,
lieber herre, sie ist me dann eyn myle von hynnen by vier rittern, die sie
mit gewalt hinweg furten.> lancelot fragt ob sie gewapent weren.< ja>, sprach
der ritter.< ich sag uch>, sprach lancelot,< die ghene die ir suchen sint nit sere
ferre, wann ich sie gesehen han, ist nit fast lang, dießen weg hin ryten>, und
wißte yn den weg.< ach gott>, sprach er,< nu bin ich genesen!> also schieden
sie von einander, und lancelot reyt den weg den er yn gewißt hett. er reyt
so lang biß das er den plan uberritten hett und kam in ein grunt da er vor
im sah ein burg wol eyn engelisch myl, aber sie was gar cleyn. er reyt recht
da hien, wann er die zu finden meynt die die jungfrauwe hinweg gefurt
hetten. und als er nah hie by kam, da sah er ein groß fuwer das yczunt angeczunt
was inn dem weg, das zu mal clar brande. er verwundert sich zu
mal sere warumb es bereyt mocht syn und ylt sich darumb desta me, wann
er ye wißen wolt was das fuwer betudet. und als er dar kam, da fand er
die jungfrauw die er sucht inn solcher maßen das sie nacket biß off
ir underhemd ußgezogen was, und wolten sie von stund inn das fuwer geworffen
haben, und waren gar vil lute dar by zu besehen der jungfrauwen geriecht,
aber sie waren alle ungewapet. und als lancelot die jungfrauw sah die
by das fuer gefurt was, des ward er gar sere betrubt und fro: fro das er sie
fand, unfro, inn sölchen nöten. er zoh syn schwert, wann er keyn glen hatt,
und rant sie ane unerferet und schlug sie so redlich das er yn die heubter
dete springen inn das felt. da die andern das sahen, flohen sie und forchten,
sie musten sterben, eyner hier uß, der ander dort uß, lancelot jagt sie lang
und hielt sie so kurcz das er ir mer wann dryßig dot schlug und hett den
placz schier gelediget, das nymands me da beleib wann die jungfrauwe alleyn.
er reyt zu ir und fragt sie wie es ir ging.< herre>, sprach sie,< gar wol,
got muß sin gelobt; aber es haett mir ubel bekomen, werent ir lenger uß bliben,
wann ich schier zum tode wer geben worden.>< wo sint uwer laden und uwer
pferd?>< herre>, sprach sie,< under ghenen baumen die ir dort sehent.> er furt
sie da hien und hieß sie an thun. und als sie bereyt waß, saßen sie off und
ritten yren weg.
da sprach sie:< herre, ich muß uch von mirselber erzelen die wunderlichst
abentur die ir ye gehortent>, und fing im an zu erzelen was ir die nacht
getreumt was und die forcht die sie gehabt hett und warumb sie die nacht
entwacht was.< nu sieh ich wol, was mir getreumt ist, ist mir zuhanden
gangen, wann ir sint der lepart der mir im traum herscheyn, mich uß uwerm
geleyde nam; und der böß verreter das was myn bruder, der mich mit gewalt
fing; und die flammen die uß im ging das was die flamme des fuwers das er
det machen, darinn er mich geworffen hätt, werent ir nit so snelliclichen komen,
und ir hant mich erlöst durch uwer kunheit, gelobt sy got!> er verwundert
sich gar sere des das sie im gesagt hett. sie sprach, furwar, es wer
also das es ir wachend gangen were als sie es im schlaff gesehen hett.< sagent
mir>, sprach er,< wie wurdent ir hinweg gefurt?>< uff myn truw>, sprach sie,
< das wil ich gern thun. es ist war, da ir nechtent nyeder zu schlaffen in myns
vatter huß gelegen waren und ir sie alle erschlagen hettent, on mynen bruder
und dry ritter die by im waren wartent die gancz nacht, umb zu wißen ob
sie uns gefangen mochtent. und da ir und ich an dem morgen heruß kamen,
da hetten sie nit solch kunheit in yne das sie an uns gediegen, dwil ir gewapent
waren. aber sie ritten uns nach und sprachen, sie wolten so vil darzu
arbeyten das sie uns doten wolten. und da sie sahen das ir mich
alleyn gelaßen hattent, kamen sie zu mir und fingen mich. sie furten mich
in diß burgk, die myns vatter was. myn bruder det mich ußthun und sprach,
sie wolten mynen vatter rechen, den ich hett thun döten. ich must eyns so
unbarmhercziglichen dots sterben als ye keyn jungfrauw gestarb. und beschied
zu stunt das fuwer zu machen und enbot den von der burg, und sie kamen zu
gesehen das geriecht das er thun wolt uber mich. schier waren sie bereyt,
aber sie mochten nit sunder schaden gan, des hab danck got, ir kament wol
zu guter zytt und hant mich irs undancks erlöset. nu bitt ich uch mir zu
raden was ich thun sol, wann ich myn lant verlorn han durch myns vatters
willen darumb das ich uch geholffen han, dann mich ein yglicher umb uwernt
willen schelten wurt sunder alle schult.>
lancelot sprach:< jungfrauw, nit erschreckent, wann ich uch an solche
ende senden wil, als ich meyn, da man uch lant und ere geben sol me dann
uwer vatter ye gewann, ob ir es nemen wollent.>< herre>, sprach sie,< ich weiß
wol das man mir umb uwernt willen lant und lut gibt und ir darumb bitten
wollent.> er antwurt ir das ers billich dete und fast gern sunder bitten. sie
danckt im gar sere und sprach:< herre, die stym die ir hut im wald hortent
da ir von mir schiedent, das sagent mir, ob es uch nit vertrieß, was es were,
wann mich beducht das es frauw oder jungfrauwe berurt.> da erzalt er ir alle
die abentur der jungfrauwen, die der ritter erschlug vor im, und von der
schoßport, die im sin roß verschroten gehabt, und von der buß, die der ritter
thun must umb das er die jungfrauw getöt hett.< uff myn truw, das ist das
erschrocklichst ding das ich ye gehort.> also ritten sie biß nacht und sie herbergten
in eynr witwen huß, die eyns ritters frauw gewest was. da sie abgestanden
waren und sich lancelot uß det, da sah er syn beyn so kranck und
geschwollen das yn sere verwundert wie er ryten mocht. als die wytwe das
sah, da sprach sie:< ach herre, ir hant gar törlich gethan das ir hut geryten
hant so ungesunt, wann es zu besorgen ist das ir des tods sint ob ir nit bald
hilff habent.>< frauw, ich must ryten, wann ich an enden gewest bin da ich
nit rugen mocht. ich kenn wol das ich mir ubel gethan han und bitt uch
durch got, ob ir radt darzu mögent geben, das ir es thun wollent.> sie sprach:
< gar gern, ich will uch nach allem mym vermögen dienen. ich han eyn
schwester nah hie by siczen, die weiß me dar von dann eynich mensch in der
welt, die wil ich laßen suchen, ob es uch gefallend ist.>< ich bitt uch durch
gott, ir schickent bald nach ir, wann ich mich fast ungesunt fule.> die frau
dett eynen edeln knaben off eyn pfert siczen und eins an der hant furen, ir
schwester daroff zu ryten, die zustund kam, da sie gewar wart das es not was.
und als sie abgestanden was, ging sie zu lancelot und besah syn
beyn. sie wolt yne nit erschrecken, dann sie wust nit von was herczen er
were, aber sie sah wol das er zu mal kranck und fast ungesunt was; doch darumb
nit, er fragt ob er mocht bald gesunt werden. sie sprach< ja>. da von er
sere fro ward und bat sie fuß zu haben yn zu erneren, er wolt ir nach allen irm
willen lonen. sie sprach, sie fragt darnach nit, kund sie yne gesunt machen.
da bestalt sie das sie meynt im nucz und gut syn die vergifft uß zu ziehen.
sie schmiert im syn beyn mit eynr guten salben, die sere kostlich was, und
bewand sie im mit guten duchern und behielt sie im inn allsolcher wise das
er inn dryen tagen by genesen was syns siechtumbs und fult das er wol ryten
mocht. er wolt der jungfrauwen geben den schacz, der der jungfrauwen was
die yn vor dem tod erloßt hatt, aber sie wolt syn nit nemen und sprach, sie
wer sere fro das sie dar komen wer so eyn redlichen ritter zu erneren und im
zu dienen.
also schied lancelot mit syner jungfrauwen von dannen und reyt so lang
das er off die gesaczt zyt zu der karrenburg kam da lancelot von den dryen
frauwen in den thorn gelegt wart. und desselben tages solt die brutlauff der
konigin bruder von soresan und des herczogen dochter von rocedum sin, die
jungfrauw die lanceloten uß der gefengniß geholffen hatt. und als lancelot
kam zu inngangk der burg, da kam im eyn kint entgegen zu im sprechen:
< herre, durch gott, wie heißent ir?>< liebes kint, warumb fragent ir mich?>
< herre, ich frag nit anders dann umb guts, sagent mir uwern namen, ob ir
mögent!> er sagt im, er hieß lancelot vom lac.< so sint mir got wilkum,
wann ich han uwer lang zytt gewartet.>< warumb?> sprach lancelot.< darumb
das ich uch die jungfrauw zeygen wolt inn der kirchen, es wer zyt sie zu entretten,
myn nyfftel, die uch erlost uß der gefengkniß. wißent ir was rechts,
ir habent den ritter mit verrettery anzusprechen baß dann zuvor. man
hatt uns zu versteen geben, sytt der zyt das ir von hinnen schiedent hatt er
erdöt synen nefen, der frauwen sun hieinne, da er reyt gein carlion. und beruffent
ir yn, so enist keyn mensch hieinne, er solt wol zufrieden syn. er ist
so gar verzagt, das er sich nit weren tar.> lancelot sprach:< myn liebs kint,
hab keyn angst, ich meyn so vil zu thun ee es nacht werd das die jungfrauw
erloßt werden sol nach allem irem willen.> und sie horten durch die burgk her
pfyffen.< herre>, sprach das kind,< man furet sie yczunt zu kirchen.>< so wollen
wir auch da hien>, sprach lancelot und beschied die jungfrauw die mit im
kumen was sin zu beyten biß er wiedder kem, das sie also gern thun wolt. er
sprach:< myn liebs kint, nu furent mich inn die kirch da uwer nyfftel dem man
vertruwen sol.>< so volgent mir dann bald nach!> lancelot volgt im, und
gingen biß zu der kirchen on lenger verziehen, da manig edelman und frauw
was. der priester hett sich angethan und was komen an die kirchthur, das zu
thun das im geburt und gewonheit was.
lanczlot, der darzu geritten kam vor sie allgewapent, stund nit ab, dann
er reyt zum ritter der die jungfrauw nemen wolt. er kant yn wol an dem
zeichen das man im gezeygt und gewißt hett. er sprach:< herre ritter, ir der
die jungfrauw haben wil zu wib, ich gebiet uch das ir da von stend und sie
furbas me des erlaßen, wann ir so ein ungetruwer böser ritter sint das so ein
edel jungfrauw als sie ist ir nit zu wyb haben sollent.>< by gott, herr ritter,
das mögent ir nit bewisen!> lanczlot sprach:< ich wil es, ob got wil, wol wisen
und dannoch uoch vil me: das ir ein verreter und ein bößwicht sint
an uwerm nehsten nefen, den ir ermort hant; was wollent ir darzu thun?> er
antwurt das er im tag gebe, er wolt des sich gar wol entschuldigen.< sicherlich>,
sprachen die ghenen die da by waren,< ir sollent keyn andern tag haben
dann er uch ein verreter schilt, und werent uch yczunt! ob ir des nit enthund,
so halten wir uch vor eynen verreter und schuldig der ubeldat und der
verretery.> das erschreckt yn am allermeysten, und gedacht, er wolt syn wett
geben, das alle die da waren meynen solten das er sich wapen wolt. dann so
wolt er off ein pfert siczen und uß dem land fliehen was er an sym pferd
ummer gehaben möcht; also ward er des stryts ledig. er sprach zu lanceloten:
< lieber herre, scheltent ir mich eyn verreter, so bin ich bereyt mich
zu erweren, ob ir anders me darzu thun wollent.> da hett er syn bandt in
syner hant, das er von syner schwester der konigin enpfangen hett. lancelot
reit herfur und sprach zu im, furware, er must es im schier halten und möcht
im syn zol vil genuczen, er wurd es wol bedorffen. die konigin ging mit im
hinweg, und er dete dem schin als er zum wapen geen wolt. aber er ging inn
die burg und nam das allerbest pfert und reyt verborgen einen umbweg von
eyner gaßen zu der andern, biß er kam zu der porten. und als bald er daruß
kam, da begund er sich schnelliclichen von der stat zu ferren was er ummer
mocht als eyner der nit sinne hett sich wiedder zu wenden. ein knecht kam
lauffen zu lancelot und sprach:< herre, ir wartent umbsust hie, wann der sich
mit uch schlagen solt ist lang wil hinweg gerant, und er mag dafon wol zwo
myl von hinnen syn.> als lanczlot das verstund, so sagt er:< so helff mir got,
es ist mir sere lieb.> also daten auch die frauwen und alle die da waren. lancelot
sprach zur konigin:< fraw, dwil es also komen ist das wir geledigt sint
von dem ritter, der sich erbot zum stryt vor uch das er zustunt zu thun meynt,
so bitt ich uch das ir dißer jungfrauwen, des herczogen dochter von rocedon,
ir lant gancz wiedder ledig gebent, und das sie iren willen da mit sol thun
und mög haben und sie frauw dar uber sy als sie billich solt.> das geschah,
und die jungfrauw enpfing zustunt ir lant, des sie zu mal sere fro was. und
lanczlot fragt sie ob sie sin ycht me bedorfft.< herre, neyn>, sprach sie,< got
hab danck und ir, wann ich von uch han alles das ich in der welt begeret.>
lancelot nam urlub von allen den die darinn waren. aber er wolt ryten
zu morgane, die vor im was zu besehen ob sie yne kent, wann groß begird
hett sie yn zu besehen, dann sie wol wust das er der farnden ritter eyner was
uß irs bruder konig artus hoff. sie sprach zu im:< so uch gott helff, sagent
mir, wannen sint ir?> er kant sie wol und hett groß sorg das sie yn auch bekent,
wann er in der welt keyn frauw me forcht, dann sie hett zu dick malen
uber yne und manchen guten ritter gezörnt, das wust er wol, darumb torst er
sich nit offenbaren, sorg halber im ubel da von geschehen möcht. ydoch antwurt
er:< ich bin ein ritter von konig artus hoff, geselle von der tafelrunde
und myner frauwen der konigin ritter.> sie sprach:< sagent mir wie ir namen
hant.> er antwurt das er off das mal nit me wust.< nit?> sprach sie und gedacht,
es wer lancelot vom lac, den sie mer haßt dann keynen man inn der
welt. er wolt hinweg ryten, und sie rufft im wiedder; aber er want sich gar
kam, wann er sie nit lieb hat. sie sprach:< herre ritter, wollent ir mir nit
uwern namen sagen?>< neyn>, sprach er,< off diß mal.>< so bitt ich
uch, umb des allerliebsten willen das ir in der welt hant, das ir uwern helm
von uwerm heubt thuond.> als er die rede gehort, da ward er so sere zornig das
er nit zorniger mocht syn und det synen helm vom heubt. da sie yn sah, sprach
sie zu im:< ach lancelot, hett ich uch den andern tag als wol gekent, ir solt
so lichticlichen nit von mir komen sin, aber ich kant uwer nit, wir sint bezaubert
gewesen.>< fraw>, sprach er,< ich bin hie uß, got hab danck und die
mir halff; undanck haben alle die ghen den es leyt ist. und also helff mir
got, werent ir nit versichert, ich wolt solch rechnung von uch nemen das ir
nummer keym ritter noch guten man so ubel reden soltent, wann an uch ist
nit me wann untruw.>< ja>, sprach sie,< hand ir mir das under augen gesagt,
ich gelob uch furware, ee diß are ende gewint, diß rede sollent uch beruwen
me dann alle die sachen die ir ye gedaten.>< furwar frauw>, sprach er,< ich
weiß wol, lebent ir lang, das ir vil me ubels werdent thun dann guts. aber
ich weiß wol das noch ettlicher frummer man vorhanden ist der diße land von
uch erlösen sol, das wurd zu mal groß freud sin.>< ir habent es gar gut>, sprach
sie.< nu gand hien>, sprach lancelot,< und wißent das ich uch schaden zufugen
wil zu allen stunden und an allen den enden da ichs vermag.> sie antwurt sich
zu behuten des besten sie möcht. lancelot saczt syn helm wiedder off und
wolt nit lenger bliben, dann er sere forcht morganen untruw und ir
zaubery, und er reyt zur jungfrauwen da er sie gelaßen hett. als sie yn komen
sah, fragt sie yne wie es im gangen were, und er erzalt ir die abentur vom
ritter, auch von morganen, die sich yn hatt bekant machen gegen allen den die
dainn waren. er sagt ir wie sie im so sere getrauwet hett;< darumb mußen wir gar schnelliclichen hinweg ryten, wann ich besorg, wust sie uch hie, sie
wurd uch durch ir zaubery hie behalten als ein die ungetruwest frauw von
allen frauwen.> also schied er dannen und reyt den nehsten weg zu gein
camalot durch syner frauwen der konigin willen, die im enbotten hatt, als
die hystory das vor clerlich ußwißt. - hie hört das buch off von lancelot zu
sagen und sagt vom ritter, der die jungfrauwe vor im furt die er lancelot zu
loyde dot schlug.
der ritter reyt tag und nacht, biß er kam geyn camalot eyns mitwochs
zu morgen umb primzyt. und off den tag waren gar vil lut darinn umb des
thorneys willen, wann manig ritter uß fremden landen dar komen was, dann
man des montags darnach thornyren wolt, darumb was der placz aller vol
konig, herczogen und graven. und als der ritter in den hoff kam, stund er ab
und nam die jungfrauwe in den arm, die nacket uß gezogen was biß off ir
hemd, als sie lanczlot im off geladen hett, und ging bald und lichticlichen off
den pallast. und als yn die ritterschafft komen sahe, da machten sie im rum
biß vor den konig und samelten fur yne gar vil lute, zu hören was er sagen
wolt. er leyt die jungfraw nyder und sprach zum konig:< herre, ist die koniginn
hieinne, so laßent sie herfur komen und die jungfrauwen all die hieinn
sint, wann ich mit yne reden muß, und ir sollent hören ein abenture die mir
kurczlich wiedderfarn ist!> der konig enbot schnelliclichen der konigin das sie
keme und mit ir brecht alle die jungfrauwen die sie by ir hett. sie bleib nit
lang, sie det des konigs gebot und bracht gar ein groß schare von jungfrauwen
mit ir. und als sie zum sal yn tratt, stunden all die guten lut off. der ritter
trat vor sie( als sie sich by den konig gesaczt hatt), er neigt sich; er hett der
jungfrauwen heubt noch umb synen hals, als es im lancelot darumb gebunden
hett, und auch synen helm noch am heubt. er det yne uß und leyt yn off
die erde by das heubt das im am hals gehangen hett. darnach grußt er die
konigin und sprach:< fraw, zu uch sendet mich ein ritter der mich uberwunden
hatt durch frumkeit mit den wapen, darumb das ich mich an dißer jungfrauwen
gerochen hab im zu leyde, und wil nit ein wort daran liegen. es ist ware das
ich diß jungfrauw, die hie dot lyt, lieb hett me dann eynich frauw inn der
welt. und ich trauwt ir, ich was von großen freuden und großem gut, und sie
was ein arm maget. ich was lang zytt by ir und hielt sie inn großen eren als
wer sie ein konigin gewest, und hett umb irentwillen myn burg gelaßen und
reyt den fremden abenturen nach als die wandelritter hieinn thund, und enwust
nichts was ir zu willen was, ich dete es alles gar. und kam eins tags
durch abenture das ich myn gezelt off geriecht hett zu ußgang eins waldes, daselbst
ließ ich sie schlaffen alleyn off eyner syden decken, und ich reyt inn den
walt eyner stymmen halb die ich gehört hett, da von ich die warheit wißen
wolt. als ich lang wile uß bleib und fand das ich gesucht hett, da reyt ich
wiedder zu mynem gezelt und fand eynen ritter nacket by der jungfrauwen
ligen. und als ich das gesah, da ward ich so sere zornig das ich nit zörniger
gesin mocht, wann ich hett yn lieb vor allen mannen und sie vor allen frauwen.
ich zoch myn schwert und erstach den ritter und furt den uß dem gezelt und
nam die jungfrauw und zoch sie uß dem gezelt schlahend. da kam ein ritter
zu mir rennen, der sie vor mir beschutten wolt, und sprach, ob ich sie nit ledig
ließ, er erdötet mich. als ich das hort, da zoch ich myn schwert uß und slug
dißer jungfrauwen das heubt ab. ich warff es dem ritter under die augen und
sprach, ich hett es im zuleid gethan. uff stunt rant er mich an und zoch syn
schwert mich zu erschlagen. und als ich sah das er das schwert gezogen hett,
da dorst ich syn nit erbeyten, wann ich wol sah das er wol der man was den
man forchten solt, und ich floh so sere als ich ummer mocht. er volgt mir so
lang nach das er mich herreyt inn myner eygen burg. da fing er mich und
hett mich erschlagen, wer ich im nit zu gnaden gevallen. deßhalben er mich
genesen ließ und sprach zu mir, die jungfrauwe die ich zu großer unschuld erdöt
hett, fur die buß solt ich sie herinn fur uch und uwer jungfrauwen bringen
uch daruber urteiln laßen ob ich den dot verwirckt hab. auch solt ich uch
myn schwert geben, ir oder andern, mich dar mit zu döten, dwil ich mit recht
verurteilt worden wer>, und zoch syn schwert zustund uß und gab es der konigin
und sprach:< frauw, ir mögent uwern willen mit mir thun, und umb der
ubeltat halben stellen ich mich inn uwer gnade.>
die koniginn nam das schwert und fragt was man mit im thun solt, yn
döten oder lebendick laßen. der konig sprach:< furwar, er hatt so viel mißthan
allen frauwen der welt das man yne ungedöt nit solt laßen. aber nit
darumb, yn mocht der herre gesant han durch uwern willen das ir wol macht
hettent yne zu ledigen syner großen ubeltat. darumb erleub ich uch yn zu
fragen were yn here hab gesant.> zustunt sprach die konigin zum ritter:
< lieber, wer ist der uch angewunnen und angesigt hatt?>< frauw, ein ritter ist
es der uch das schachzabelbrett herre geschickt hatt.> da hub der
konig an zu lachen; das daten auch alle die inn dem sale warn und das horten.
die konigin sprach:< herre, ir wißent wol wer der ist der uch dißen ritter
sendt, und wir wollen thun was ir uns heißent.>< uff myn truw>, sprach der
konig,< ich radt nit das man im ubel thu zum lib, und ir sollent es selb nit
willigen durch lancelots willen der yn uch gesant hatt, wann es ist keyn sterblich
mensch der uch und mir mer guts gethan hab dann er. und hett er uch
auch nye keynen dinst gethan, so ist er doch so ein erber man, das man
umb synen willen billich die buß laßen solt von noch vil eynr großern ubeltat.
herumb wil ich das dißer rytter gegen uch von allen sachen leedig stee.> die
konigin gab im sin schwert wider und zalt yn gancz ledig zu angesicht aller der
die dainn waren. der ritter was zu mal fro und sprach zum konig:< herre,
durch got, ratend mir, was sol ich thun mit dißen sachen?> er erzalt im, er
must die jungfrauw furn in konig bandemagus hoff und in des konigs
hoff von norgales< und mich an yglichem ende den frauwen und jungfrauwen
herczeugen vor die buß als ich hie han gethan. und wo ich diß jungfrauw nu.
furbas furen, so weiß ich furware das mich dißer lip mit gestanck verderbet,
wann ichs nit lenger liden mag, und ist die sach darumb ich uch rads frag>.
< by got>, sprach der konig,< lancelot hatt uch gar groß buß geseczt und zu
dißer zytt wol bewiset das er groß lieb zu den frauwen hatt und thut yne als
er sol, wann er es me sucht dann eynich rytter.> die konigin lacht zu irselbs
und sprach zum konig:< herre, ir lobent lancelot zu mal sere, aber ich weiß
nit ob ich eynichen verlangen haben sol nach der großen gute da von ir mir
sagent.> er antwurt alle lachende:< frauw, frauw, so helff mir gott, ich kan
yn nit zu sere geloben, aber wer es ein ander ritter und were uwer bule, so
gleubent mir nit ob ich uch darumb schult, wann ir mochtent wol ubeler thun.>
da lachten alle die darinn waren und die koniginn selber. der konig sprach
zum ritter:< dwil es also ist das ir die jungfrauw also furen mußent da hien
ir sagent, so wil ich sie thun bewinden das der stanck der von ir komen mag
uch nit we sol thun>, und gebot ir das geweid uß zu werffen und alles das sie
im lib hett. darnach dete er sie schmiern mit eyner kostbarn salben und wol bewinden,
das keyn böser gestanck von ir komen mocht, und leit sie in ein lade
und so vil guter wurcz by sie, das von ir nit kam das im wee thun mocht.
der ritter schied zustunt von dannen und furt der jungfrauwen corper vor
im. der konig wolt yn noch lenger behalten han, aber er sprach das er nummer
fro wurd biß off die zytt das er sin gebiet vollenbracht hett. er reyt allen tag
schnelliclichen also das er des dritten tags kam zu einer burg, da er den konig
bandemagus mit großer geselschafft von ritterschafft inn fand, die zum thorney
geyn chamlot wolten, und waren auch ettlich frauwen von dem lande da, die
den thorney sehen wolten. der ritter ging zu konig bandemagus und batt yne
alle die jungfrauwen herfur komen laßen und erzalt yne alle syn abenture und
presentiert sich als er gethan hatt inn konig artus hoff. als der konig vernam
die mere von dem der yn dar gesant hett, da wust er wol das es lancelot was,
und er gab yn auch also zu mal ledig und vergab im sin ubeltat. und zustunt
reyt er hinweg als eyner der nit rugen wolt, biß das er kam in das
konigrich von norgales und fant die konigin und ir dochter. den erzalt er all
syn abenture als ir zuvor gehort. sie vergaben im syn ubeltat umb des bydermans
lancelots willen. da sprach er zur konigin von norgales:< han ich mich
wol gelöset von dem das mir lancelot gebotten hatt zu thun?>< ja>, sprach
die konigin, und zustunt det er begraben die jungfrauw in ein capell da ein
waltbruder inn wonet zu inngangk eyns waldes. darnach schied er vom land
norgales und reyt wiedder zu sym land. - nu leßt die hystory von im zu
reden und sagt furbas von lancelot vom lac.
uns sagt die hystory, als lancelot gescheiden was von der karrenburg, als
ir vor gehört hant, das er den rechten weg geyn camalot reyt, wann es kurcz
was zur zytt als der thorney syn solt, da reyt er so lang das er nach dem
mittag kam uff ein tagreiß nah by chamlot. da herbergt er des nachts by
eym waltbruder und sprach zur jungfrauwen die mit im dar komen was:< ir
mögent nit mit mir furbas geryten, wann ich muß zu eynr myner sachen da
hien ich uch nit furen tar. aber ir sollent zu myner frauwen der koniginn
genover ryten und ir eynen brieff, den ich uch geben wil, furen und sollent
ir gesellschafft leysten. sie wirt uch gern by ir haben so bald sie mynen brieff
gesiecht, und fragt den erber man ob er bappir und dint hett.>< ja, gnung>,
sprach er und gab im so viel er sin bedorfft. lancelot schreyb eynen brieff
nach alle synem gevallen, das er wol kund, wann synen glichen nit enwas. er
besiegelt yne und gab yne der jungfrauwen. des morgens, da es tag was,
stund er und die jungfrauw off. sie bevolhen den waltbruder unserm herren
got und er sie wiedder, und sie ritten so lang biß sie kamen uff eyn wegscheyden.
da bevalh lanczlot die jungfrauw gott. sie schied von im und reyt
biß geyn camlot. da stund sie im hoff abe und gab eynem scharganten ir
roß zu bewaren. sie ging oben inn den sale, der gancz vol was von
konigen und koniginne, wann uß allen landen herren und ritter da waren. sie
fragt welh die konigin, genover genant, were. man zeygt sie ir. da tratt sje
zustunt zu ir und grußt sie, sie sprach:< frauw, hie ist ein brieff den uch
sendet myn herre lancelot vom lac.> als sie hort das es des ghenen bott was
den sie von ganczem herczen lieb hett vor allen mannen, da ging sie ir engegen,
darumb das sie ir freud thun wolt. sie enpfing sie mit den armen und
hieß sie wilkum syn. sie nam den brieff und ging inn ir kammer; sie fuort die
jungfrauw mit ir und fand in dem brieff das lanczlot ir die jungfrauw sant
das sie sie by ir behielt. der brieff sagt auch das es were die jhene die im in
der welt me guts hett gethan dann ye keyn getet, und wie sie yne von dem
tode erlößt hett und uß dem thorn geholffen, daruß er nummer komen were,
hett sie gott im nit gesant. und da sie verstund sin erbermelich bitten, da behielt
sie sie by ir und sprach, sie wer ir wilkum.< und furwar jungfrauw, dwil
uch herre lanczlot herre geschickt hatt, so sollent ir nummer me von mir
komen, ob ir anders wöllent, biß ir wol und richlich bestatt werdent und mer
lands und eren habent dann uwer vatter ye gewann.> als sie das verstund, da
hielt sie sich fur wol bezalt; sie danckt ir vast und bleib gern und williclich.
und off demselben tag kam bohort zu hoff, wann er sere geylet het in zyt
zum thorney zu komen. und als bald yn der konig gesah, dete er im groß ere
und fragt nach lancelot.< uff myn truw>, sprach er,< ich han yn lang nye
gesehen, und da ich yn zu letst gesah, da was er gar kranck. aber ich han
sitt hören sagen, er sy genesen und hab den thorney uberwunden den konig
bandemagus und der konig von norgales hatten vor der karrenburg, die zu
inngangk von gorre lytt.>< nu geb gott>, sprach der konig,< das er zu dißem
thorney kum; dann so helff mir gott, ich begeren yn me zu sehen dann eynich
mensch off ertrich.> des andern tags kam myn herre gawin. da der konig
und die ander ritterschafft yn sahen, darff man nit fragen ob man im groß
ere but, wann es was der man der sich dete lieb haben von allen luten.
< ach gott>, sprach der konig,< were lancelot auch hieinn, so enförcht
ich aller der nit die da kemen wiedder die tafelrunde zu stryten. dann wo er
nit kompt, so sint wir dot, wann man sagt, alle die welt kum wiedder uns.
ich han groß sorg das wir an die leczen getriben werden; das were eyn sach
die nit gut were, wann uns groß ungluck da von kumen mocht.>< herre>,
sprach konig ideren,< were ist der den ir forchtent? ich sehe hieinn so vil
guter manne, die allsament gesell an der tafelrond sint und vil volcks mit yn
bracht habent, sint der halben welt starck gnung, die nit uberwunden wollen
werden. und wer lancelot by den ghenen, sie wurden doch uberwunden.> da
sprach die konigin:< conig yderez, ir gewuonnent lancelot noch nye lieb; so
helff mir gott, were er wiedder die hie uß und dainne sint, er solt uns mit
unserm großen hochmut uberwinden.>< frauw>, sprach konig yderen,< ich weiß
wol das er der best ritter ist den wir han, aber off die truw die ich uch schuldig
bin, ist er zu dißem thorney wiedder die tafelrund und sin geselschafft,
so weiß ich wol das sie doch nit hinweg mögen kuomen sunder uberwunden
werden. dann ich wil uch sagen warumb. es sint hieinn hundert und vierczig
ritter, die so tugenthafft und kun synt das man in der welt nit erbarer man
uß erlesen möcht, allesament geselle an der tafelrund und alle erenrich; und
kem lancelot von abenturn gewapent gegen ir zwen oder dry, sie
solten yn bald gefangen han.>< so mir das heilig crucz>, sprach der konig und
die konigin,< sie endeten, wann wir meynen lanceloten baß zu kennen wann ir
thund.> von den reden die konig artus und die konigin gerett hatten waren
sie all nit wol zufriden, alle die von der tafelruonde, on myn herre gawan und
bohort; dann die zwen retten nit darzu, aber die andern retten gar vil da von und
verbunden sich zusamen, ob lancelot zu hoff keme und im thorney sin wolt,
so wolten sie keyn schilt furn und auch nit darinn ryten, und sprachen:< uberwunden
wir sie allesamen und wer er by uns sunder eynigen schlag zu geben,
so sprech man doch, er hets alleyn gethan und uberwunden, und im wurd der
danck aller als er yn an allen enden hatt wo hin er kompt.> by den reden
waren hundert und vierundfunffczig ritter, die sich zusamen verbunden und
globten, ob lancelot dar kem, das sie nit dar riten wolten. dann sie wolten
sich wiedder den hoff keren und sin und sich so verstellen das man sie nit
möcht gekennen, zu besehen ob sie lanczloten mochten uberwinden.< und ob
er nit kumpt, so wollen wir doch nit scheiden und die von den fremden landen
uberwinden die wiedder uns im thorney komen werden.> die rede ward die
konigin desselben nachts gewar, und sie sagt das bohorten wie sie dem thun
solten,< wann ich wol weiß>, sprach sie,< das sie diß durch boßheit thun, darumb
wolt ich das sie uberwunden wurden, besunder ein mal, sie bedorfften
darnach ir heubter nummer off heben>.< fraw>, sprach bohort,< wust es myn
herre das es uch wol geviel, er wurd gern im thorney wiedder sie thun, wann
ich weiß wol das er sie lichticlichen uberwinden solt.>< ich wolt gar gern das
er wust mynen willen, das were wiedder sie. ich weiß nicht wie sich diß fugen
mocht, wann ich uwern bruder lyonel nit han das ichs im enbieth, dann er
kompt vor dem thorney nit.>< frauw>, sprach bohort,< von welcher syten
meynent ir das er herkuom?> die konigin sprach:< er kompt herre von dem crucz
vom riesen.>< uff myn truw>, sprach er,< so wil ich ryten in ein cluse nah by
der straßen an dem ende da ir gesagt hant. ich wil da so lang beyten biß er
kömpt, dann so wil ich im sagen und zu verstan geben was ir im enbotten
hant und die gesellen von der tafelrunde uber yn angeschlagen hant.>< sicherlich>,
sprach sie,< ir sollent nit dahien ryten oder uch darumb arbeiten, wann
ich wol weiß wer das thun sol.>< in gottes namen>, sprach er,< so wil ich bliben
und off uch laßen.> sie sprach:< ir dörffent nit sorgen.> und des andern tags
zu morgen fru macht sie mit ir eygener hant eyn brieff, sie schloß yn zu und
gab yn der jungfrawen die lanczloten uß dem pfucz geholffen hett und sprach
zu ir:< jungfrauw, ir sollent ryten zu des riesen krucz, das zu end dießer
wiesen stett zur burg die man nennet montigne. da sollent ir ligen bliben biß
lancelot den weg herre ryten wirt. so sollent ir yn sere grußen von mynen
wegen und das er in keyn wise laß, er thu das ich im schrib.> sie antwurt das
sie die botschafft gar gern und wol thun wolt. sie nam den brieff gar williclichen
und reyt biß zu dem crucz durch des herczogen burg von broceliande,
darinn sie fand gar groß volck gesamelt von des thorneis wegen
konig artus zu uberwinden, ob sie möchten und waren dar komen darinn zu
herbergen, das yn doch allen nit wiedderfarn mocht, dann die edel man und
die cleyne ritterschafft musten dar vor in den wießen und in den gezelten ligen
bliben. die jungfrauw reyt zum crucz und leyt den brieff off die muer; sie
beit biß nacht wart, da ging sie in eins waltbruders huß, das nah da by stund.
des andern tags wartet sie auch den ganczen tag, das nye keyn mensch fur
das crucz kam der sin hant an den brieff legen dorst yn zu nemen. und des
dritten tags am morgen ser fru, als der thorney syn solt, kam lancelot all
gewapent mit grunen wapen, wann er des nachts in eyns waltbruders huß, da
er gelegen was, sin wapen gewechselt, darumb das er nit bekant wurd an dem
thorner. und als bald er die jungfrauw sah, kant er sie zustunt, wann er sie
dick gesehen hett, aber er endete des keynen schyn, dann er von ir oder nymants
wegen gehindert werden wolt. und als er den brieff ersah off der muren,
da gedacht er, der brieff wer umb synent willen da hien gelegt worden. er
nam yn und dete yn off. er fand in dem brieff was im die konigin enbot. er
was gar fro als der ghener der sie lieb hett ob aller der welt. sie hett im auch
geschriben den anschlag der gesellen von der tafelrunden und wie sie wiedder
yn syn wolten. darumb wolt die konigin gehabt haben das er wer wiedder
konig artus volck und den ußsern hulff, und das er besehe das er also wol
dete das die von der tafelrunde ir heubter gegen im nit offheben dörfften. als
lancelot den brieff von ende zu ende gelesen hett, er frawt sich zu mal sere
des gebotts im die konigin gethan hett, wann er zu dickem mal gegen den höchsten
von der tafelrunde gar gern sich versucht hett. darumb meynt er so wol
zu thun das alle die das sehen zu ewigen tagen da von sagen musten, und im
were der dott lieber dann das sie nit uberwunden werden solten. da trat die
jungfraw here fur und fragt yn wer er were. er det als eyner der sich vor ir
nit verhelen mocht und sprach, er wer lancelot vom lae. da sie das
hort, nam sie yn inn die arm und wart so fro als sie ye wart, wann sie gar
groß begird von sym komen hett, dann sie vil zu lang ducht syn. er fragt sie
umb was sachen sie dar komen were.< herre, ir sehent es im brieff wol der das
innhalten ist, und myn fraw die konigin die begert gar sere das ir also thund
und des nit laßent.>< jungfrauw, ir sollent ir sagen, das sie mir enbotten hab,
sodas ich allen myn fuß darzu thun wolle. und wißent furware das die vom hoff
und von der tafelronde gesellen ubel gefarn an den reden die sie gethan hant;
ob ich mag, so sollen sie darumb zuschanden komen.>
die jungfrauw schied von lancelot mit großen freuden und reyt so lang
das sie zu den leuben, die inn den wißen uffgeriecht waren, zur konigin kam.
by ir waren frauwen und jungfrauwen me dann funff hundert, die allsamen
dar komen waren den thorney zu sehen. und als die konigin zu ir komen sah
die jungfrauw, da ging sie ir engegen, wann sie bedacht das sie ir solch mere
brecht der sie sere fro syn wurd. sie furt sie off ein sytt und fragt sie was
meren sie ir brecht.< frauw, ich han zu lancelot gerett, und er hat zu mir gesagt,
er wol syn macht thun zu dem das ir im enbotten habent, und das die
von der tafelronde an den reden sie gethan ubel gefarn hant, wann sie des zuschanden
komen werden und zuschmacheyt.>< ach got>, sprach die konigin,
< wann sol er komen? ich begere gar sere yn zu sehen, wann er
der suberlichst ist von aller welt.> das reth sie heymlich, das die jungfrauw
nit hort. sie fragt wie sie yn solt kennen.< frauw, er hatt ein grun wapen,
und ich meyn das er nit lang beyt, er werd komen.> da trat die konigin
wiedder an die fenster, die frauwen und jungfrauwen zu besehen die durch iren
willen dar komen waren. und mit dem ersah sie die jungfrauwen die lanceloten
erneret des siechtums den er am brunnen getruncken hett; die hett den
gurtel umb den ir lancelot geben hatt. als sie das gesah, da gedacht sie wol lancelot
das es die were die lancelot dar bescheyden hett, durch lionels willen er das
thun must. da was sie gar zornig und betrubt das sie ein ander sach den
gurtel tragen, den sie durch groß lieb und fruntschafft willen lanceloten geben
hatt, und gedacht, die yn so lieb hatt hetten im genomen, wann sie wol wust
das sie yn so lieb hatt als sichselber. darumb was sie gar sere zu unfrieden. sie
gedacht da von die warheit zu erfaren, ee sie von ir schied, und mocht allsölch
ding vernemen das ir nummer gut getet, und wolt so ein ding thun das alle
die welt nit gewenden mocht. allsölch rede ließ sie ein zitt anstan und gedacht
inn demselben wie sie sie döten wolt, und rufft ir zu ir und hieß sie
nah by sie siczen und sie kam, wann sie ir gebot nit versagen dorst. da
zwuschen waren me dann zwey tusent ritter zusamen off den plan komen, und
es ward gar gut stechspiel an vil enden. unlang wurden ir by zehen tusent
alle wol gewapent ritter.
lancelot was die wyl geritten biß an die versamenung und stund under
zweyn baumen ab. er det dann synen helm von synem heubt sich baß zu
rusten, wann er mit off die zitt was, wann er gedacht des wol zu bedörffen.
und inn dem kam konig bandemagus dort herre zu im ryten, der mit im bracht
zum thorney mer dan zwey tusent rytter. und als bald er lanczlot gesah, da
gewann er die meyst freud, das wunder da von zu sagen were. er det syn
helm abe und gab in eym ritter zu halten, und trat zu lancelot und umbfing
yn mit syn armen und sprach:< wilkum mußent ir syn mir, der liebst
ob allen mannen!> und lancelot det im die gröst reverencz und ere als er
ummer mocht. aber es was im gar sere leyt das yn der konig gekant hett,
und er bat yn durch gots willen nymans zu sagen, wann er gar ungern gemelt
were.< sicher, ir dorffent des keyn sorg haben, dann ichs gar gern verschwigen
wil.> da sprach er zu synen rittern:< lieben herren, ir mögent in dißen
thorney ryten, und kundent ir darinn me gethun dann ir ye geteten, werdent
ir wol bedörffen ob dißer ritter wiedder uns syn wil. wir mögen nit scheiden
sunder uberwunden zu werden, dann ich were nit me dann mit funffczehen
rittern herre komen, hett ichs gewust das er hie gewest wer. nu sint konig
artus ritter wol sicher das sie nit uberwunden werden, dwil dißer man by yn
ist. so dorffen sie aller der ritter keyn sorg haben, wann er yn vil arbeit und
angst behalten wurd. als der konig die wort hett gesagt, gedachten sie wol
das es lancelot were vom lac. aber sie dorsten des keynen schyn thun und
was yn gar leyt das er es was, wann sie meynten das sie uberwunden durch yn
syn wurden. lancelot sprach zum konig: wie lang wolt ir alhie bliben ee ir
zu der samenung wolten komen?>< so helff mir gott>, sprach er,< herre, als
lang ich weiß das ir wiedder uns sint, so sol keyn man den ich hab nit schilt
furen, wann ich wol weiß das keyn man den ich hab on schand gescheiden
möcht.>< herre>, sprach lancelot,< ich wil dißen tag wiedder uch nit
syn, wann ich off uwer syten und uwers gesinds sin wil und uch helffen nach
allem mym vermögen.> aber der konig meynt, er spöt.< herre>, sprach er zu
im all lachende,< ich weiß wol das ir konig artus nit laßent umb mynent willen;
doch darumb nit, ich wolt das ir es gelobt hettent. ich ließ darumb zurnen
wer da wolt das ir dißen hutigen tag uns nach uwer macht und vermögen
helffen soltent und das darnach konig artus all syn sterck bewißt. dann off
myn truw, ich wolt nit vom feld scheiden biß ich beseh wer den danck mit im
furen wolt.>< sicherlich, ich glob uch das ich uch getrulich wil helffen wiedder
konig artus und all die synen. und darumb wollent ir uwer lut bescheiden
das sie sich nit enrurn, biß sie mich ansehen rennen. dann sollen sie mir
volgen. und ich wil so vil thun das sie vor allen andern das best haben sollen,
oder ich werd erschlagen, das wißent furware.> konig bandemagus was der
reden ußer maßen fro. er danckt im mit gutem herczen und verbot synen
luten sich nit zu ruren, biß sie yn gesehen ryten; das sie willig wern zu thun
und syn gebott gern hielten.
die versamenung was vast groß von fursten, herren, graven und rittern,
der so vil da was das man meyn, alle ritter der welt wern da gewest; und der
groß hochmut uß camalot was auch geritten mit gar vil luten, so das in der
geselschafft von der tafelrunde versamelt waren me dann sehstusent ritter, der
keyner was, er wer wol vor ein byderben man zu halten. sie schickten sich
zum thorney mit großer macht, das sie wol tusent ritter dar nyder
schlugen, und begunden so frischlich darinn zu schlagen das wunder da von
zu sagen was, wann keyn man off dem pan was, er must sichs erschrecken,
und daten so vil das sie es numme erliden mochten. als der konig von norgales
und der konig von cornvale das ersahen, da ranten sie sie mit vil luten
an so mechtig und schlugen off die ghenen die uber all ander von tugend
waren ußgenomen. sie schlugen der vil dar nyder, wann die mud und sie gerugt
waren. sie hetten der gnung gefangen, aber sie waren fast kune und
werten sich so redlich das nymant was, er hielt sie vor kune und frumm lut.
ydoch hetten sie nit mogen bliben, wer konig artus nit gewest, der yn gut
hilff sante, darumb sie blieben on wiedder wenden. lang wert der thorney biß
umb primzytt. da kam her fur herre gawan und bohort. sie waren beyd mit
wißen wapen gewapent. sie kamen beyd zum thorney, dann sie waren fast
furnem und wolbekant von großer kunheit. bohort meynt nit das lancelot
zum thorney komen wurd, dwil er vor dem thorney nit komen wer. und als
bald die zwen gesellen uß der stat ryten kamen, wurden sie bekant,
und ye eyner sprach zum andern:< fliehent, fliehent, myn herre gawin ist komen!>
sie leyten ir hende zu werck, herr gawin schlug eynen dar nyder und
bohort zwen, der zu mym herren gawin sprach:< herre, wollent ir mir volgen,
ir sollent sie zustund uberwunden sehen.> er antwurt:< rytent an, ich wil uch
volgen an was ende ir rytent!> da saczten sie inn den hufen und begunden
hien und herre zu schlagen. sie gaben groß schleg umb sich, das rytter und
roß von iren schlegen darnyder fallen musten. sie zugen yn die helm uß den
heubtern, die schild von den helssen und daten inn kurczer zytt so vil durch
ir manheit das alle die macht die wiedder sie was gewest verwandelt sich inn
allsölch uberwindung, das wedder herczog, graf oder ritter was, er wurd zu
ruck getrieben und must den placz rumen, der groß kunheit halb die sie gesahen
an den die uß konig artus hoff waren, des sie nummer me glaubt, hetten
sie es nit gesehen. die jungfrauwen retten auch vil da von und sprachen das
myn herre gawin gar sere kun were, er wurd den danck der ritterschafft gewinnen.
und die konigin fragt:< was sagent ir von bohort, dunckt uch nit
das er me zu loben sy dann myn herre gawin?>< frauw>, sprachen sie,< bohort
ist so jung ein man das er mym herren gawan nit zu glichen ist, wann er nit
als vil wapenspiel gesehen hatt als herre gawin.> und was die frauwen
gesagen mochten, fragt sie nit nach, da sie den nit sah umb des willen der thorney
angefangen was. sie sah allenthalben umbsich, oben und unden, hien und
herre, ferre und nahe und wartet biß umb terczzytt. aber lancelot hielt alles
zuzusehen, biß yn ducht das die ghene die wiedder yn waren uberhant gewinnen
wurden. da sprach er zu konig bandemagus:< herre, wir hant zu lang
gebeyt, es ist zytt das wir sie an rennen.> da ließen sie lauffen vor die andern
allesament, und mit dem komen kam im engegen galogriant, eynr ußer konig
artus hoff. den stach er durch schilt und plat so hart das er syn glene im
durch sin linck syten stieß und warff yn vom roß off die erde, das die glene
zu stucken brach. und mit dem stuck das er in der hant hett schlug er umb sich
als lang es wert, so vil das konig bandemagus beducht das er so vil nit
gethun mocht umb eynicher forcht willen die er hett. sin volck det auch so
wol und das best sie ummer mochten, wann sie wol sicher waren als weren sie
inn eim guten schloß gewest, die wil sie lanczloten by yn hetten; des waren
sie deste kuner. lancelot greiff an das schwert, er schlug rechts und lincks als
einer der da mit kunt, und was er gereicht mit synem were das schlug er alles
dar nyder. er hett ein gut starck lichtvertig roß, das im der konig selber off
den placz gebracht hett daroff zu siczen und must yn darzu zwingen, und erbeit
sich das best zu thun mit schlagen das er ummer mocht, darumb das er
uberkem die ghenen die groß hoffart hatten, die er gern undertrucken wolt. da
wurden erkant die großen wunder syner manheit, die an manchen enden bewert
sin gewest. er hiew ritter und roß, heubt und arm abe und
det so vil in kurczer frist das die ghenen die yn jagten still hielten, yn zu besehen,
und wusten nit was sie thun solten umb des großen wunders willen den
sie yne sahen triben vor allen den von der tafelronde. er reytt in das getreng
da es allergröst was und schlug alles das dar nyder das er traff als eyner der
der herlichst man in der welt was. er det so vil trefflicher sach da alle die es
sahen all tag keyn kunern redlichern ritter nye erkanten, und flohen dahien
die torrechten mit den wisen, wann das roß daruff er saß was gancz nach
synem willen, das was ein sach die im gar wol halff. er rugt zu keyner zytt
und reyt hien und herre, zu suchen das gröst getreng der gesellen von der tafelronde.
er kant sie wol, wann sie all off ein maß gezeichent warn. er rant
under sie, gar groß schleg begund er yn zu geben und schied sie von einander,
eynen hieherre, den andern dortherre. er det als der wolff der hungerig ist,
der die thier tödet wo er sie erlangen mag und scheydet sie so gröblich das
man nach im nichts findet. also det lancelot auch: als bald er sich wiedder
die von der tafelronde gestalt hatt, dot er was im begegnen mocht. lancelot
was an allen enden als das baner, sin schilt was im alle zytt nach die streich
zu enpfahen, und entrett sich von yn allen, das die yn sahen beducht das sie
keynen mer gesehen dann yne alleyn, wann er yczunt hie was, dann dort, und
hett so groß arbeit das sie forcht halben sin nit dorfften beyten. und alle die
ritter die da waren machten im weg, die meysten und die öbersten von dem
thorney. lancelot det so vil durch syn kunheit das man nahe und ferre nit
anders dann von dem grunen ritter rett. sie sprachen, er uberwund sie
alsament.
konig artus hett den tag keyn wapen gefurt, er fragt wer der ritter were.
< herre>, sprachen sie,< es ist ein ritter uß konig bandemagus hoff, ir habent nye
keynen gesehen solchen wunder zu triben, er felt ritter und roß darnyder, was
im begegent. lancelot vom lac, der der best ritter sol syn von aller welt,
gedet nye halb als vil als der mit synem lib off dißen hutigen tag getan hat; er
hört nymer off und schlecht als ob es der böß geyst sy.> als konig artus die
mere gehort, da ward er nit einwenig erschreckt das er syn volck den placz
rumen sach durch forcht irer fyand, und sah lancelot gar betrublichen
ane und sprach:< ach lancelot, myn lieber frunt, ich sieh nu wol das myn hoff
gancz ledig ist frummer lut, dwil ir nit hie sint; des hant off dißen hutigen
tag die von der tafelronde not gelitten. dann werent ir hie gewest, sie were
nit genydert irs namen, forcht halb die die fremd lut uwernt halben hatten.
darumb hab ich gar groß sorg, wir verliesen unser ere uwers gebrestens halb.
ach gott, was großer tugent ist in eim byderman, vil me dann man meynt!>
also rett konig artus zu imselber. die frauwen und jungfrauwen
von dem konigrich von logres, die die ritter von konig artus hoff so gar erschempt
sahen, weynten und schruen heiß zeher; sie fluchten dem ritter mit
dem grunen wapen und sprachen:< was schadens han wir dwil herre lancelot
vom lac nit hie ist! wann were er hie off dißer placzen, er solt den thorney
wol halten wiedder die ritter die unser lut so ubel handeln. ach lancelot, off
dißen hutigen tag hat wir uwer großen gebresten das uch die alt frauwe von
dißem land furte, darumb enpfahen wir großen schaden.>
die koniginn hett diß rede all wol gehort, sie sah mit iren augen das des
sie begerende was. sie suffczt und sah yren amys im thorney wiedder und fur
ryten so lichticlich als wer im nichts darumb. dann wo er sah das sie vor im
waren, da jagt er sie hin und herre, so lang das er kam under die fenster da die
konigin off was, das ir gar wol geviel, wann sie yne gern sah, und was ir wol
zu gevallen alles das er det. er hub das heubt off und sah zuberg syn frauw
die koniginn an gar lieblich, wann es was in der welt keyn sach die er lieber
hatt, dann er sie lang nit gesehen hatt. er sah das sie so gar schön was vor
den andern allen und der glichen in der ganczen welt nit was, und erschrack
von stund also sere das er nit wust ob er schlieff oder wacht oder ob er zu
pferd oder zu fuß was. sin blut was im erwalt und sin hercz erweicht also
sere das im das schwert uß syner hant vil, und verlor alle syn macht, das er
kum im sattel bliben mocht, und begreiff den sattelbogen sich daran zu halten.
er sah sie ummer mere an ser fast und lang. und als er sie ymmer we dar an
gesehen hat ein gut zit, da ließ er ein suffczen uß grund synes herczen. da
ging im das hercz ye mer ab, er was also sere verwunt das er wol fulte das er
zur erden fallen must, ob er nymands fund der yn hielt. er sah konig bandemagus
hinder im halten, dem rufft er und sprach:< durch gott, helffent mir
das ich nit zur erden falle, wann ich bin so kranck das ich furwar meyn off der
walstat zu bliben und zu sterben!> als konig bandemagus das hort, da erschrack
er gar sere, wann er meynt das er wunt were biß off den dot. er rant
zu im und nam yn in die arm sere gutlichen, er ward sere betrubt und sprach:
< lieber herre, durch got, sagent mir, wo sint ir wunt?> aber er het nit so vil
macht das er im geantwurten kunde und lag im in den armen als ob er dot
wer gewest. und als die andern das gesahen, machten sie ein groß getreng
umb yne, wann sie meynten das er dot were. da waren ettlich den es fast
leyt was und ettlichen nit fast schwere, wann er yn des tags viel groß unwillens
gethan hett. der konig bandemagus furt yn inn syn armen biß fur
eynen walt, der nah da by lag; er stund ab under zweyen hagenbuchen by
eynem brunnen. da das gesahen die von konig artus hoff waren das lancelot
hinweg gefurt wart, da jagten sie ir wiedderparthy biß zur burg montile.
sie kunten nit lenger bliben, sie wurden uberwunden und begunden
zu enden das lang gewert hatt. die eyn fluhen zur burg, die andern zum wald,
also das der thorney zurging die von der tafelrond wanten umb gar frölich,
wann es yn zum besten komen was, das sie nit gemeynt hetten.
da die koniginn lanceloten sah also hinweg furen, mag man fragen ob sie
nit unmutig were das sie nit kunt gesagen was im were, ob er wunt oder ob
es die böß sucht were die yn so snelliclichen an möcht komen syn. sie rufft
der jungfrauwen, die den gurtel umb hett den sie lancelot geben hett, und
sprach zu ir:< koment, jungfrauw, inn myn kamer, da wil ich ettwas mit uch
reden!> sie sprach, sie wolt gern mit ir geen; aber sie verwundert sich warumb
sie mit ir reden wolt. die koniginn rufft boliorten, der vor ir hien reyt
allegewapent. sie fragt yn were der ritter were, ob er es wust, der den thorney
gewunnen hett. er sprach:< frauw, neyn ich.>< es ist lancelot uwer nefe den
man also in den armen hinweg gefurt hatt, ich hann groß sorg das er wunt sy
mit dötlichen wunden. rytent ylendelichen im nach, ir findent yne da konig
bandemagus geherbergt ist! und ist er fast krangk, so koment und sagent
mirs, ich wil eynen funt finden das ich zu im kum. und ob er nit sere wunt
ist, so sagent im das er umb keynerley sachen willen underwegen laß, er kum
zu mir, so bald als es nacht wurt, inn den pallast.> er antwurt ir, die bottschafft
wolt er gern werben, und reyt in den walt da konig bandemagus syn
gezelt off hett thun schlagen. sie hetten lancelot nacket ußgethan und yn so
siech nydergeleit, wann sie meynten, er solt yn under den henden gestorben
syn. bohort reyt zum gezelt des konigs und bat durch alle lieb und fruntschafft
das sie yn zu dem krancken ritter ließen.< sicher herre>, sprach der
eyn,< er ist so sere kranck das ich nit meyn er mit uch reden kund oder mög,
er enhatt wedder wunden noch blutschleg da von er sich clagen dorff; ich meyn
gar sere das im die kranckheit kum von arbeyt.>< ydoch>, sprach bohort,< ich
wil mit im reden.> der ander antwurt, er wolt yn mit im laßen reden, ob er
möcht, und ging zu konig bandemagus und sprach:< herre, es ist ein ritter
hieußen, der rett gern mit dißem erbar manne der hie lytt.> der konig ging zu
bohorten und fragt yn was er wolt.< herre, ich wolt gern zu dem siechen ritter
reden.> der konig sprach:< ir kunent yczunt mit im nit gereden, wann er ist
zu mal sere schwach.>< herre>, sprach bohort,< ich muß zu im reden; und ob
ir das nit gestattent, so verlurt er me da mit wann ir im all uwer tag geben
mogent.>< uff myn truw>, sprach der konig,< syner verlust begere ich nit inn
keynerley wise, darumb wil ich uch zu im laßen, so was da von komen mag,
und got geb das er sich nit erzörn, auch mir keyn ubels engunne.> bohort trat
inn das gezelt und fant lancelot hart schlaffen. er saczt sich by yn nyder
und beyt syn zu guter maßen als lang biß er entwacht. und als
lancelot entwacht, fult er sich gancz gesunt und frisch und sere gearbeit
von den schlegen die er den tag gegeben und enpfangen hett. er suffczt gar
dieff und clagt sich sere und sprach:< ach got, wo bin ich?> und dete die augen
off. und als er bohorten sah, da ward er zu mal fro und hieß yn wilkum syn.
er danckt im und clagt yn sere das er yn also funden hett in kranckeyt.< gott
hab danck>, sprach er,< ich bin starck und wol gesunt, aber ich bin an dißem
hutigen tag sere schwach gewest, doch sag ich nit warumb.>< lieber herre>,
sprach bohort zum konig,< wollent ein wenig hindersich gan biß ich im gesag
warumb ich hie sy.> er stund behendiclich off und ging hinweg und ließ sie
mit einander reden. da erzalt bohort lanceloten von wort zu worten was die
konigin wolt gehabt han das er thun solt. da er die guten mere vernam, da
was er ußer maßen sere fro und sprach das im nit beßer abentur zukomen
mocht, wann er sie vor allen abenturen ußerwelt, und hett so groß freud als
er ummer möcht gehabt haben und yoch ye gewan. er antwurt bohorten, er
wolt es thun, dwil syn frauw das haben wolt, und sprach das er ir segte das
sie umb synen willen nit unmutig sin solt, dann er gesunt und starck were,
< und fragent sie ob ich gewapent oder ungewapent komen sol, und kument
bald wiedder zu mir herre>! er verbot im auch nymant nichts davon zu sagen
dann syner frawen. er sprach das er keyn sorg hett, er wolts alles getruwlich
und gern thun nach dem allerbesten, on zwyvel.
bohort reyt camalot zu zur konigin. und als er zu hoff kam, fand er gar
vil da die im groß ere und freud erboten, wann er ein frummer kuner ritter
was. sie lobten yn sere das er im thorney so wol getan hett, wann groß und
cleyn von im sagten. er ging zur kamern da die koniginn inn was. sie sah
yn komen und stund gegen im off und fragt yn nuwe mere.< frau>, sprach er,
< die wil ich uch sagen( got hab danck) vil beßer dann ich gemeint hett, dann
myn herre ist starck und gesunt. er enbut uch, er wol umb die zytt komen als
ir im enbotten habent, aber ir mußent yn wißen laßen wie er komen sol, gewapent
oder ungewapent.>< ich wil>, sprach sie,< das er kum gancz gewapent
biß an synen helm; er sol hienyden durch dißen garten gan, dann wil ich yn
recht inn diß kamer furen>, und wißte yne die thur. er antwurt, er wolt es
recht versorgen. da ging sie uß der kamern und trat in den pallast spielen mit
andern jungfrauwen und rittern. und off stunt kam die jungfrauw die lanczlot
von dem bösen geist erledigt hatt inn die kammer zur kunigin. sie knyt fur
sie und sprach:< fraw, ir hant mir gesagt das ich zu uch kumen, ir wollent
ettwas mit mir reden nu sagent mir was uch zu willen ist, ich wil uch gern
hören als myn frauw.> die koniginn det all ir jungfrauwen uß der kamern gan
und bleib alleyn by der pueelle. da sprach die konigin:< ich han uch herre
heißen komen durch eyner hochgeburnen frauwen willen, die myn gut frundin
ist, die hut zu mir kam sich von uch beclagend; wißent ir wie?>< frau>,
sprach sie,< neyn ich.>< von eynem ritter ser edel, frumm und fast kune, den
sie lang lieb gehabt hatt und er sie wiedder. die sach hant sich also ergangen,
als man mir gesagt hatt, das ir den ritter zu uch gezogen habent, so
das er nymands lieb hab dann uch alleyn und sie umb uwernt willen gelaßen.
sie ist gar zornig und betrubt das ir yn ir ab gezogen hant und das er sie ycz
nit lieber hat dann uch. wann sie weiß wol, wer sie by uch, man lobt sie
hundert mal me dann uch von adel, richtum und schonheit. und darumb das
ir dar wiedder nit mögent reden, enbut sie uch solch wurczeichen, der wol zu
gleuben sint.> sie zeugt ir den gurtel den sie umb hett und sprach:< jungfrauw,
dißen gurtel gab im dieselb frauw, als sie mir sagt, dem ritter dar von ich uch
sagen, und das ist der gurtel darumb ir sterben musent, ich wiß dann die warheit
gancz.> als die jungfrauw die rede vernam, hett sie groß sorg zu sterben.
sie viel der koniginn zu fuß und batt gnad all weynende, sie sprach:< frauw,
durch gott, beytent biß ich uch die warheit sag, dann ich wil uch sagen und
genczlichen die warheit verjehen von wort zu wort und wie es zugangen ist.>
die koniginn sah die jungfrauw gar erbermelich weynen, das sie zu mal sere
erbarmt sie sprach:< jungfrauw, wollent ir mir zu den heiligen schwern die
warheit da von zu sagen wie die sachen zwuschen uch und dem ritter gangen
sint, so hoffen ich uwer sune zu machen gegen der ghener die sich so hoch von
uch beclagt hat.> die jungfrauw sah zur capellen inn und wißt sie die heiligen
und sprach:< frauw, samir alle die heilgen die hieinn sint, ich wil uch die warheit
sagen da von ir mich gefragt hant und uch ein wort daran nit liegen!>
die konigin sprach:< ir hant zu viel geschworn, das ich uch wol gleuben mag.
nu sagent wie es ergangen ist!>< frau, gern.
es fugt sich, das ist nit lang, das ein ritter von hinnen kam, den nennt
man lancelot vom lac, der off eim bronnen getruncken hatt da von er so vol
vergifft was worden das ich meynt, er must sterben; ydoch leyt ich solch arbeit
an yn das er gesunt wart. er was lang zyt by mir, wann er so bald nit
genesen mocht. ich sah yn ye lenger ye gerner, dann er schön und suberlich
von allen sachen was, das ich yn so sere lieb gewann das ich meynt sterben,
und were auch sunder zwyvel gestorben, were syner nefen eynr nit gewest, der
mir syn lieb versprach. und derselben mer was ich gar fro, wann ich meynt
yn zu uberwunden haben darumb das ich yne vom tod ernert hat und durch
der pyn willen die ich umb synen willen erlitten hatt. ich verzog so lang biß
das er nah genesen was und wir eins tags alleyn im gezelt waren, da saczt ich
yn zu reden das mich fast in dem herczen off hielt. ich sprach zu im das er
mir die glubd leystet die mir von synen wegen zugesagt ist und geb mir syn
liebde. er antwurt mir das er es nit gethun kund, er sagt mir warumb.> da
hub sie an zu erzelen alles das lanczlot zu ir gesagt und geantwurt hett und
wie er groß lieb hett zu eynr frauwen, die er umb keyn sterben ubergeben wolt.
< ich sah das er sere unmutig was mynen willen zu volfuren und das er mit
mir solt beladen syn.> sie erzalt der koniginn wie er sich gegen ir gestalt hett
und die reden die sie mit eynander gehabt hatten.< und wißent furwar, frauw,
das als lang ich leb keyn man teyl an mir haben sol, wann ich myn jungfreulicheit
behalten wil biß inn mynen dot. das han ich gelobt und
wils auch halten. als er genesen was und hinweg wolt, da hiesch ich den
lon von myner arbeit, syns cleynots mir ettwas zu geben. da gab er mir dißen
gurtel, des er ummer danck hab, wann ich syn sere fro was, den ich all myn
leptag umb synen willen haben wil.>< fraw>, sprach sie,< nu han ich uch myn
sach erzalt, die genczlich sint war sunder lugen.>< furwar>, sprach die konigin,
< so sollent ir den gurtel billich haben, und vermaledyt muß die syn die uch
ummer darumb haßt, wann off myn truw, nie keyn jungfrauw ye keynen ritter al
lieb gewan als ir yn hant gehabt. und ob die frau uch darumb haßt, so hatt sie
sere unrecht, dann an irm amys hand ir keyn untruwe gethan. ir hant im syn
ere sere wolbehut, und durch der warheit willen ir mir gesagt hant so wil ich
uch uwer sune gegen ir machen, das sie uch nummer nichts geheischen sol.> sie
sprach:< frau, got muß uwer lon syn!> die konigin sprach:< blibent noch hint
by mir, ir koment morn dannoch zu guter zyt in die stat, wann mir sere liebet
uwer gesellschafft.> sie danckt ir zu mal sere und sprach, sie wolt es gern thun.
der konig ging zur vesper. und als die gesungen was, da wurden die tafeln
gedeckt im pallast, darinn er gekronet saß. die ritter kamen auch sich zu tisch
zu seczen, und als sie all geseßen waren, da hub der konig an zu reden so hoch
das sie es allesamet wol hören mochten, er sprach:< lieben herren, ir wißent
wol die gewonheit des thorneis, das wir nach unserm besten furnemen sollen
den der das best under uns gethan hatt. und herumb so wollent sagen wer
der ghener hieinn sy der das best off dißen hutigen tag gethan hab.> ir warent
eins teils die sprachen, es hett myn herre gawin getan, und eins teyls sagten,
es hett bohort gethan, und der merer teil hielt sich an die rede. der konig
sprach, bohort het bas und me gethan, warumb er thet yn vor im siczen, uff
das sie yn alle wol gesehen mochten. aber er saczt sich gar ungern an das
end, wann in der welt keyn schemiger man was als er. yedoch saczt er sich
nyder dem konig zu lieb und willen. und als sie uber tisch saßen zu eßen, da
retten sie viel von dem grunen ritter, der inn konig bandemagus geselschafft
was, und sprachen das sie nie keynen ryter gesehen hetten so gut, der so vil
mit wapenspiel gethun mocht, es enwere dann lancelot.< by got>, sprach konig
ydyer,< lancelot getet nye so vil oder hett der kunheit das halb teyl als der
dißen hutigen tag getan hatt. doch darumb nit, er wart am letsten so schwach
das man yn inn den armen hinweg furen must, ich enweiß ob er wunt oder
dot sy. das kumpt nit von großer kunheit, wann als man ritterschafft wol anhebt
und sie ubel endet, das kompt von gebrechlichkeyt des libs und mudikeit
der glieder. und ich meyn, kuom er den andern tag in den thorney, er werd
sin fuß nit dannen bringen, wann er so mud ist das er in eim monat vom bett
nit kömpt, als ich meynen.> sie retten gar vil unden und oben in dem pallast
und sprachen, sie hetten all ir tag solchen ritters glichen nye me gesehen. myn
herre gawin sprach, das sie allesamet horten, das er nye keynen ritter all syn
tag gesehen hett der da behender und viller kunheit begangen hett uff ein tag
als der hett getan,< und ich gleub nit, also helff mir got, das lancelot, den
man doch helt fur den besten ritter der welt, nye so vil gedet uff eyn tag,
wann ich yn allsolche schleg sah schlagen das er ritter und roß dar nyder
schlug. ich sach auch nye keyn schonern stich mit glenen als von im; und als
sin glen zurbrach, da slug er zwen ritter mit dem stuompff darnyder, das sah
ich, anders hett ichs nit glaubt.> myn herr gawin lobt den ritter
zumal sere, und die frauwen und jungfrauwen vil me. sie sprachen das nye
keyn ritter so vil wunders getriben hett; dann sie hetten gesehen, das er sie
uberall darnyder geschlug wo er hien kam. sie sprachen, wer es nit zeubery, so
möcht es nit gesin das ymants wer der so vil arbeit thun möcht, oder es wer
der dot den sie vor yn gesehen hetten.< uff myn truw>, sprach myn herre
gawan,< es ist nichts das mir geburt mit eren, ich wolts thun, so das ich den
den man so sere brißt und lancelot inn eynem kampff gesehe.> sie retten alle
mit einander off allsölch maßen da von fast und vil. konig artus lobt yn
zumal sere selber, er sprach das konig bandemagus were ein frummer man
das er so eyn sölchen ritter zu hoffgesind hett.< dann sicherlich, wer er nit
wunt worden, er hett alle unser gesellen von der tafelrunde machen umbwenden
und die flucht thun geben, des ich gar groß forcht hett, wann ich sah sie vor
im hennfliehen als der hase vor den hunden der großen kunheit halben die ich
an im gesehen hab. und ich wil nummer mit gerugtem herczen syn, biß ich
erfare wer er sy.> also sprachen auch die andern all.
bohort wart den tag sere besehen umb syner schönheit und großer kunheit
willen die inn im geherbergt was, er ward gar sere gelobt von allen den
die yn sahen darumb das er so juong und gut ritter was, er ward auch besehen
von mancher schönen frauwen und bydermann. die koniginn ließ yderman
reden, eynen hien, den andern herre, aber sie schweig still und rett ein wort nit
darzu, wann sie unfro was das konig ydier sagt das lancelot so ubel getan
hett am letsten. und sie gedacht das im die rede schaden must ee dann die
woch ußgieng. sie beyt so lang biß die tafel uff gehaben waren, da rieff sie bohorten
und sagt im das er ritt zu lanceloten und im alles sagt das konig ydier
von im gesagt hett,< und das der thorney der reden halb des dritten tags von
konig bandemagus wiedder angefangen werd gegen den unsern. nuon sagent im
auch noch eyns, das er hie sy in maßen und ich im enbotten hab>. da schied
er vom hoff mit eim grun sydin cleyt, gefutert mit zobeln, des er rock und
mantel hett, und off sym heubt ein spenchen von edelm gesteyn, das me dann
sehczig liber kost hatt. also kam bohort inn konig bandemagus hoff. im begegenten
eyn und die andern, die yn besahen syner großen schonheit halben
und umb des kostlichen wadts willen das er an im hett. er ging zu lancelot,
den er alleyn fandt, und sagt im das im die konigin enbotten hatt.< es soll
geschehen>, sprach lancelot,< dwil sie es haben wil; aber ich han groß sorg das
myn herre der konig zu vil daran verließ.> er ging zu konig bandemagus und
sprach:< herre, ich bitt uch das ir umb mynen willen den thorney wiedder anfahen
laßent gegen den die von konig artus hoff sint, dann ich gelob uch das
ir sie jagen sollent zwuschen ir leczen oder in die statt geyn camalot vor
forcht des todes.>< in gottes namen>, sprach konig bandemagus,< die wil es
uwer will ist, so wil ichs zu mal gern thun, wann es ist nichts inn der welt das
ich gethun kund, ich dets durch uwernt willen. so helff mir gott, ich were nit
als fro umb des besten schloß willen, das konig artus hatt, als ich der sachen
bin. und dwil irs uch angenomen hant, so weiß ich wol das wir des ere
haben sollen und sie schand.> da rieff konig bandemagus eynem herczogen und
eynem graven, den er allerbast getruwet, und sagt zu yne das sie geyn camalot
ritten in konig artus hoff und nemen den thorney gegen den von der tafelrunde
wiedder ane uber dry tag. sie waren der bottschafft zu werben willig, sie
saßen off ir roß und ritten in konig artus hoff. sie stunden ab und gingen in
den pallast, da sie konig artus an eynem fenster sahen stan. sie gruosten
yn und sprachen:< herre, zu uch sendet uns konig bandemagus, dem wir
zuhörn, und enbut uch und den von der tafelrunden das von hut
uber dry tag der thorney wiedder in dißer wißen sin sol, lut widder lut.>< in
gottes namen, dwil er es haben wil und uns das enbotten hat, so geschehe es.>
er rufft hern gawann und sprach das er den ghenen von konig bandemagus
hoff den thorney dar schlagen wolt. herre gawan trat von stunt zu den jhenen
die konig bandemagus dar geschickt hatt und schlugs yn dar und gelobt von
wegen konig artus und der gesellschafft von der tafelronde und die ghenen
hin wiedder. da ritten sie wiedder zu yrem herren und erzalten im was sie
geworben hatten. und konig artus sprach zu hern gawan und den andern
rittern:< hand ir gehort den wunder den konig bandemagus uns enbotten hatt
mit uns zu thornyrn? uff myn truw, wolt nymands myns versuchen spotten,
ich hofft sie uberwinden.>< herre>, sprach herre gawan,< uff die truw die ich
uch schuldig bin als dem ghenen der myn herre ist, er thut es umb des grunen
ritters willen.>< sicher>, sprachen die andern all,< er hatt war gesagt, und mag
an imselbs wol syn.>
des abends waren konig artus ritterschafft gar frolich. sie ritten zu konig
bandemagus hoff und hetten groß freud mit im. sie kamen mit großem getreng
und die von fremden landen darumb das sie den guten ritter zu gesehen
begerten. aber es kam nye keyner dar der so hochgeborn were das man yne
sehen ließ. da es nacht wart, sprach lancelot zu konig bandemagus:< herre,
ich muß hinweg gein camalot ryten, mit eim fruommen man zu reden. ich wil
heimlich dar, so das nymands mit ryten sol dann myn nefe, den ich fast lieb
hab. ich wil morn sere fruo wiedder komen, ob ich mag; und ob ich morn den
tag allen ußen blib, so kum ich dannoch wol in zytt zum thorney.>< lieber
frunt, dwil ir nit wollent bliben und das ich uch gesellschafft leist, so rytent
hin, der lieb gott wol uch geleiden, starck und gesunt herwiedder senden!> sie
saßen off und ritten uß den gezelten, der konig geleit sie so ferre sie es liden
wolten und als er umb gewant, da stapff lancelot allgemach geyn chamalot,
er reyt durch die gaßen biß an den bangarten, da hien sie die konigin bescheiden
hatt, der an der muren ging. sie stunden von yren roßen abe und
hefften sie an einen baum. sie sprungen an dem bangarten uber die muer und
funden die thur ungesperret; sie gingen darinn und sparten sie nach yne zu
das yne nymands nach keme. der konig was yczunt inn ein ander cammer
schlaffen gangen zum waßer zu und hett zur konigin gesagt das sie schlaffen
ging wo hin sie wolt, wann er ein wenig siech was.< herre>, sprach sie,< gern,
dwil irs haben wollent.> sie hett ir beth machen laßen in ein camer zu dem
bangarten umb des hörens willen. und als sie gedacht das lancelot komen
were, da hieß sie die jungfrauwen all schlaffen ligen, eyne hien, die ander herre,
und sprach, sie wolt alleyn bliben, das sie dester baß ir rug gehaben möcht.
sie gingen alle schlaffen, dann sie keyns ubels gedachten. da ging die konigin
zu lancelot. und als sie einander gesahen, da lieffen sie mit uffgethanen armen
gegen einander als die lang begert hetten sich zu gesehen, wann sie sich lieber
hetten dann keyn menschen die off die zytt lebten, und waren mit großen
freuden by einander, das da von nit zu sagen were. und als sie gereden
mochten, fragt yne die konigin wie er sitt das er von ir gescheiden were getan
hett.< und saget mir von uwer amyen, die uch erneret von dem vergifft, wie
was das ir sie nit mit uch zum thorney brachtent, ir hant sie gar zu bald gelaßen!
sie was suberlich und lieblich gnung als ich han horen sagen, sie hatt
uch zu mal sere lieb, das sagen ich uch.> als lancelot hort was im die koniginn
fur leit, da ward er so sere betrubt das er nit wust was er thun solt, wann
er besorgt das sie uber yne zornig were. er sprach:< gnad frauw, ich glaub
nit nach mym beduncken das ich eynig amy hab dann uch.> und als sie yne
so betrubt sah, da hoenlacht sie und sprach, er solt sich zu gutem friedden
stellen,< dann meynend ir, vil lieber frunt, das ich uch mißtruwe? so helff mir
gott, ich glauben nymands der mir von uch eynich böse mer sag.>
da ging die konigin zu bohorten. sie nam yn by der hant, da
furt sie yne inn ein kamer da sie im ein bett hett thun machen. sie ging wiedder
zu lanczloten und beschloß die thur gar hart zu das nymands darinn
komen möcht. da gingen sie mit einander schlaffen ligen, wann sie einander
lang begert hatten und gar vil darumb erlitten hatten. ir eyns det dem andern
als groß freud als sie ymmer mochten, wann die lieb uber die maß groß was.
also lagen sie die gancz nacht by einander das sie gar luczel schlieffen, wann
sie mancherley mit einander zu reden hatten. die konigin sprach zu lancelot:
< lieber herre, wie kam es doch im thorney, da ir sie all uberwunden hattent
und da ir fur mich kament, das ir so schwach wordent das man uch inn den
armen hinweg must furen; warent ir mud oder ander sachen halb? das sagent
mir und wollent mir es nit verhelen off die truw ir mir schuldig sint!>< frauw>,
sprach er,< ir hand mich so sere hermant das ich es uch sagen muß. es ist
ware das ich mich arbeit wol zu thuon, darumb das ich wust das ir mich sahent
und durch der tafelronder willen, die von mir gerett als ir mir enbotten hattent.
und als ich fur uch kam, began ich uch an zu sehen als die ghene die ich lang
zitt nit gesehen het und der me zu gesehen begeret dann eynich sach die inn
der welt syn mag. ir duchtent mich so schön und suberlich sin, das mir schlug
under die augen biß an das hercz uwer schönheit so herticlich das ich keyn
macht hett myn schwert zu behalten, es must zur erden fallen; und ich wer
selber auch gevallen, hett ich mich nit an den sattelbogen gehalten. da von
ward ich so kranck als ir sahent.>< sicherlichen>, sprach sie,< das ist mir leyt
das es uch also ging; wann hettent ir uch gehalten als ir angehaben hatten, sie
weren alle von uch uberwunden worden und die von der tafelronde wern
zu der flucht komen, die groß rede von uch gesagt hant geschant weren verliben.>
< frauw>, sprach er,< es were am ende, wann ir keyner me was der mynr
schleg beyten dorst, sie sint yczunt entgangen, der ander tag ist noch hie vor an
dem wir allesament zuhauff komen werden.>< das ist war>, sprach sie,< hutent
uch wol und thunt so recht das uwer sleg nymants beyten dar uff dem tag,
thunt sie herinn fliehen durch forchten des tods; nit werdent kranck oder verzagt
umb mynent willen. dann wust ich das ir uch mynent halb ergerten, ich
wolt uch nymmer me lieb gewinnen!>< frauw>, sprach er,< ich han mich nit
geergert, dann ich han mich so sere gebessert das sich keyn man von frauwen
also sere gebeßern mag als ich von uch bin. und ich enwer nummer me zu
den eren komen, werent ir nit gewest. wann sitt der zitt das ich uch zu
erst lieb gewann genam ich mich nye sach ane, ich kem ir zu gutem ende,
alle die wil ich an uch gedacht, das sollent ir furwar wißen.> die
konigin begund des ser zu lachen, und waren zu gutem friedden biß ein wenig
vor tag, da sprach die koniginn zu lancelot das er hinweg riet, wann der
konig gewonheit hett des morgens zu ir zu kumen.< ich enwolt umb keyner
sachen willen das ir hie funden wurdent by mir, wann ich wurd verjagt und
ir verschant.> sie ging bohort wecken und sagt im das er off stunt, dann sie
musten hinwegk. und als sie bereyt waren, da sprach die konigin zu lancelot:
< lieber herre, koment morn herwiedder als ir hint gethan hant!> er antwurt,
er wolt es gern thun.
da traten sie inn den bangarten recht zur muren da sie heruber komen
waren. sie sprungen hinuber und funden ir roß da sie sie hin gebunden hetten.
sie saßen daroff und ritten hinweg durch die gaßen, biß sie kamen zu der
porten, die sie noch beschlossen funden. sie rufften dem pfurtener, und er kam
an stunt und ließ sie uß. sie ritten zu konig bandemagus leger. da fragt
bohort nach sym bruder lionel, war der komen were. lancelot erzalt im wie
er entschlafen wer umb mittag inn eim walt und, als er entwacht, wie er sich
fand im thorn zu charroth.< sitt der zytt hort ich nye me von im sagen uff
allen den enden da ich ye hien kam, ich enweiß nit wo hien er komen sy. und
wer ich mit eren von dißem thorney gescheiden als ich hoff, ich wolt nymmer
rytens offgehören biß ich yn funden hett.> sie ritten so lang biß sie kamen zu
konig bandemagus, der yczunt offgestanden was. und als er lancelot komen
sah, darff man nit fragen ob er fro und guts muots were, wan er kam im
engegen, yn ab thun zu stan, und enpfing yne mit großen freuden. er stund
ab zur erden und sprach:< herre, ir sint gar fruo off; warumb ist das geschehen?>
und gingen mit einander inn eyn cluse nah dar by meß zu hörn. als sie geschehen
was, traten sie wiedder zu den gezelten. da funden sie den tutschen
keiser mit vil andern fursten, graven und herren, die all dar komen wanen den
grunen ritter zu gesehen. und als lancelot verstund das die lut alle umb synen
willen da waren, da was er gar unmutig, wann er besorgt das er bekant mocht
werden. aber es gerieth im gar wol, dann nymants da was der yn kant. der
konig von norgales sprach zu im:< lieber herre, warent ir der grun ritter der
gestern so vil getan hatt?> lancelot sprach:< herre, neyn, es was dißer ritter
der hie by mir statt>, und zeygt im bohorten. da daten sie im zumal groß ere
und freud, des er sich nit weren dorst, wann er besorgt lancelots zorn; darumb
wolt er dar wiedder nit reden und nam sich ane, er were der nach dem
sie fragten, und danckt yn zu mal sere nach den eren sie im enbotten hetten.
sie bliben den ganczen tag alda by im und aßen mit konig bandemagus an
syner tafel. und zum nachteßsen fuort der keiser bohort mit im in syn gezelt,
und lancelot bleyb by konig bandemagus, der im einen herczogen und graven
zugeben hett zu warten off yn, die gar frum lut waren. im wart des abends
gar wol nach all synem willen gedienet. und als bohort geßen hatt, da geleyt
yn der keiser wol mit zwey hundert rittern biß an die gezelt da lancelot inn
was. da want er wiedder umb und reyt heim.
und als bald der abent kam, ryten lancelot und bohort heymlich geyn
chamalot an das ende da sie des andern tags abgestanden waren. sie bunden
ir roß und sprungen uber die mur und traten zur kamern zu, da die konigin ir
beyt, und der konig was in die kamer zum waßer zu schlaffen gangen. die
konigin hieß sie wilkum syn und enpfing sie mit großen freuden. die
nacht waren sie sere gemechlich, dann es enmocht keyn freud under amys und
amyen syn, sie hetten ir eins teyls. und ein wenig vor tag stund die konigin
off und sprach zu lancelot:< ich han gut wapen bestalt, da mit ich uch wapen
wil ee ir von hinnen scheident, off das ich gesehe ob uch ichts gebrech.>< frauw,
dwil ir eyn willen darzu habt das ich in uwern wapen syn sol, so han ich auch
eynen großen gevallen daran, dann ich ye gancz zu uwerm gevallen syn wil und
alles das thun das ich weiß uch lieb ist.> da det er bohort wecken, und sie
daten ir cleyder ane. die konigin schloß die thur hart zu, das nymands darinn
zu yn komen mocht, sie enczunt vier stangkerczen, das man da deste heller gesehen
kunde. da det sie ein kist off und sprach zu lancelot:< ich han uch und
bohorten gut wapen bestalt, was zum thorney gehort.>< frauw>, sprach bohort,
< was wapen sol ich furen?> sie sprach:< grun wapen und lancelot wiß wapen
darumb das ir unbekant sin sollent.> sie wapenten sich, darzu yn die konigin
halff. sie schmiert im den helm am hals und gurt im syn schwert umb; und als
sie beyd gewapent waren, traten sie zur kamern uß. die konigin geleyt sie biß
an ein cleyn thur, da want sie umb und sprach zu lancelot, er solt vor tercienzitt
nit in den thorner ryten, ob ers nit not hett. er antwort, er wolts verziehen.
sie ging alleyn wiedder umb inn ir kamer, und sie funden ir roß da sie
sie gelaßen hetten und ritten zur porten, die sie noch unbesloßen funden. sie
deten sich ußlaßen und ritten ir straß zum wald zu da konig bandemagus gelegert
hett, und es was umb die zytt als der tag off ging. der konig was off gestanden,
wann er gedacht das lancelot bald komen wurd, dem er engegen ryten
wolt. er sah sie wol gewapet und stillingen komen, er ward sie bald kennen,
dann bohort synen helm nit off dem heubt hett. er hieß sie wilkum syn. sie
danckten im und stunden ab und deten yren roßen zeßen geben, wann sie die
nacht gefast hetten. und als die suon off gangen was, horten sie meßse.
die leger in den wiesen wurden alle verfangen den frauwen und
jungfrauwen, die dar komen waren den thorney zu gesehen, und waren yczunt
bedeckt mit me dann dru tusent ryttern. und das jostieren was erschrockenlich
und fyntlich groß unden und oben. das getreng was zu allen syten groß,
und die konigin reyt nach yne uß der statt mit großer gesellschafft von frauwen
und jungfrauwen und von vil guter man. sie was gecleit mit purpurn, des sie
rock und mantel hatt, wolbeschlagen mit gold und mit hermlin gefutert sie
kam durch die wiesen riten uff eym schwarczen roß und stund vor der lotschen
ab. sie ging daroff und leynt an eynem fenster die ritterschafft zu besehen.
da kam der tutsch keiser und der konig von norgales und vil ander
konig, die mit yn brachten groß geselschafft von rittern. und als sie versamelt
waren, da kamen sie so krefftig mit großer macht das konig artus volck nit
geliden mochten und musten wichen, biß die gesellen von der tafelrond
an sie ranten mit vil luten, die sie inn ir rot hatten, der me dann dru
tusent was, und was der allerblödest under yn allen wol vor ein fruommen ritter
zu halten. dann die von der tafelronde waren all mit den roßen gezeichent uß
karder leder, wann sie bekant sin wolten vor andern rittern. und als sie vergaderten,
begunde sie ritter und roß darnyder zu schlagen. sie deten in kurczer
zytt so vil das sie durch ir kunheit mit ganczer gewalt unverzagt verliben.
und die ghenen die vor yn hien geflohen waren wanten sich umb und slugen
wiedderumb gar frischlich uff sie, das man nit gesagen mocht welch das best
gethan hetten.
da kam myn herre gawin und gaheries sin bruder zu der versamenung,
die von strytt komen waren. sie hetten by yne zweyhundert ritter der frömsten
von konig artus hoff, an die von der tafelronde. min herre gawin sprach zu
yne das sie keynen ritter enließen, sie stießen yn zur erden. sie sprachen, sie
wolten das best thun das sie mögen. da saß myn herre gawin off und hiw
darinn und stach den ersten der im begegent darnydder; die andern gesellen
deten auch also wol, das ir keyner was, er brech syn lancz. ir was ein teil, die
ritter und roß darnyder schlugen. sie deten durch ir kunheit so vil und mit
macht das ir find mit gewalt uberwunden wurden, so das sie die sterck und
kunheit myns herren gawins und der von der tafelrond nit beiten dorsten, sie
flohen durch die wißen was sie an den roßen haben mochten. da wart groß das
geschrey uber sie, auch sagten die jungfrauwen groß schand von yne und nanten
sie die fluchtigen.
als bohort die ghenen sah den er meynt zu hilff zu komen so fluchticlichen
hien ziehen, da zeygt er es lanceloten und sprach:< wir mochten wol
zu lang beyten, laßent uns yn zu hilff komen, wann sie hant sin not, als mich
bedunckt!> lancelot was gar willig und sprach zu konig bandemagus:< volgent
mir nach mit uwern luten, wann wir zu lang wol mochten beliben!>< herr>,
sprach der kunig,< wir wollen uch volgen biß in den dot, da habent nit zwyvels
an.> und bohort zeyg hern lanceloten myn herren gawin und gaheriet. er
sprach:< off myn truw, das sint die von den unser lut sint uberwunden. jostierent
ir mit dem eynen, so wil ich mit dem andern jostieren!>
< gern>, sprach lancelot. da hiw bohort mit sporn drin und stach gaheries mit
dem roß uber und uber; und er wart gar sere verwunt von dem fal und kam
von imselber der forchten halb die er gehabt hett. und lancelot want sich zu
mym herren gawin, als er yn nit enkant der wapen halb, die er verwandelt
hett, und rant yne uff den schilt also hart das im das ysin durch den schilt
und die plat ging biß inn die linck schulter und stach yn zur erden under des
roß fuß. da das die vom hoff gesahen das die zwen, myn herre gawan und
gaheries von den sie schirm und trost haben solten ir fynde zu uberwinden,
uff der erden ligen, da wurden sie gar sere erschreckt das sie nit wusten was
sie thun solten. und lancelot, der sie also nit laßen wolt, leyt die hant an das
swert, das luter und scharpff was er ließ lauffen da hien er das allermeist getreng
sah der von der tafelronde und schlug den ersten, der im wiedderreyt,
durch den helm, so das er yne bynach off den dot verwuont hett. da begund
er ritter und roß darnyder zu schlagen. er zoch yn den helm von den heubtern
und die schilt von den helßen, so das sie allsament trent wurden syner zukunfft
halben, und gesahen wol das syner schleg nit zu beyten waren und
fluhen vor im als wer er der böß fynt gewesen. und wann er eynen traff, so
wuont er yn off den dot. er det off das mal so vil das er nit baß getun mocht
und jagt die von der tafelronde die im begegenten. er rant sie an mit off gerecktem
schwert und gab yn groß schleg hinden und forn, wann er sie bekant
an yren zeichen. darumb spart er ir keynen den er erlangen mocht, er warff
sie von den roßen zur erden und zoch yn ir schild von den helsen und brach
yn ir platen uß. bohort reyt im alles nach und det yn so viel leyds als er
ummer kund, sie lemten sie mit der hilff konig bandemagus. sie mochtens
numme erliden forcht halben die sie hatten, sie kerten yn die rucken und ließen
yn das felt, es were yn lieb oder leit. da die gesahen, die mit yn da waren, sie
fliehen, die sich off sie verlaßen hetten, da waren sie inn keynem willen me guot
zu thun dann uberwunden zu syn. sie kerten auch an stunt die ruck und
flohen den andern nach was sie ummer mochten lancelot jagt yn alles nach
was er ummer mocht. er versach sich auch sere off sin roß, das er noch starck
und gesunt fant, er rant und schlug darnyder als weren es unvernufftig tier gewesen;
und bohort volget im alles nach als die sich lieb hetten, und sie erritten
den merer teil. sie schlugen sie nyder und fingen ir viel, und das jagen wert
biß an des konigs gezelt.
da sie yne gnung nach geylet hatten, da wanten sie umb frölich
und wol gemut umb der eren willen die yn zuhanden gangen waren. aber konig
artus lag eynig an eim fenster im pallast zu camlot gancz ungewapent, zu gesehen
das jagen das die ußern deten, und hett wol acht genomen wer an dem
tag das best getan hett und das lancelot so wol gethan hett das ny keyner
baß gethuon mocht als yn beducht. aber er kant syner personen nit, der wapen
halb die er an hett, und meynt doch wol, er were es. und als die ußern
konig artus gesahen, da zeygte ye eyner dem andern und sprachen:< das ist
konig artus!> der konig horts wol und nam sichs doch nit ane, dann er besah
alles den ritter der sie uberwunden hett. und als lancelot nah by den konig
kam, da sprach er:< herre ritter, ich bitt uch, ir wollent still halten biß ich
einwenig mit uch rede.> er sprach:< herre, zu mal gern.> da ging er herab baß
an eyn fenster und sprach:< herre ritter, ir ritend hin weg und ir sint so ein
frummer man, das ich gern uwer kuntschafft wolt han, ob es uwer wille were.
und nach mynem verstentniß kennen ich uch nit anders dann das ich wol weiß
das ir der best ritter sint der ganczen welt, und bitt uch durch alle liebe und
fruntschafft das ir mir uwern namen sagent.> er antwurt:< herre, myn namen
sollent ir off diß mal nit wißen, aber dwil ir mich ye sehen wollent, so sint
ir so ein byderman das ich uch das nit versagen mag, ich wil mynen helm uß
thuon uch zu gevallen.> da band er synen helm off und dethe yn von dem
heubt. und so bald yne der konig sahe, da erkant er yne uff stunt und gewann
so groß freud das ichs uch nit gesagen enkund, und lieff zu im herab und
helset yne also als er was und lieff zu im gancz frölich. und als lancelot yne
komen sah, da stund er von sym roß und helset yne. der konig umbfing yn
wiedder, kußt yn und fragt yne wie es im sittherre gangen were.< herre, wol,
got hab danck, ich bin starck und gesunt.> ir konig fragt yne wer der ritter
in den grunen wapen were der im den ganczen teg so geholffen hett.< herre, es
ist myn nefe bohort.>< ach bohort>, sprach der konig,< ir hant uns verraten,
das ir wol wustent das lancelot inn dißem lande was und mir es nit sagten.
uff myn truw, hett ich dißen anschlag gewust, es wer nit geschehen als es
gangen ist, und wir hetten nit so vil schand oder verlust gelitten als wir gehabt
hant.> der konig nam bohort off eyn sytt und lanceloten uff die andern
und furt sie all redende biß off den großen pallast und dete sie entwapen. er
enbot der konigin das sie zu im keme; das sie von stunt dethe. als sie komen
was und lanczloten ersach, man dörfft nit sagen ob sie im groß freud macht,
dann sie lieff mit offgereckten armen zu im und det im alle die freud die sie
vermocht und danckt im sere des schachzabels er ir geschickt hatt.
und inn dem als sie die groß freud hatten, bracht man myn
herren gawan zu hoff getragen so verwunt als er was. und der konig ging
yne gesehen ob er sere wunt wer; da fand er yne zu mal sere kranck als eyner
der sich verblut hett. der arczt kam und stillet im die wunden, da das ysen
und das schafft inne was gesteckt. der arczat sagt dem konig, er hett keyn
not und er wolt yne inn eim monat gancz gesunt machen. er leyt im allsölch
pflaster daroff als er wust im not was und dete yne inn ein kammer ferre von
den luten legen, das im das gerust nit we thett. und als er lanczloten sach,
hieß er yne willkum syn, er sprach:< hett ich gewust das ir here komen woltent
syn, ich enwere nit sunst verwunt worden, dann ich hett uch geselschafft geleist
als dem allerbesten ritter der welt und dem kunsten. das hant ir hie
off diß mal wol bewist und inn solcher wise auch anderswo, also das es
nummer mer den von der tafelronde vergeßen sol, wann von uwer kunheit ist
der hochmuot der von der tafelronde genydert und ir boßheit geoffenbart worden.>
< furwar>, sprach lancelot,< was sie gegen mir gethan haben, das verzihe
ich yne darumb das sie myn gesellen syn und umb des herren willen dem sie
zugehören.>
< lyeber öheym>, sprach myn herre gawin,< furent lancelot von hinnen
und dunt im alle die freud die ir in der welt vermögent. enbietent auch allen
den die wiedder yn gewest sint, konigen, herczogen, graven, ritter und knechten,
armen und richen, das ir keyner ußen blibe, und dem tutschen keyser zum
ersten, der der tutschen land ist ein herre!> der konig antwurt, er wolt also
thun und nam lancelot by der hant und enbott allen den zu im zu komen die
herre gawin beschieden hett zu kumen, und hielt wunderlich groß freud und
hochzytt, und wert biß an den sontag. und man trug myn herren gawan inn
den großen pallast inn eyn köstlich matrasßen, und er lag als ein krancker
ritter. da saczt sich konig artus, konig bandemagus, die konigin und lancelot
vor im, und der konig hieß das schachzabelspiel bringen, das etlich dainn
spielten. und konig bandemagus saczt sich zu spielen, wann er nit meynt das
ymands so vil kunde als er. und als sie sahen das spiel gegen dem konig
spielen sunder ymands zuthun, da wunderte sie gar sere wie das sin mocht.
lang zytt spielt konig bandemagus und off das letst ward er math als geburlich,
das alle die ghene die by dem spiel waren sin gar sere spotten. darnach
spielt der keyser und der konig von norgales und wurden noch viel geburscher
gemath dann konig bandemagus. sie batten myn hern gawan auch zu spieln;
er spielt und ward matt als die andern. er sprach zu der koniginn:< nu spielend
ir auch!> und baten sie doch so lang das sie sich zum spiel
saczt. sie spielt lang und so wißlich das sie allsament sprachen, sie hett wol
gespielt; aber am letsten ward sie auch math. sie sprachen, sie hett das best
gethan< und sitt doch math worden>.< lieber herre>, sprach sie zu lancelot,
< ich bitt uch das ir mich rechent, ob es uch geliebe.>< fraw, gern.>< ach herre
lancelott>, sprach konig bandemagus,< nit spielent, dann ir mögent nit gerochen
werden!>< neyn herre>, sprach lancelot,< ich werd nit zornig, ob gott
will; ob ich math werde, so bini ich doch nit der erst, darumb frag ich nit darnach.>
er stalt das spiel fur sich und spielt so wißlich das alle die es sahen
waren erferet, und zoch syn spiel so lang, so mit gewalt, so mit behendikeit
das er das spiel math macht. da segeten sich alle die es sahen von dem wunder
den sie hatten gesehen, wann sie nit meynten das eynig irdisch man also
vil kunnen möcht. und des andern tags darnach thett konig artus die gesellen
von der tafelronde alle fur sich komen und die schriber, der ritter abentur zu
schriben, und hieß die bucher daroff bringen.
als sie all geseßen und die heilgen bracht waren, daroff sie ir eyde thun
muosten, da sprach konig artus zu lancelot, das alle die zuhorten die da waren:
< lancelot, es ist also ergangen, da ir von hinnen schiedent, das ir uns keynen
eydt datent; doch mit dem wiedderkomen wir uch glauben wollent. und ir
hant, sitt ir von hinnen schiedent, abentur funden, die wollent wir hören, wann
sie geschriben sollen werden by die andern. aber ir mußent zuvor
schweren das ir keyn sachen sagent, sie sint dann war, und keyn abentur die
uch zukomen ist verhalten sollent.> er schwur also und darnach myn herre
gawan, bohort, gaheries und die andern alle. da huben sie ane zu erzelen alle
die abenture die yn zukomen was sitt sie vom hoff geschieden waren. lancelot
erzalt zum ersten von guder von malpas, wie er die jungfrawe und ir wapen
hien weg fuort, und von der vergifft die er im brunnen enpfangen hett, und wie
yne die jungfrauwe erneret. darnach wie lionel yn in dem wald gelaßen hett
und wie er wer bezaubert worden von den dryen frauwen, die yn also inn die
burg zur karren furen deten, und wie im die jungfrauwe ußer gefengniß geholffen
hett. darnach erzalt er von dem thorney den der konig von norgales
und der konig bandemagus gegen einander hetten, wie er darinn kam und hett
konig bandemagus geholffen das best er mocht.< furware>, sprach der konig
von norgales,< ir sagent war, ir hulffent im wol, ich gesach nye keynen man
alleyn off eynen tag so vil mit den wapen gethun als ir datent,
wann sie von uch alleyn alle uberwunden wurden.> konig artus schweyg und
alle die es yn horten erzelen. lancelot hub wiedder an zu sagen wie er in des
rychen konig pelles huß kam und das er den trachen im kirchoff ertot hatt
den er off dem sargk fand, und wie der hoffig gral erfult die tafeln aller guten
spise der welt aber er erzalt nit furbaß wie er betrogen was worden von der
schönen jungfrauwen, des konigs dochter. er ließ es nit zu sagen syner schand
halb, aber er ließ es umb syner frauwen der konigin willen, das er da mit ir
lieb nit verlure wo sie die warheit wust. darnach erzalt er yn die abentur
alle als sie im zukumen waren sitt der zytt er uß dem hoff geschieden was.
er erzalt auch von hector von mares das der syn bruder were und er hett es
nit gewust, darnach von dem tancz und von allen den die da weren gewest,
und wer dar kam, das er bliben muost, warumb das were und durch was abentur
der dancz gemacht were.< da fand ich diß schachzabelspiel das ich herre
geschickt han.> da erzalt er die abentur und betrugniß die der konig qwälle
im zufugt, als er yn in den pfucz gelaßen hett, und vol schlangen und vergifft
was. da er die abentur erzalt, weynt der konig und die konigin und viel ander
von dem großen betrubniß da von sie yn horten sagen, und er zeigt yne die
jungfrauw die yn von der not erlöset hett, und erzalt yn wie er alle die zu
dem huß gehörig erschlagen hett und inn den graben geworffen umb der unbarmherczikeit
willen die sie im gethan hetten. er erzalt yne furbaß gar ordelichen
alles das wie es im sitt der zytt dargangen was biß er zum thorney komen
was. da sprach konig artus:< eyner sachen mich sere verwundert: das ir
sagent, hector sy uwer bruder. und ich glaubs wol das die sach also sy und
wolt das das were, dann hector der besten ritter eyner ist von der welt; und
die tafelrond wer vil beßer, sie were beseczt mit zweyn den besten rittern, und
desta me verfocht.> als lancelot syn abentur erzalt hatt, da wurden sie alle
beschriben, dann sie größer waren dann eynich ander. konig artus hatt lancelots
abentur auch all inn eyn buch beschriben laßen, das man groß fand,
in glicher wiß auch ein buch geschriben biß an syn end, als er verwunt ward
biß off den dot im strit von mordret, als man es hernach findet inn eyner
historien.
als lancelots abentur alle beschriben waren, da must herre gawin die synen
erzelen; aber er dorst nit schwern, wann er den eydt gethan hett als er uß dem
hoff schied. er hub an und erzalt von den sercken da er die schwert offgeriecht
gefunden hett inn der capellen, und enmitten was der brant als wer es alles das
fuer gewest inn der welt, und von den buchstaben die da sprachen das das
fuwer nit verleschen solt biß off die zytt das der unabenturlichst ryter kem
von der welt, der mit syner unabenturlichen ritterschafft hett verlorn nachzuvolgen
der hochsten abenturen des heiligen grals. und am andern
end waren buchstaben< sun der konigin dolereuße>. darnach erzalt er von
dem thorney darinn sich hector gestalt hett, und wie das er kam inn des
rychen konig pelles hoff, und wie er den heyligen gral clerlich gesehen hett,
und die schönst jungfrauw die er ye gesah, und von den wunderlichen abenturen
die inn der burg wern, und die schand die man im des morgens in der
burg thett, wie er durch die gancz statt off eim karren gefurt wardt. darnach
sagt er von dem waltbruder, der im sagt von der betutung des lintwurms und
von dem lepart und sagt im syn dot, das ein sache was des er nit vergeßen
mocht und were des in forchten alle die tag die er lebt; und hett er gewust
die betutung des leparts, er hett sich darfur gehut nach allem synem vermögen.
da myn herre gawin erzalt alle die abenture die im zukomen waren
sitt er von hoff gescheiden was, des er nichts verholen hett durch ere oder
durch schand, das det der konig alles anschriben. darnach gebott der konig
allen synen rittern, die im thorney nyder geworffen waren, das eyn yglicher
das sagen solt und wer yn gefangen hett. und man fand das lancelot vierundsechczig
nyder gestochen hett. der konig sprach:< sagent mir uff uwern eydt
ob ir eynichen nyder gestochen habent.> sie antwurten, sie enwusten keynen,
off all ir truwe.< by mym eyd, so sagen ich uch das er der tafelrund me eren
erwirbt dann ir alle. dann were er nit, so solt sie me genydert werden dann
von uch halben. darumb dunckt mich das ir nummer me wiedder yn reden
oder syn sollent, wann er wol bewißt hatt was er kan, und hatt uwern hochmuot
allsamet von der tafelrond genydert.> der reden wurden sie so sere zornig
das sie darnach lanceloten nymmer me lieb gewunnen und haßten yn biß inn
den dot. aber sie deten des keynen schyn biß zur zytt das die fruntschafft
zwuschen im und der konigin geoffenbaret ward, als sie by eynander funden
wurden durch agravant. - nu leßt die hystory hie von me zu sagen off diß
mal, und man wirt wol daran wiedder komen wann es zytt wurt.
als die gesellen nu alle von den abenturen wiedder komen waren und ir
sachen erzalt hetten, da sprach konig artus zu yne:< uwer waren funffczehen
und sint nit me wann vier erwiedder komen, und man hatt mir gesagt, ir
warent all inn der abenturn. wollent ir nu recht gesellen syn, so geburt sich
wol das ir sie farent suchen die mit uch hinweg geritten synt inn die abentur,
biß ir sie funden habent.>< herre>, sprach lancelot,< ir sagent ware, ich bin
yczunt bereyt sie zu suchen morn oder ubermorn, wann es wol recht und
billich ist das ichs thu, dann sie umb mynent willen uß gezogen sint.> myn
herre gawan sprach, so bald er genesen were, so wolt er vom hoff gescheyden
sie zu suchen, sin gesellen und brudere, der noch dry uß weren. bohort sprach,
er wolt mit yn synen bruder suchen, und gaheries sprach, er wolt yn gesellschafft
leysten, wann sie sunder yne nirgent wolten. da gelobt ir eyner dem
andern gesellschafft zu leisten. also hetten sie die abentur angefangen, darinn
yn lang zytt geburt zu syn. den tag hetten sie alle groß freud und retten von
mancherley sachen.
die konigin was in den pallast an ein fenster gangen, und lancelot
trat zu ir. sie waren alleyn, ferre von den luten, das man nit gehören
mocht sachen die sie retten. da sprach sie:< lancelot, verstunden ir das myn
herre gawan sagt? als er die abenture erzalt von den sercken, sprach er das
nummer keyn man die abenture zu ende brecht biß zur zitt das der ungluckhafftigste
ritter dar keme, der durch syn amie verlorn het nach zu volgen den
abenturen vom heilgen gral. und an andern enden man nennt ine der konigin
ritter von amur.>< sagent mirs, frauw, ob irs wißen, obs der ritter sy.>< uff myn
truw>, sprach sie,< ir sints da die buchstaben von sagent, wann ir sint suon der
konigin dolereuße, das mich fast sere beschwert das ir durch myn erwerbung
verlorn hant zu end zu bringen die hoen abenturen umb mynen willen, da alle
irdische ritterschafft von geeret were die arbeyt darumb haben mußent. und ir
mögent an stund wol sagen das ir myn liebe duer gnung kaufft haben, dwil ir
durch mich verlorn hant das ir nit wiedder mogent gewinnen alle uwer leptag
langk. ye doch sollent ir wißen das ich nit so ungemutig umb uwernt willen
bin, sunder umb der abenturen willen bin ich ungemutig, wann es groß sund
ist, dwil uns gott gemacht hatt suberlich, wolbevalen und beßer dann ymands
anders, auch sölch gluck gegeben das ir wol darzu komen syn mochtent die
abenture des grals snelliclichen zu ende zu bringen, und die verlorn habent
durch unser beyder vermischung. dann es baß komen were, als mich bedunckt,
das ich nye geborn wer worden, das durch myner schonheit willen so vil guts
underwegen solt verliben zu geschehen.>< frauw>, sprach lancelot,< wißent das
ir ubel gerett habent, wann ich nye so zu großen eren und hohen sachen were
komen, werent ir nit gewest. ich enhett keyn hercz gehabt zu myner ritterschafft
mich sölch hohe sachen anzunemen oder im herczen gehabt. aber darumb
das ich an uch und uwer schonheit gedacht han, das hatt myn hercz in
groß hoffart gebracht, so, was sachen ich anfing, bracht ich lichticlichen zu ende.
dann ich gedacht wol, wo ich nit gedecht an die ere, so het ich nichts an uch,
ich must uberwinden oder sterben. und ich sag uch furware das diß die sach
was die mich allermeyst die gnad dete suchen da von ich noch furgenummen
werde.>< ir sagent>, sprach sie,< das ir zu sölchen eren komen sint durch
mich; aber es beschweret mich das ir verloren hant die abentur des heiligen
grals zu vollenbringen, deßhalb die tafelrond angefangen ist worden.>< ir sagt
ubel>, sprach er,< dann ich meyn das ich ny so zu großen eren komen were
dann durch uch wann ich was jung und dorecht, ußwendig myns lands und
des enterbt und kunde sunder ere nichts zu ende bringen. was redent ir darzu,
dann ich enhett nichts gethan, wer ich nit mit uch so wol gestanden als ich
thun!> lang retten sie dar von. darnach erzalt ir lancelot von morgane der
frauwen, konig artus schwester, wie sie im getreuwet hett. des die konigin
gar sere erschrack, wann sie gedacht wol das sie yne anders nit haßte dann
umb yrent willen. sie sprach:< herre, haßt uch morgane, so mußent ir uch
vor ir huten, wann es eyn wyb ist die wol zu forchten ist; sie mocht den
besten und fruomsten man der welt umb eyn ere bringen. ich enweiß
uch nit anders zu raten dann ir sollent dißen rinck an uwerm finger tragen, er
ist von clarem golde, uwer frauw vom lac gab yn mir als ir wurdent ritter geschlagen;
und wißent das er behut vor zeubery.>< das ist ein sach der ich wol
bedarff vor ir, als mich bedunckt.> er nam das fingerlin und stieß es an synen
finger und schieden von einander.
konig artus hieß lanceloten ein bet bereyten in der schönsten kamer und
das sin ußgetragen. das dete er darumb das alle die sprechen die dar komen
waren, konig artus det lanceloten nit mynner freude dann allen rittern der
welt. des andern tags kamen die mere zu hoff das der gesellen eyner von der
tafelronde dot were der wunden halb im lancelot gemacht hett im thorney,
und hieß agranors von hestoce. er was ein gut kun ritter gewest von großer
gebuort. die bottschafft kam auch konig bandemagus, der sprach zu lanceloten:
< herre, bittent konig artus das ich durch frömkeit oder ritterschafft
enpfangen werd zu geselle an der tafelronde, ob ich syn wirdig sy, inn des
ritters stat der da tode ist.> lancelot sprach:< furware, ich kennen uch vor
ein so guten ritter und wisen man, das ir dardurch beßer sin mögent dann ein
ander man mit syner ritterschafft. ich wil in gern bitten, und ich glaub nit
das eynig sach sy der er durch mynen willen ungetan laß.> da ging lancelot
zu konig artus, der erst offgestanden was und zur kirchen geen wolt meß zu
hören. der konig enpfing yn sere gutlich und sprach zu im:< warumb sint ir
so fru offgestanden?>< herre, darumb das ich nit schlaffen mocht und das ich
uch sagen wolt, eyner unser gesellen von der tafelronde ist gestorben; da hatt
konig bandemagus mich gebetten uch zu bitten yn inn des abgangen ritters
statt zu seczen, so ferre uch bedunck das er des wirdig sy nit umb rychtums
willen sol er gesell syn der tafelronde.>< furwar>, sprach der kunig,< thund was
ir wollent, wann er ist eyn frommer man der wißheit und der ritterschafft,
darumb soll er billich enpfangen werden inn des abgangen stat; auch sint ir
desselben meyster und gesell als wol als ich und stet off uwerm eyd als wol
als off dem mym. aber wißent das ir yne nit dahien seczen wollent durch liebe
die ir zu im habent, und, ob er so frumm und vernunfftig ist als er syn sol,
das man yne nit entseczen mag.>< so helff mir got>, sprach lancelot,< ich meyn
das er von ritterschafft me wiße dann ettlich sieben ander. und ob er nit so
gut were als ich meyn, so ist er doch so eyn byderman das wir me von im
geeret sollen werden dann von ettlichen zehen rittern. darumb sprechen ich
mit recht das er billich geselle sy, wann er ist noch in syner rechten
sterck und jugend.>< off myn truw>, sprach der konig,< dwil es uch zu willen
ist, so sol er geselle syn der tafelronde.> da ward den gesellen allensament
darzu gehörig eyn gebott gethan das sie zusamen kemen. und der konig
sprach das lancelot yne gebetten hett von wegen konig bandemagus, yne zu
geselle zu nemen. als sie das verstunden, da gingen sie off eyn sytt sich zu beraten,
das sie ein gut wil antriben. und ir eyn teyls sprachen, sie enwurdens
nit eins also, wann konig bandemagus ritterschafft wer noch nit so wol bewert
das er gesell der tafelrond syn möcht, und durch richtum solt er nit an die
ere komen wann alleyn durch kunheit und ritterschafft. da tratt herfur ywan
der lambtre sun konig fryens von bas, und sprach zu yn:< lieben herren,
warumb sint ir hie wiedder? dann ob irs ratend oder nit, so muß es doch syn,
wann es lancelot haben will. und ich weiß wol, dwil er es wil hann, so wirt
es der konig nach allem synem willen thun. herumb radt ich uch das ir syn
willen thund und yn offnement, dwil ers an uch begeret, und so thun wollent
das myn herre lancelot uch danck sage und die hochsten mann alle die hieinn
sint.>< inn gottes namen>, sprach konig idier,< ir hant uns den besten radt geben
den ich weiß, darumb wollen wir es thuon lancelot nach allem synem willen,
die wil wir es thun mußen.> also schied sich der radt und gaben antwurt, sie
weren eins worden konig bandemagus zu geselle zu nemen von lancelots
wegen, die wil er meynt das ers wirdig were. und off denselben tag ward konig
bandemagus zu geselle genommen mit aller der willen die an der tafelrund waren.
er det den eydt als die andern getan hatten, das er nummer witwen noch
weisen noch arm lut enterben solt laßen, sunder yne beholffen und beraten syn
nach allen sym vermögen. da ward groß freud von yn allen, und konig artus
dete im alle die ere die er im gethun mocht, und es kamen zu den freuden
arme und ryche, alle die es geware wurden, und die freud wert dry ganczer tag.
die konigin sprach:< konig bandemagus, ich han uch lieb, darumb bitt
ich uch und lancelot nuon furbas me gesellen zu syn und getruw gesellschafft
einander zu bewisen und uch zu frund und gesellen zu halten me dann ymands
anders.>< frauw>, sprach lancelot,< dwil es uch gevellet und haben wollent, so
wil ichs gar gern thun.> der konig bandemagus yn beyden sere danckt und
sprach, er solt eynen gesellen an im haben. darnach am dritten tag zu abent
sprach lancelot zur koniginn:< frauw, wolt es uch zu willen syn, so schied ich
morn gern von hinnen mynen bruoder hector und lionel zu suchen, wann ich
gar sere erschrocken bin das ich nit weiß wo hien sie komen synt.>< herre,
wer die sach nit so groß, so wolt ich uch flißig bitten das ir noch so bald von
hinnen nit schiedent, wann ich wol zufrieden bin alle die wil ich uch gesehen
mag. darumb bitt ich uch das ir ylent bald herwiedder zu komen, wolt ir anders
das ich thun was uch zu willen ist.> er sprach, so bald er ummer möcht,
wol er herwiedder komen. die nacht sprach lancelot zum konig,
er wolt des morgens fru hinwegk und keme in langer zitt nit wiedder umb, als
er das auch nit gewißen kund wann er wiedder komen möcht. als konig
bandemagus die rede hort, da sagt er synen luten, sie mochten wol wiedder
heim ziehen, er wolt nit mit yne, wann er gedecht lanceloten geselschafft zu
leisten als lang er möcht. und bevalh syn lant syner nefen eynem, der hieß
patritrez, der tugenthafft und gar ein gut ritter was. und am scheiden sagt er
zu sym volck:< ich wil das ir im thund glicherwise als mirselber; und wißent,
wer wiedder diß gebot thut, den wil ich verderben libs, ern und guts so bald
ich wiedder heim komm!> er gab yn synen nefen zu eym herren uber sie allesampt.
sie enpfingen yn gar gern, wann sie one das yne gar sere lieb hatten,
und hielten yne zu mal wirdiclichen und erelichen.
des morgens, da der tag off ging, stund lancelot uff und hort meß, darnach
wapet er sich. also det auch bohort, gaheries und bandemagus der konig.
und als sie gewapent waren, schieden sie von camlot. die konig, herczogen,
graven, ritter und knecht geleyten sie eynen ferren weg und als sie wiedder
wenden musten, da weynten sie alle erbermelichen. aber die konigin vil me,
der es dieffer zu herczen ging dann den andern allen umb lancelots willen, den
sie lieber hatt dann sich selber. und als sie wiedder komen waren, gingen sie
off das pallast, da sie myn herren gawan kranck funden der wunden halb die
im lancelot gemacht hett. er was so sere siech das er sich nit geregen mocht,
und er weynt gar erbermelichen. als der konig das sah, da fragt er yne was
syns gebrestens were.< furwar, ich han unwillen, und den groß, das ich hie
muß ligen on mynen danck, wann mir lieber were mit dem frumen ritter hinweg
ryten, der yczunt hinweg geritten ist, dann hie zu verliben.> der konig
sprach:< alle die wil ir ungenesen sint, so blibent ir billich biß uch gott gesuntheit
gibt; und so bald ir genesen, mögent ir uch off den weg machen, ob ir
wollent, den andern nach zu ryten.>< furwar>, sprach er,< das wil ich thun, were
ich genesen, und als bald ich so vil macht gewinne, so wil ich nit lenger hie
bliben.> lancelot und syn gesellen die in die suchung geritten waren ritten den
ganczen tag, sunder abentur zu finden, und kamen des nachts inn eyns waltfursters
huß, der sie herbergt des besten er vermocht, wann er eyn sere erbar
man was. und des morgens, so bald sie den tag hersahen, stunden sie off und
wapenten sich und ryten yren weg biß umb den mittentag, da kamen sie uß
dem wald und sahen ferre vor yn ein schön wolstende burg, die man nant die
burg zum wißen torn. sie ritten alle vier darinn uber ein hulczen bruck und
horten off der burg eyn sere groß geschrey, das sie wißen wolten was es syn
möcht. und als sie hinweg furbas geritten, da sahen sie ein man off eim magern
durren pferd inn sym hemd und nydercleyt. und als sie ein wenig furbas geritten,
sahen sie sin fuß under des pferdes buch zuhauff gebunden. und nach
im kamen mer dan hundert buben und knaben, die yne alles aneschruen und
yn mit mist wurfen. sie hetten im syn antlicz auch hinden und fornen so sere
geworffen das man yne kum gesehen mocht. und als sie nah by sie
da besahent sie yn lang, und gaheries sah das es mordret sin jungster
bruder was. des er so sere betrubt ward als er ummer mocht und rant die
ghenen an die yn so schlugen. er nam eym gebuer eyn groß byhel, das er
trug, und begund groß schleg zu geben den ghenen die synen bruder also handelten.
er reyt durch die gaßen sie jagen und dotschlagen als schaff. und als
sie sahen mit yn umbgan, da begunden sie zur burg fliehen und funden iren
herren dar vor, den man nant maßhann. yne verwuondert gar sere das er
sie also verwunt komen sah, und fragt sie were yn das gethon hett. sie antwurten:
< wir giengen yczunt den verkaufften ritter durch die gaßen geleyden so
lang das wir vier ritter funden all gewapent, und der eyn entschut yn uns abe und hant der von der stat me dann vierczig erschlagen inn den gaßen.> da beschied
maßhon das der stet porten von stunt zugeschloßen wurden, darnach
enbott er allen von der stat, ritter, burger und scharganten, und sprach zu yn:
< ir herren, ir mußent uch alle wapen, wann es sint vier ritter herinn komen die
unser lut me dann vierczig erschlagen hant. ich wil das sie all gerochen werden,
das man czu ewigen tagen da von wiß zu sagen.> sie antwurten:< es gefellet
uns allen wol.> gaheries hett synen bruder erlößt und was in eyns ritters huß
kumen, da er nymans inn fand, dann sie all off die burg zum gebott gegangen
waren. er fant cleyder, wapen und roß gnung. sie namen die im gut waren;
und als mordret gewapet was, ritten sie zum huß uß. da fragt er synen bruder
wer die ritter weren. er nant sie im. und als er vernam das es lancelot was,
da dete er sich yn bekennen und grußt yn zumal gutlich. lancelot was zu mal
fro das er yn funden hat, auch was im syn schmacheit von ganczem herczen leit.
er fragt warumb sie im solchs gethan hetten. darumb das sie yn mit gewalt
gefangen hetten und das er sagt, er wer geselle von der tafelrunde,< und ich sag
uch das hieinn sint die ungetruwesten lute der welt; und wie sie mir gethan hant,
als ir sahent, also thun sie allen den ghenen die sie fahen kuonnent.> da gebott
lancelot das bohort fuer in die stat stieß, anders mochten sie sie nit baß verderben.
es was ein edel knab da mit yne, der konig bandemagus zuhort, der
ging inn eyn huß da er fuer fand und stackt es in ein schuwer vol stroß. er lieff
in ein huß darneben und von dem in eyn anders, dar vor die von der stat gar
wenig huten. sie kamen die gaßen herab me dann vierezig gewapent und rufften
die funff gesellen an. lancelot sah sie komen, er want sich umb vor synen gesellen
allen und sengk syn glene. er stach den ersten der im begegent also hart
das im das ysen und schafft durch den lip ging und vil zur erden dott. und
syn gesellen hatt yglicher synen gegenryter darnyder gestochen. sie deten ir
hend an ir schwert und werten sich als wol sie ummer mochten, und wer sie
sah, der hielt sie vor fruom lut. lancelot, der sin schwert auch gezogen hett,
schlug under sie und begund das getreng zu scheyden und groß streych zu
geben. er schlug zu dot man und pfert, er det in kurczer zitt so vil das sie yn
allesamen ser forchten syner großen schleg halb die er yn gab und
darumb das er sie on all erbermde dot schlug. so enwas ir keyner der syner
schleg erbeyten dorst. bohort halff im zumal wol, auch konig bandemagus
und die zwen gebruder. die wil was das fuer uberall enzunt in der statt wunderlich
groß.
die funff gesellen jagten die von der statt vor yn hien, sie erdöten und
schlugen ir so viel das sie durch das fur fliehen musten. da zwuschen fing
lancelot eynen ritter und det im synen helm uß. er zoch syn schwert uß und
sprach, er wolt yn döten, ob er yn nit da hien furt da syn herre were. er
sprach:< ach edeler ritter, durch got gnad, uwer gesellen eyner hatt yn mit
dem helm.> lancelot sah umb sich wie yn bohort neben synem roß hielt und
im den helm uß dem heubt zoch. da rant lancelot da hien und schlug yn mit
dem schwert, so das er im den kopff abschlug. und als die andern ersahen das
ir herre dott was, da wanten sie umb und flohen als sere sie ummer mochten.
als lancelot und syn gesellen sahen das die ghene uberwunden waren, da wolten
sie ir straß geritten syn. sie kamen an die port und funden sie gespert.
< by gott>, sprach lancelot,< wir mußen schlußel haben, sie hant diße gefengkniß
duer gnug kaufft.> da daten sie die port off und ritten hinuß. aber sie
enwarn nit ferre geritten, da was die burgk und statt verbrant und der kostlich
buw zu nicht gemacht, und bleib manch man dot, die eyn erschlagen und
die andern verbrant. also ward die burgk vom wißen thorn von lancelot gewunnen
und verbrant umb der schanden willen die den gesellen von der tafelrond
alda geschach.
die funff gesellen ritten miteinader me dann funffczehen tag und so lang
das sie an eim abent kamen an die burg zu trespas, da myn herre ywan inn
gefangen lag. und als sie nah da by kamen, schickten sie konig bandemagus
schiltknecht vor hin herberg zu verfahen. die an der porten saßen fragten yn
were er were. er sprach:< ich hör zu funff wandelritter uß dem hoff konig
artus, die uch bitten durch lieb und fruntschafft das ir sie noch hint herbergen
wollent, wann sie daling me nit wißen wo hin zu ryten, ob ir yne das versagent.>
< nu rytent hien und sagent, sie sollent nit hieinn ligen, wann wir sie noch yren
konig nit lieb haben, dann ich bin syn fynt, und im zu leyt halten ich im syner
gesellen eynen gefengklich und hett ich sie auch als ich den han, sie solten
sicher syn das ich sie so wol und hart halten wolt als yn, das sie mir nit entgan
möchten nach irem willen.>< uff myn truw>, sprach der knecht,< das wer groß
schad, dann ir enist keyner, er sy wol hundert böser ritter wert als ir sint. und
wißent furware das uch ruwen muß die rede die ir gesagt hant>, und reyt
hindersich zu lancelot, er sprach:< herre, der ritter enacht uwer nit so vil
das er uch herbergen wil und haßt uch, konig artus und all syn hoffgesinde
so sere das er im zu leyd eynen ritter gefangen hatt von der tafelronde.>
< furwar>, sprach lancelot,< der ritter ist nit als demutig als ich wol
eynen gesehen han. und dwil er uns sin huß versagt, so bin ich der eyner der
nit begert darinn zu komen. aber unsern gesellen den er heltet gefangen den
muß er uns geben, er wolle oder enwolle.>< furwar>, sprach konig bandemagus,
< von solcher ubeltat enhort ich inn langem ny me sagen, dann ich riett wol
darczu das er syn engult.> bohort sprach:< verziehent einwenig biß man höre
was er sagen werd, darnach thu man aber was sich gebure.>
sie schickten sich zu roß off die bruck und kamen by den ritter. aber sie
grußten sin nit, und lancelot sprach zu im:< lieber herre, wir haben uch hut
enbotten mit unserm schiltknecht das ir uns herbergen wollent. das geviel uch
nit, darumb muß man es laßen. doch bitt ich uch durch fruntschafft das ir
uns unsern gesellen wiedder geben wollent den ir gefangen hant, ee das wir me
darzu thund.> er sagt, er dets nit durch ir forcht oder bete willen, und det
die port zu. als gaheries das verstund, da greiff er syn roß mit den
sporn und stach yn inn der porten darnyder. er kam inn den vorhoff und die
andern im nach. sie fingen den ritter und sprachen, er must sterben, ob er yne
den gefangen ritter nit wiedder gebe. und er antwurt, er fregt nit darnach ob
sie yn döten oder nit.< sam mir das heilig crucz>, sprach bohort,< es ist so ferre
komen: gebent ir yn nit wiedder von stunt, ir sint dot!> und hub das schwert
off, im das heubt abzuschlagen als der im keyn gnad getan hat. und als er
den schlack komen sah, da rieff er:< ach edeler ritter, ich gelob dir dynen
willen zu thun, ich wil dir den wiedder geben den du heischen bist.>< so thun
es bald, oder du must darumb sterben!> sprach lancelot. und er gelobt es im.
< nu fur mich da hien da der ritter gefangen lyt!> das dete er und zeygt im
den kercker da er inn was, er furt yn da hien und sprach:< herre ywan, gant
herfur!> und er was da starck und gesunt worden syner wunden die er gehabt
hett, wann er ein gut gefengkniß hett der frauwen halb darinn, die im vil guts
getan het alle die wil er inn gefengniß was gewesen. und als yne die gesellen
sahen, hetten sie groß freud mit einander.< ach herre>, sprach er zu lancelot,
< wilkum mußent ir syn! ich meynt, ir werent lang dot gewest, wann myn
frauw die konigin es uns zu verstan geben hett.> lancelot sprach:< ich bin
noch nit dot, got hab danck.>< das walt got>, sprach ywan,< so vil gewinn ich
off diß mal daran das ich ledig bin der gefengniß, da ich nummer ußkomen
were werent ir nit gewest, das ich uch ummer danck sagen sol.> da
sprach lancelot zu konig bandemagus schiltknecht:< gang darinn zu besehen
ob du eynich roß oder wapen findest mym herren ywan, so wollen wir ryten,
wann wir nit lenger zu bliben han.> der schiltknecht ging so lang oben und
nyden suchen biß er gut wapen fandt und ein gut roß, das er mym herren
ywan bracht. und als des schloßes herre gesach das sie hinweg wolten, da
sprach er zu lancelot:< herre, off die truw die ir mir und allen guten luten
schuldig sint, sagent mir wie uwer name sy!> er antwurt im, dwil er yn so
sere und hoch ermant hett, so wolt ers im sagen, und nant sich. da fiel er im
an stunt zu fuoß und batt yn zu bliben,< und sagen uch furware, hett ich uch
so wol gekant als ycz, uch were myn huß und hoff geoffnet worden, allen
uwern willen darinn zu thuon, wann ich wol weiß das ir der man inn der welt
sint, umb des willen man das allerbest thuon solt.> er sprach, er blieb inn
keynerley wise nit. aber der herre batt yn so lang das er bleib, und die sehs
gesellen waren geherbergt das best der ritter ummer vermocht.
als sie zu nacht geßen hatten, fragt lancelot herrn ywan warumb er gefangen
were gewest.< uff myn truwe, ich enweiß>, antwurt er,< dann da ich uch
reyt suchen, da kam ich mit abenture herre geritten dißen weg, also das ich hie
vor sehs ritter fand, die mich anranten und erstachen myn roß under mir, sie
fingen mich und leyten mich gefengklich.>< herre>, sprach der wirt,< ich wil uch
wol sagen wie im ist.> da hub er an im zu erzelen wie herre ywan den schilt
ab gehauwen hett, da von das lant alles verderblich wer worden und gar vil
ubels da von komen ist, wann ettlich, die des nie verdient hant, so umb ein cleyn
sach unverschuolt verderbt sin sollen, das großer schad ist, und nit größer schad
dißem land geschehen möcht als er gethan hatt.< lieber herre, da ich den sah
da von uns der schad komen ist, da sprach ich, ich wolt nach allem mym vermögen
die von dißem land und mich selber an im rechen, das man alle zitt da
von sagen must. also rant ich yn ane salb sehst, ich fing yn mit gewalt und
leyt yn inn myn gefengkniß, und gedachten, wir wolten yn so lang behalten biß
der rieß keme; dem wolt ich yne geliebert haben, sin geriecht mit im zu thun
als im fugt. nu ist es im sere wol komen das ir im so wol zustatten gestanden
sint, dann der rieß hatt davon horen sagen und wil morn komen yn zu holn.>
< inn gots namen>, sprach lancelot,< wußt ich das er morn kem, ich wolt sin
warten und mit im stryten, ob mir gott das gluck gebe das ich den von dißem
land zu frieden mocht gehelffen.>< furwar>, sprach der wirt,< der yn erschlagen
möcht det nye so groß woldat noch so schon eyn ritterschafft, wann keyn man?
inn der welt me zu fochten ist inn myn synnen.>
bohort sprach zu lancelot:< herre, durch gott, gebent mir ein gabe!> die
gab er im gern, und er ging zu yglichem synem gesellen und batt sie auch in
solcher maßen. sie gaben es im alle gern. er danckt yn und sprach:< ir lieben
herren, die gab, die ir mir geben hant, das ist das ich heischen den stryt mit
dem riesen, der morn herre komen wirt, des ich uch zumal sere danck, mym
herren und nefen zuvor an, der mir die gab zu erst zugesagt hatt.>< ach bohort>,
sprach lancelot,< ir hant mich betrogen, wann hett ich das gewust was
ir geheischen woltet haben, ich hett es uch inn keyn wise gestatt umb alles
das golt der welt, wann ir noch zu jungk sint, wann der rieß sere zu forchten
ist, als ich han hörn sagen; und bitt uch das ir mir den strytt laßent
darumb wil ich alt bin, daran thund ir mir die meist freud die ir mir ummer
gethun mög ent.>< herre>, sprach er,< ich laß in keyn wise nit, ich thun das ich
gedacht han, umb das konigrich von logres ließ ich es nit zu vollen furen das
ich mit der hilff gots wol getruw zu volfuren, also das irs allesamet fro syn sollent.>
lancelot sprach:< das geb got!> sie retten also lang darvon biß es zitt
wart schlaffen zu gan. da det yn der wirt sehs bet bereyten inn zwo kamern,
yglichem ritter eyns, köstlich und schon. und das allerschönst wart lanceloten
zugeriecht, wann die gesellen es also gehabt wolten han das es mitten in der camern
gemacht wurd. bohort lag allernehst by im, darnach konig bandemagus
des morgens, so bald es tag wart, stunden die gesellen off und horten meß.
und als sie inn den sale komen waren, da wurden bohort sin wapen bracht von
geheiß lancelots. er wapent sich das best er ummer mocht. und da sprach
konig bandemagus zu sim schiltknecht:< bring mir herre myn schwert, das wil
ich hern bohorten geben!> und bohort danckt im sere, dann es zu mal gut
was. sie deten im lancelots roß bringen, darumb das es das best und das
sterckst was das sie da hatten und was alles gar mit ysen bedeckt biß off die
erde. als bohort bereyt was biß an das offsiczen, sprach lancelot zu im:
< lieber nefe, ich han groß angst vor uch, wann ir mit dem stercksten mann der
welt zu schaffen habent. darumb bitten ich uch mir den strytt zu laßen, ee
ir yne anhebent, durch uwer tugent und eren willen.> er sprach:< ich entuon
es inn keyn wise und wolt lieber zustucken zurschnyden syn dann das
ichs det; und wißent das er vor mir nit gesteen mag, des habent keynen
zwyvel.> da saß er off syn roß, und der wirt gab im des riesen schilt, den
herr ywan dar hett bracht. da reyt er hienuß, des riesen zu warten biß er
keme. und lancelot verstund wol an synen gesellen das sie groß forcht vor
yn hetten darumb das er jung was und von schwachem alter und der rieß hart
und starck und der ungetruwest man der welt. lancelot sprach:< ich han groß
sorg das er yn erdöt, ob er yn uberwinde, und darumb wil ich mich wapen, das
ich all bereyt sy uß zu ryten, ob es not dut.> sie sprachen, er mocht nit baß
gethun. da bracht man im syn wapen, die er off stunt an det. also daten alle
syn gesellen und die von der burg und saßen miteinander off, zu gesehen wie
sich der stryt machen wurd, und beyten also lang biß sie den riesen sahen
komen uff eim großen roß starck und schnell, und hett ein schwarcz wapen an.
< ach herre>, sprachen die gesellen,< hie ist der rieß, er kompt dort herre!> da
sahen sie lancelot sere betrubt, und sie trosten yn des besten sie mochten und
kunden.
als bohort den riesen komen sah, da stalt er sich zu jostieren und warff
die glene under den arme und ließ lauffen was er ummer mocht und den schilt
vor yn. und als bald yne der rieß an sahe, ruofft er yn an und sprach:< herre
ritter, ir sint der ghener der mir zu leyd myn schilt hant abgehauwen. uff myn
truw, ir hant ubel daran gethan, dann samir ein roßlin, ir mußent
sterben!> und riecht syn roß gegen im. da kam eyner off den andern mit
großer sterck gerant und stachen so hart das sie die glenen zustucken springen
deten, und traffen sich mit dem libe und mit den roßen, das sie alle beid gestreckt
zur erden vielen und lagen lang wile als ob sie dot weren, die roß off
yn, also zurstoßen das sie nit macht hetten off zu stan. und bohort sprang
zu erst off, als der sere behende und frumme was, und schampt sich sere das er
gevallen was und so lang gelegen hatt, und leyt die hant an das schwert und
lieff den riesen an, der yczunt off stund und sere verdurmelt was von dem
falle den er gethan hett. und bohort schlug yn so hart das er yn wiedder zur
erden fallen dete. da erholt er sich und gab im mit aller syner macht eynen
streych noch eins, das er yn aber zur erden fallen dete und gancz verdurmelt,
wann er was von solcher großer sterck das wunder was; und gedacht in imselber
das er sterben must, und stund off. und als er off die fuß kam und da
stund, da was er noch zu mal sere vertormelt. bohort sach wol das er sin
macht verlorn hett und ylt sich deste me. er nam yn mit dem helm und zoch
yn im nytlich uß dem heubt und warff yn hinweg so ferre er kunde. als lancelot,
der syn groß sorg het, das gesach, da sprach er:< nuon bin ich nach
allem mynem willen erfreuwet.> und der riese, der syn heubt entwapent fand,
hatt nit kleyn angst, dann er fand syn wiedderparthy keck; aber darumb nit,
er ließ sich off syn sterck und meynt nit das der ghener yn uberwinden
mocht, und nam syn schwert und lieff bohorten ane und gab im mit ebechem
schwert eynen schlag so hart er vermocht und schlug yne durch den helm, so
das das schwert darinn ging me dann zweyer finger dieff. bohort befand den
streich hart und von großer macht und gedacht, im möcht wol mißlingen, ob
er der mere enpfing und sich nit hut und ende gebe. er gedacht das der rieße
von der grösten sterck were als er ye keynen man versucht hett, und hub
syn schwert hoch off zuberg, wann er meynt im eynen allsolchen streich off
syn heubt zu geben von aller syner macht. aber der rieß sach den streich
komen und dorst syn nit erbeyten, darumb das im das heubt endeckt was, und
sprang uß dem streich also das bohort felen must. da begunden die zwen den
strytt herter anzufahen dann nymant gemeynt hett, und der rieß deckt sich so
wol das yn bohort nit erlangen mocht noch anders treffen dann off den schilt.
der stryt wert so lang das ir keyner was, er hett bluots gnung vergoßen. das
beschwert lancelot zu mal sere das der stryt so lang wert und sprach zu den
die by im waren:< off myn truw, ich gesach nye keyn der so vil schirmens
kund als der rieß tuot, wann er hatt yczunt enpfangen me wann hundert streich
off synen schilt, da von ein ander man dot were. und ich sag uch nach mynen
synnen, hett er synen helm off dem heubt, er wurd nit uberwunden von eynichem
manne uß unser geselschafft.> der stryt wert lang zytt, so das bohort
zornig wart und lieff den riesen ane und traff yn also das er im die nase mit
dem kinbacken verschneydt, das man im die zene unden und oben sah. und
als er sich so verwunt fuolte, da ward er rasen von großem unmuot
und smerczen, das er sin schwert und schilt zur erden warff bohort zu begriffen
mit den armen. und als bohort das ersach, da warff er den schilt zur
erden und nam syn swert mit beyden henden und gab dem riesen so groß einen
schlag uff syn heubt das im das schwert biß off die nase ging, und viel zur
erden als ein baum und schnarckte nach dem tode. da ranten lancelot und
syn gesellen zu bohorten und deten im die gröst ere der welt, und sie fragten
yne ob er sere wunt were. er antwurt, er hett keyn wunden und qwetschung
die im schaden mochten.
der wirt dete sich yne entwapen und das eßen bereyten und sprach zu
yne, sie solten des nachts nit von dannen scheiden, er wolt yn guot gemach
und so groß freud thun als er ummer mocht, umb der großen ern willen die im
gott geben hatt. aber lancelot wolt des nit volgen und sprach, er det es nit.
doch baten yn die gesellen so viel das er bliben must. und der ritter, ir wirt,
enbot den rittern vom land allen das sie dem ghenen freud und ere deten der
sie enbunden hett von dem rießen. und als sie das vernamen, da waren sie
ußer maßen ser fro und samelten sich, das ee wann vesperzitt mer dann dru
hundert by im waren bohorten zu gesehen, und sprache, sie wolten im dienen
mit allen dem das sie vermochten, als sie auch billichen deten. sie sprachen
zu im:< herre, ir hant uns erlößt von der grösten betrubniß der welt, wann
wir nummer frieden gehabt hetten vor dem tufel den ir erdöt hant, daran ir
so groß ere erworben habent das yderman wer es hort uch dancken sol alle
uwer leptag lang.> die nacht hetten die gesellen gut gemach und waren gar
wol geherbergt. und des andern tags sprach lancelot zu synen gesellen das sie
sich wapenten, wann er inn keynerley wise lenger bliben wolt. sie wapenten
sich und schieden von dannen mit großem dancken irm wirt, der ine sere gutlichen
gethan hett. und als sie mit einander in das felt kamen, da fragt
myn herre ywan wo hien sie wolten. und lancelot sprach, er enwust war
anders dann da hien yn abentur trug.< was rytent ir dann suchen?> sprach
herre ywan. er antwurt:< mynen bruder hectorn, mynen nefen lionel und die
andern gesellen, der noch vil bliben sint in den abenturn.> herre ywan sprach
zu konig bandemagus:< wo von sint ir der wandelritter eyner?> und lancelot
erzalt im wie die von konig artus hoff yn hetten zu geselle der tafelronde
genomen und enpfangen an stat gavors, der dot ist. des was er gar
fro und sprach:< off myn truw, dwil ir nit wiedder wenden wollent, so bin ich
der ghener der keyn gemut hatt zu hoff zu ryten, wann ich wil umb myner
gesellen willen, die sich mit mir in die abenture gestalt habent, mit uch off
die abenture.>
< nu will ich uch sagen>, sprach lancelot,< was wir thun sollent.
unser sint sehs gesellen alhie, so frumm lut das keyner ist, er sy fur eynen
frummen ritter zu halten. darumb so wollen wir uns scheyden, und yglicher
halt synen weg furbas hin. dann ob wir allesampt mit einander ryten, so
möcht man es uns fur verzagheit halten und vor nichts, und deten auch nit
me sachen dann eyner alleyn. und darumb das wir wißen was unser yglicher
von uns funden hab, so sollen wir mit dem wiedderwenden zu der burg komen
da wir gelegen sint. und ob wir unser gesellen finden mogent, so sollen wir yn
sagen das sie off die zytt all dar zusamen komen, und dann ryten wir mit einander
zu hoff.> sie wurden des eyns und daten ir helm ab, sie kusten einander
und schieden weynende, wann sie sich versahen inn langer zyt einander nit me
zu gesehen by einander als sie das mal waren. iglicher nam synen weg und
schieden von einander.
morganes verrat
lancelot reyt alleyn synen weg den tal und den andern, on eynich abentur
zu finden die er suchend was. da gedacht er das er ryten wolt zu dem
wald da er lionel verlorn hett, dann durch abentur mocht er da ettwas vernemen
baß dann an andern enden. und reyt den rechten weg da hien so er
allerbaldest mocht und kam off dieselb stat da lionel von im gescheiden was.
er sah hien und herre und sprach:< ach lionel, lieber nefe, ich bit got das
er mir solche mere zufug das myn hercz erfreuwet werd.> in der clag als sich
lancelot so jemerlich clagt zu imselber, da sah er von ferren ein jungfrauwe
komen die hohe straß im wald herre traben. und als sie nah by yn kam, gruoßt
er sie. sie danckt im sere und fragt yn was er riet suchen er antwurt:< ich
such einen ritter der mir mere wolt von im sagen den ich verlorn han.>< wie
heißt er?> sprach sie. er sprach:< er heißt lionel.> sie besah yn eben und
sprach:< lieber herre, wie heißent ir?>< jungfrauw, ich heiß lancelot vom lac.>
< lancelot?> sagt sie,< samir das heilig crucz, ich han zu dicken malen horn von
uch sagen das man uch helt fur den besten ritter der welt! ich wil uch wisen
den ir suchent, so ferre das ir mir gelobent nach zu volgen und mir zu eyner
sachen zu dienen der ich notturfftig bin.> er antwurt, er wolt es hart gern
thun nach allem sym vermögen das er mit eren gethun möcht.< ich beger nit
me>, sprach sie.< nu sagent mir die ware mere von lionel!>
< furwar>, sprach sie,< es ist eyn ritter inn dißem wald, der grußlichst und
der verfocht sampst den ir ye gesahent als ich meyn, sere starck und fast arg,
und was bruder carados von dem jemerlichen thorn, des riesen
den ir dot schlugent, als ich han horn sagen.>< in gottes namen, ich han solchs
mit sym bruder gethan, ich thu es auch wol mit im, ob gott wil, mag ich im
ob geligen.>< wollent ir dann da hien, ich wil uch dar furen, wann ich weiß
wol wo er wonet.> er sprach:< rytent hien, ich wil uch volgen und das durch
syner grusamkeit willen nit laßen.> also ritten sie hien, die jungfrauw vor,
lancelot nach, so lang off eim hubschlag. sie kamen zur burg tartre, sie besahen
den thorn, der sie starck und hoch ducht sin und wol stende. und lancelot
fragt ob das die burg were da von sie im gesagt hette. sie sprach< ja>.
da ritten sie also biß sie hininn baß kamen und sahen den bruonnen, der da
lieff durch eyn silberin rörn und viel in ein marmelsteynen schenckfaß, als die
hystorye zuvor das zu andern zyten erzalt hatt. lancelot besach den thorn,
den er in im sere schön acht, und auch den brunnen, umb das er so wol mit
laubern bedeckt was. darnach zeygt im die jungfrauw die schilt, der me dann
sechczig waren, on die andern wapen. er besach sie alle und erkant gloats
schilt, des marschalcks schilt und lionels schilt. aber lionel hett yn nit dar
bracht, wann sie hetten einen andern machen laßen, der was gunterfey glich
als der den er fuorte. das was darumb geschehen das alle die yne sehen wißen
solten das lionel darinn gefangen leg, ob er anders in der gefengkniß nit wer
gestorben.< uff myn truw>, sprach lancelot,< ich mag nit gleuben das diß war
sy das durch eynen man so vil frummer ritter schilt gewunnen werden und die
ritter gefangen haben mocht.>
als sie ein cleyn wil also da von retten, da sahen sie den großen ritter off
der lincken syten des waldes, und bracht zwen ritter vor im off dem sattelbogen
gefurt, die er gefangen hett und die so sere verwunt waren das sie sich
nit offrecht gehalten mochten, glich als weren sie dot gewest. da sprach die
jungfrauw zu lancelot:< lieber herre, dort herre kompt der ritter von dem ich
uch gesagt han. nu mögent ir gesehen wie er ein man ist und wie er die ritter
furt gefangen.>< laßent yn herre komen>, sprach lancelot,< dann so helff mir
got, das der ritter keyner die er vor im furet daling in sin gefengkniß kumme
durch synen willen!> und lancelot besach sin roß ob im nichts daran gebrest,
und det sich so zum ritter, das er sin nit geware ward biß er gar nahe by yn
kam. da rufft er yn ane:< herre schalck und herre bößwicht, legent die ritter
nyder, ir sollent sie nit furbaß furen durch uwer macht die ir habent, ob ich
mag, wann ir mußent sie laßen bliben!> und als bald er lancelot erhort, da
warff er die ritter nyder zu der erden und sengkt sin spere und ließ
lauffen zu lancelot was er ummer mocht, und lancelot zu im widder als eyner
der keyn forcht hett und auch nye keyn forcht gewann vor keynem ritter den
er ye gesach. und traffen sich herticlichen, so das sie beyd von den pferden
vielen. und enmochten sie auch wedder schilt nach blaten nit gehelffen, dann
sie stießen die ysen durch ir wiß fleisch; und weren ir glenen nit gebrochen,
sie hetten siech beid zu tode gerant. und sie stießen mit lib und mit
schilten so hart zuhauff das sie zur erden sturczten also sere verwunt, das ir
keyner was, er bedörfft wol eins guten arczt, wann der groß ritter wunt was
worden durch die brust und lancelot durch die linck sytt. sie bluten gar sere,
eyner als wol als der ander. aber off den stunden enpfunden sie keyner wunden
als die von großem herczen waren, wann unmut und zorn hett sie gancz beyd
umbfangen, das sie nit wyter verstunden anders dann sich zu rechen und zu
wern, wann yglicher sere zornig was sins fallens. da zugen sie ir scharpff swert
blanck und wol schnyden, und eyner gab dem andern groß schleg uff die helm,
das die yn zusahen beducht fuer daruß springen. und der stryt begunde under
yn zweyn so wunderlichen groß zu werden und so engstlich das sie ir schilde
zurbrachen in kurczer frist, und dommelt so frischlich als weren groß burg zur
erden gefallen. sie zurhuwen ir halsberg off den armen und syten, das sie wenig
nucz waren, und deten das rot blut off die erden springen von irem lib mit iren
schwertschlegen. sie verwunten sich so sere großer und cleyner wunden, das es
wunder was das sie es erliden mochten. dann wer der groß ritter nit so licht
gewest als er was umb das er so vil bluts vergoßen hett, er were dot gewest,
wann lancelot yne also zugericht het das keyn man als vil gelitten mocht han
als er dett. lancelot arbeit sich gar sere, und ghener wert sich auch ußer
maßen sere, als lang biß sie beyd so mud wurden das sie mit gewalt rugen
musten. und eyner trat von dem andern und rugten uff yren schilten.
uber lang hub der groß ritter an zu reden und sprach zu lancelot:< herre
ritter, ich bitt uch mir zu sagen wannen ir sint.>< warumb fragent ir?> sprach
lancelot.< darumb das ich uwern naen gern wißen wolt und uch erkennen,
wann ir der best ritter sint den ich ye erkant oder versucht han sitt der zytt
das ich den schilt furen begunde. und hann doch mit mer dann tusent rittern
gestritten, die ich all uberwunden hab, on uch alleyn geb ich den brise, wann
ir der best ritter der welt sint. und darumb wolt ich uwern namen gern wißen,
dann ir mochtent der sin, ich wolt mich nit mit uch richten; ir mochtent auch
der sin, ich wolt mich mit uch riechten.>< wie>, sprach lancelot,< ist dann eyn
ritter in der welt, den ir in sunderheyt haßent biß in den dott, mit dem ir uch
nit richten woltent?>< ja>, sprach er,< eyner alleyn.> lancelot sprach:< wer ist
der?> er antwurt:< es ist lancelot vom lac. mit dem wolt ich mich inn keyn
wyse sunen darumb das er mir mynen bruder carados erschlug, der ein herre
was zu dolerusegarte, den ich in der welt allerliebst hatt. und sag uch furwar
das ich wolt verlorn haben alles das ich in der welt hann das er inn uwer statt
stunde, wann ich versehe mich der großen mißdat und mordes wol an im zu
rechen, und ist das allergrößt leyde das er mir inn myn hercz geworffen hatt.>
< nu wißent furwar>, sprach lancelot,< das ir nye so recht kament als ir
kuomen sint uch zu rechen, ob ir gewalt gewinnen mög ent, dann ir sehent
yn vor uch stan und habent versucht wie syn schwert schnyden kan, als ich
meyn, wann ir hant uwers bluts vil da von verlorn.>< ja>, sprach er,< sint ir
lancelot?> er antwurt:< on zwyvel, ich binß.>< furwar>, sprach der ritter,< so
mußent ir sterben one ander scheczung, wann ir der sint den ich in der welt
allermeyst haße. das wil ich uch gar bald thun erkennen, und huten uch vor
mir, wann ich wieddersag uch!>< furwar>, sprach lancelot,< off uwer trauwen
acht ich nit vil, dann ir mußent die fart uwers bruders schmacken.> da
hub lancelot das schwert off und gab im ein sölchen schlag off syn
heubt das er yn strucheln dete. aber er richt sich bald off, wann er fast starck
und licht was und doch sere schwach umb syns blutvergießens willen. wer er
nit so von großem herczen gewesen, er hett syn leben mußen laßen. er hielt
sin schwert in syner hant und gab lanceloten da mit groß schleg wo hien er
yn treffen mocht. und geschah aber nit als dick als yn lancelot rurt, wann
lancelot yn zu male sere felen dete, dann er alles hien und herre sprang. nu
wert der stryt so lang das die es sahen sich verwunderten wie sie es geliden
mochten so lang, wann yglicher mer dann zehen wunden hett und me an yrem
lib, da von ein ander dot gewest were, und von dem schmerczen, den sie nit
enfulten als die ghenen die sich haßten inn den dott. da schlug eyner off den
andern als weren sie ysen gewest. und weren sie mit den streychen zusamen
kuomen als am ersten, sie hetten sich bald zu tode geschlagen, dann ir halßberg
waren zurbrochen und wanten sich ir schwerter inn den henden von großer
mudikeyt, wann sie sich schlagen wolten. wann der groß ritter was also verduormelt
von mudikeyt und vom bluot das er vergoßen hett, das er sich kam
offrecht gehalten mocht off synen fußen, wann lancelots schwert das was fast
guot, und schlug off yn da mit groß schleg und vil, also das den großen ritter
sere verwundert lancelots kunheit. lancelot treyb yn lang hien und herre mit
synen schlegen, und er deckt sich als fast er vermocht und was zu mal sere
mude und hett alle syn macht verlorn. als lancelot das ersah yn also uberkumen,
da ylte er ye me und treib yn also schlahende biß an eynen graben,
der by dem bronnen was, und viel hindersich darinn und kunt nit me daruß
komen syner großen amacht und schwacheit die er an im fulte, und enpfand
wol das er dem tode nit entgeen mocht. und lancelot begreiff yn by dem
helm also in dem graben und zugt im den uß dem heubt nitlichen und warff
yn hinweg und hub syn schwert off und schlug yn mitten durch den kopff.
da viel er dot in den graben, und lancelot stackt syn schwert in die scheide.
da sprach die jungfrauw zu im:< herre, volgent mir das ir gelobt hant!>< ach
jungfrauw>, sprach er,< verziehent so lang biß ich den gefangen ußgehelfen.>
sie antwurt< gern>.
da ging lancelot vor die burg zu den rittern die da wunt waren, und er
kant den eynen, das was gaheries, herrn gawins bruder, der sere wunt was.
er kant auch lanceloten und stund gegen im off also verwunt und hieß yn
wilkum syn. lancelot danckt im und fragt yn ob er wol genesen möcht. er
antwurt:< ja wol, wo ich rug hab.>< so gent darinn und helffent unsern gesellen
uß dem gefengkniß und auch allen den andern die uß fremden landen
sint, der viel darinn ist, wann ich muß ryten mit dieser jungfrauwen da hien
sie mich furet, dann ich han es ir gelobt, und enweiß doch nit ware.> er stilt
syn wunden, das sie nit zuvil bluten, und reyt mit der jungfrauwen, die yn
alle die straßen hien fuort da sie herkomen was. gaheries ging in die burg
teritans. da fand er eynen knecht siczen, der die schlußel in der hant hatt, an
eyner marmelen sulen. er grußt den knecht, der so sere erschrack
da er yn also sah komen, das er nit wust was er thun solt, wann er wolt
fliehen. aber gaheries greiff yn mit der hant und sprach:< samir das heilig
crucz, du magst mir also nit entgan, du must mich wysen wo die ritter in gefengkniß
ligen!> er antwurt das er es nit thett. gaheries warff yn undersich
uff die erde und sprach, er wolt yn doten ob er yn nit da hien furte. und er
hett forcht zu sterben und bat gnad und sprach:< herre, ich wil alles das thun
das ir wollent.>< so fur mich zu den gefangen, das ist myn begern!>< gern>,
sprach er und furt yne inn das gefengniß. er sloß die thur off, das eyn großer
sal was hart off der erden, der wol vierczig finster hett, von ysen gemacht, die
all zuo eynem baumgarten zu gingen, das man zu mal wol gesah. gaheries ging
dar inn und grußt die ritter. sie stunden alle gegen im off, wann sie yne noch
nit bekanten. er fragt nach den gesellen von der tafelrond. da sprungen herfure
hector vom mares, lionel und die andern gesellen von der tafelrunde.
und als bald gaheries sie sah, da det er synen helm abe und ließ sich besehen.
da lieffen sie zu im und umbfingen yn mit großen freuden. er sprach zu yn:
< ir herren, herre lancelot duot uch all sere grußen, die fremden mit den heimschen,
und enbut uch das ir wol hinweg mogent geen wann ir wollent, dann ir
nymands hieinn findent der uch behalt uber uwern willen, wann der groß ritter
lytt by dem bruonnen, den lancelot uberwunden hatt und erschlagen.> und als
sie die mere verstunden, da gewunnen sie so groß freud das wunder wer da
von zu sagen und gingen frölich hinuß umb der abenture willen die yne wiedderfarn
was. und als sie all heruß kamen, da fand gaheries an der zale ob druhundert
ritter die uß konig artus hoff und uß andern fremden konigrichen
waren, die abentur suchen ritten. und als sie all erlößt waren, da sprach der
marschalck, das sie all zuhorten:< sagt ich uch nit das wir nummer erloßt wurden
biß uns lancelot hulff, und als bald er herre kem solten wir ledig werden?>
und die andern sprachen, er bewißt wol das er der best ritter were von der
welt. hector fragt gaheries was lands er hien ritt. er antwurt im:< zum land
zu fornyen.> da sprach hector:< hett ich ein roß, ich gerugt nymer biß ich
yn funden hett, wann ich begere zu mal sere yn zu gesehen, dann er der
frömst man ist von aller welt und under allen den die yczunt wapen furen.>
gaheries sprach:< wir mußen besuchen ob wir finden daroff wir ryten mogent.>
da berieten sie sich was sie thun solten, wann sie da nit lang beliben mochten.
inn dem als sie also zusamen retten, kam eyn knecht der dry seumer mit wildpreth
bracht wol geladen.< gott hab danck>, sprach gaheries,< wir
mögen nuo wol hieinn bliben, als mich bedunckt, wann wir gnug zu eßsen haben!>
< ich wil uch sagen>, sprach brandelis,< was wir sollen thun. wir sint fast
mude und gearbeit und lang in gefengniß gelegen, und ir selber, gaheries, sint
sere wunt und auch ander unser gesellen viel. darumb raten ich uch das wir
diß wochen hie bliben biß unser gesellen ir krenck genesen sint, wann ich hoff
das uns gott in kurczer zytt allen sampt helffen sol.> gaheries sprach:< als
lang wir hieinn sint sollen wir großen vollen haben alle profianden, ob got wil.>
brandelis sprach:< es ist ein walt nah hie by, da wir wilprets gnug fahen
mögent als vil wir des haben wollen; dann ich sag uch furwar, weren wir zwey
jare hieinn, wir hetten profianden gnuong.> also verliben die gesellen by einander
und daten yne so gut gemach als sie ummer mochten.
des nachtes, als sie geßen hetten, da fragten sie gaheries ob er eynich
mere wißt von konig artus hoff. er antwurt, es wer nit lang das er von dem
thorney gescheiden, der gewest were der köstlichst von dem konigrich von
logres sitt der zitt das konig artus gekront were worden, und erzalt yn von
dem großen volck der ritterschafft die da gewest waren, und wie die von der
tafelrond alle uberwunden weren worden durch lancelot, der mit konig bandemagus
gewest were. da sprachen sie all:< furware, lancelot ist der frömst und
best ritter der welt.>< so helff mir gott>, sprach hector,< nu hatt ers wol bewißt
das es ware ist das der hoff me von im erhaben wirt dann von dem halben teyl
der andern allen!>< by mym eyde, herre hector>, sprach gaheries,< er beclagt
sich zu mal sere von uch das ir wol wißent das ir syn bruder sint, und ir sint
dick by im zu hoff und alle zytt wiedder yn gewest, als wer er uwer dotfynt.
warumb sint ir also wiedder yne, dwyl er der best ritter ist der welt und blum
von allen andern erbarn luten?> da begund hector zu betrachten der schanden
die er hat und sprach:< lieber herre, sprech ich das er myn bruder were, so
ist er von so großer ritterschafft und ubung ob er myner nit begert zu kennen,
oder, durch abenture, er enhett des herczen nit das es ware sin solt, so hett ich
groß schand ob er leucknete das ich sin bruder were. aber die wil er nu die
warheit weiß von andern und nit von mir, so wil ich mich furbas me arbeyten
mich im zu kennen zu geben, und wolt got das ich yn funde uber kurcz oder
uber langk. und so bald ich ein roß haben mag, so wil ich nummer off gehörn
zu ryten biß ich yn gefunden han; und ob er diße sach vor ubel nympt, so
wil ichs gegen im beßern nach alle synem willen und gevallen.> und als lionel
die abentur hort, da was er ußer maßen sere fro. er umbfing hectorn und
dete im wunderlichen groß freude und ere und sprach:< by gott, ich hett eynen
bösen nefen an uch das ir uch gegen mir so lang verholen habent.>< lieber
herre>, sprach er,< ir sint edel und rych, eyns koniglichen stammes von vatter
und mutter, und ich gegen uch eyn armer ritter und nyder geburt,
so das ich nit gemeint hett das ir begerten mich fur uwern nefen zu haben,
endeten irs nit von rechter gut.>< hector>, sprach lionel,< sagent ir ummer me
da von, so sollent ir nummer keynen danck von mir haben, wann ich weiß das
irs darumb sagen wurdent das ich eynen fuß lands noch erbs nit enhan. aber,
ob gott wil und myn nefe, claudas muß sichs noch beruwen das er mir das
myn vor helt, und sol solchen lon haben als eym verreter zugehört,
der ein edelman enterbt hatt.>
also bliben die gesellen by einander die woch da biß so lang das der
banricz von der teyl, der off zwo mylen dar, by seßhafftig was, dar kame sie
zu gesehen, und was gar fro das torrytans erschlagen was; und er fand syner
bruder eynen der da inn gefengniß gelegen was, den er in eim halben jare nye
gesehen hett, der im groß freud dete. und als er gewar ward das die gesellen
keyner andern sachen halben da bliben dann das sie keyn roß hatten dannen
zu riten, da det er yglichem uß konig artus hoff ein gut starck roß bringen.
da schieden sie von dannen und gaben im die burg terrytans mit irem zugehörde
als sie beschloßsen was. sie schickten sich inn den weg da die jungfrauw
lancelot hien gefurt hatt, und rytten allesamet mit einander so lang das
sie ein getriben straß funden, die inn den walt ging. da sprach gaheries:< ir
lieben herren, alhie mußen wir scheiden darumb das ich nit enweiß ob wir
lancelot finden. dann ich sagen uch das ir alle zum hochzytt inn die burg zu
trespas sin sollent, die gelegen ist zu ußgangk des riesen lands das zu gorre zu
gelegen ist; und uff dem tag wil lancelot auch daselbst sin.> sie sprachen allesamet
das sie komen wolten, ob sie mochten. also schieden sie von einander,
und yglicher reyt synen weg und arbeyten sich sere lanceloten zu finden, wann
sie sin gar sere und von ganczem herczen begerten yne zu sehen. - nu furbas
kert sich die hystory wiedder zu lancelot vom lac.
nu sagt die historia, als lancelot gescheiden was von der burg vor der er
torrytans erschlagen hett, das er reit also gar mud und sere gearbeit als eyner
der gar vil gelitten hett inn dem stryt den er gewann. die jungfrauw reyt alles
vorhien der hohen straßen biß sie kam an ein fußpfadt, darinn sie sich stalt
zu riten. da hub sie an und sprach:< wißent ir war ich uch furen wil?> er
antwurt:< neyn, ich enweiß nit war ir mich furent, ob ir mirs nit sagent.>< uff
myn truw>, sprach sie,< ich fur uch mit eim ritter zu stryten, der hie by in
dißem wald ist, der sich mit alsolchem ampt behilfft, deßhalben yne all die
welt billichen haßen solt, wann er alle die beraubt die im zukomen mögen
da er macht uber gewinnet.>< wie wißent ir das?> sprach lancelot.< ich weiß
es an mirselber wol>, sprach sie,< wann ich reyt nechten vor im hien,
da nam er mir das schönst roß das ir in langer zyt ye gesahent und wolt mir
vil boßheit und unwillen thun darumb das ich da von rette und yne schalt.>
< nu wil ich uch sagen>, sprach er,< ir sollent einen ferren weg vor mir hien
riten, so wil ich uch von ferrem nachvolgen, dann ich weiß wol das er uch
uwer pfert nemen wirt, ob er anders so ungetruw ist als ir sagent.>
sie sprach:< ich wil es gern thun als ir vorgenomen hant.> sie reyt vor und
lancelot nach von ferren als lang biß sie kam by den thorn starck und hoch,
der an eyner marck lag. und der ritter saß all gewapent vor der porten, one
das er syn roß nit hett. und als bald er die jungfrauw ersahe, da wolt er ir
ir pfert nemen. er greiff sie mit den armen und warff sie zur erden. da hub
sie an zu schrien und hilff zu ruffen. sie stund wiedder off und sprach, er solt
es nit hinweg furen, und nam es mit dem zaum. und lancelot, der nit ferre
was, sah wol das sie abgeworffen und ir ir pfert genomen was. er ließ sin roß
lauffen so bald er ummer mocht und rieff den ritter an, er must sterben. und
als er yn komen sah, da hatt er forcht des todes, wann er want umb und wolt
geflohen syn. aber er mocht das nit gethun, dann lancelot kam so schnelliclichen
und stach yn so hart das yn wedder schilt noch helm nit gehelffen
mocht, sunder er stach im das ysen mit dem schafft durch den lib, so das er
zur erden viel und von imselber kam als eyner der mit dem tod rang. lancelot
stund abe vom roß, er det im den helm abe und sprach, er wolt yne döten
ob er sich nit uberwunden gebe. aber er was so sere erschrocken das er nit
geantwurten kund. und lancelot, der nit lenger beyten wolt, gab im eynen
streych, da mit er yn zu tod erschlug. da saczt er die jungfrauw off ir roß
und er saß off das syn und schieden von dannen sie schieden von im also dot,
und die jungfrauw sprach, er solt die nacht by ir bliben,< wann es ist wol herbergens
zytt>. er sprach, er wolt es gern thun; des sie sere fro ward und furt
yn, wol ein firteil mylen durch den walt nah da by inn ein gut burg. sie
stunden abe, und ward yn die nacht gut gemach gethan. sie deten ein frauw
( dies, vil von arczny wust) im syn wunden besehen, und blieb also ob acht
tagen dainne biß er wol genesen was. darnach eyns morgens fruw, so bald
er den tag ersach, schied er dannen und riecht sich off den weg. er gedacht
im nymer zu rugen biß er synen bruder hectorn gefunden hett, des er sere begerende
was.
also hat lancelot angefangen hectorn zu suchen und meynt nit das er in
der burg territan were. er reyt da manche reyß, ein zytt hien, die ander her,
an alle ende fragen nach hectorn, aber er fand nymands der im da von gesagen
kund. er reyt inn allsolcher wise eynen ganczen monat one
abenture da man inn der hystorien von erzelen mocht. und es geviel eins tags
also das er uff gestanden was inn eins waltfursters huß, da er die nacht gelegen
hett, das er so lang reyt biß er uß dem wald kam und fand ein huß von
riet gemacht zu inngangk eyner wißen, und sah vor im eyn erbern man, gecleyt
mit eim wißen cleyt. er grußt yn, so bald er zu im kam, und er yne
wiedder. lancelot fragt yn ob er keyn mere wust von eim ritter den er riet
suchen. der erber man fragt yne wie er namen hett. er sprach:< man nent
yn hector von mares, und rytet abentur suchen.>< uff myn truw>, sprach er,
< von im wil ich uch wol sagen. er lag on die nacht hinacht dainn, er ist starck
und gesunt und erschlug hie vor einen ritter der eyn jungfrauw ertöt wolt han.
und als er das getet und die magt erlößt hett, da reyt er hinweg, das ich sitther
nit von im han hören sagen.>< ach got>, sprach lancelot,< wie möcht ich
yn finden?> er antwurt:< ich kan uch nit gewisen, aber ich zeug uch den weg
den er hien geritten ist.> da sprach lancelot:< was wapen furt er?> er antwurt:
< er furt wiß wapen und rytt ein schwarcz roß.>< so bevelhe ich
uch gott>, sprach lancelot,< dwil dem also ist.> er saß wiedder uff syn roß und
reyt ylende off den weg, ob er eynich wise hectorn finden möcht oder ymands
der im ettwas da von sagen kunde. er reyt so lang biß er kam an eynen
hohen berg, daroff ein starck wolstand burgk lag, eyn fließende waßer umb
sich gan und ein starck bruck uber das waßer. und als lancelot dar by kam,
da begegent im ein jungfrauwe off eim wißen roß, die ein sperwer off der hant
fuort. sie grußt yn und fragt yne wo hien er ryten wolt.< ich wil off die burg
ryten, hinacht alda zu herbergen, so ferre ich ymands finde der mich behalten
wolt.>< ach>, sprach die jungfrauw,< nit rytent hinoff, wann ir sicherlich sunder
zorn nit scheident.>< ich wil dar>, sprach er,< dwil myn weg sich da hien tregt.>
< so geb uch got beßer gluck dann die andern gehabt haben, dann ich nye
keynen dannen scheiden sah one zorn.> lancelot kam zur brucken und reyt
daruber biß an die burgkport. da fand er ein der yne mit dem zaum begreiff
und sprach:< wannen koment ir? stand abe, wann diß roß ist myn von dem
geleide das ir uberritten hant der brucken!> lancelot sagt, er stund nit abe,
wann er keyn geleyt nit schuldig were,< ich bin ein ritter, dann ich und alle
rytter der welt keyn geleyt schuldig sint>. der buwer sprach:< ir enkoment nit
herinn, und ich wil uwer roß han, es sy uch lieb oder leyt, dann es ist myn,
dwil ir herinn geritten sint!> er nam das roß by dem zaum und zoch hart.
lancelot sprach, ließ er yn nit ledig, er rytt hien sins undancks sunder lenger
zu beyten. der ander antwurt, er wolt es nit thun, er must im das roß laßen,
er wolt oder enwolt. lancelot zuckt syn schwert und stach es durch
den buwer, das er nyder tot zur erden viel. er zuckt es wiedder und gedacht,
er mocht es noch wol bedorffen werden. er reyt in die burgk und hort ein
horn zu mal sere hart blasen. er fand einen alten man, der zu im sprach:
< herre ritter, ir hant zu mal ubel gethan das ir unsern pörtener erschlagen
hant; der torheit uch noch wol beruwen soll!> lancelot reyt furbas als eyner
der keyn forcht hett. und als er also durch die burgk reyt, da rufften alle die
yn sahen:< herre ritter, ylent uch bald zu ryten, dann ir rytent in uwern dot!>
er fragt nach keynen sachen die man im gesagen möcht, wann er wol sicher
reyt, biß er kam an den großen thorn. da stund er an der öbersten porten abe
und hefft syn roß an ein linde die dar vor stunde. er thet ein törlin off und
ging allgewapent darinn, on syn glene. als bald er darinn kam, da sah er eyn
knecht die schoßport zwuschen im und dem törlin ablaßen. aber er erschrack
nit fast, wann er meynt im wol weg zu machen so bald er wolt. und der die
schloßport abgelaßen hett rufft yn an und sprach:< herre ritter, nun haben wir
uch gefangen in statt unsers porteners den ir getöt hant!> er antwurt keyn
wort als der nit darnach fragt. und es ward nit langk das er komen sah zwen
groß riesen, die gewapen waren uff schampanige wise, gut halßberg ane mit
dupeln ringen und ir heubter bloß. sie hetten zwen starck bogen und licht und
yglicher ein bloß swert in der hant. und als bald sie lancelot ersahen, sprachen
sie zu im, er were dot ob er sich nit gefangen geb. er besah sie und gesah wol
das sie nit ritter waren, und antwurt das er keyn not hett vor zweyen fulen
geburen der knecht zoch das schoßport off, und lancelot lieff zu yne und
schlug den ersten der im begegnet so hart das er im den schilt verschneyd mit
dem wolschnidenden schwert, und schlug yn mitten durch das heubt, das er
zur erden dot viel. da trat er zum andern als eyner der sich nit forcht. und
der ander, der synen gesellen dot geschlagen sah, want sich umb und floh so
beldest er ummer mocht.< furware verzagter bößwicht>, sprach lancelott,
< dich hilfft kein fliehen, dann du must sterben!> er hub das schwert off und
traff yn zu inngangk eynr kammer und schlug yn mitten durch den kopff also
hart das er yn im spilt biß off die zene. er viel zur erden, wann er biß off den
dot wunt geschlagen was. lancelot stackt syn schwert in die scheide. er sah
umb sich, oben und unden, ob er nymands me gesehe mit dem er reden mocht.
darnach nit lang da sah er ein alt frauw komen, die die schlußel von der burg
bracht und sprach zu im:< herre, haltent uch diße schlußel der burg, wann ir
als vil manheit gethan habent das ir hie herre sollent syn, und ich secz uch yn
durch verhengkniß aller der hieinn sint.> er nam die schlußel und gedacht nit
lang zu beyden, wann er synen willen da mit zu thun gedacht. von
stund wart die port off gethan. da kamen frauwen, jungfrauwen und ritter
und hießen lanceloten wilkum syn als den ghenen der furbas me ir herre syn
solt und ir oberster. sie deten im alle die ere und freud die sie ummer mochten,
und er dete yn auch gar guten schyn by yne zu bliben und ir herre zu
syn. er fragt sie were die riesen weren die er erschlagen hett.< herre>, sprach
ein ritter,< diße burg ist ir zweyer gewesen, wir hielten unser lantschafft und
unser land von yne zulehen. und diße burg gab yn herczog coranis zu lon
das sie im uß gefengkniß geholffen hatten als er gefangen lag, und durch der
sterck willen, die sie an yn fuolten, wolten sie sich nyme wapen dann als ir
sie gesehen hant. und ist uch so wol komen das ir sie erschlagen hant, darumb
die burg uwer ist, und wir wollen uch hulden als unserm landherren und uch
halten vor unsern rechten herren.> er sprach, er wolt sie wol versuchen als yn
gut ducht, und fragt sie wie die burg hieß.< herre, man nent sie ragnal.> er
verleib die nacht dainn. und sie fragten yn wie er geheißen were, und er antwurt,
er hieß lancelot vom lac. des sie gar ußer maßen sere fro waren und
deten im alle die ere und wollust sie im ymmer gethun mochten.
des andern tags stund lancelot off, als bald es tag ward, und fand eynen
knecht den er zu dicken malen inn konig artus hoff gesehen hett, als yn
ducht, wann er yne nit fast wol bekant. er fragt yn were er were. und der
knecht macht sich yne bekennen, er sprach:< ich hör zu myner frauwen der
koniginne, und mich verwundert gar sere das ir hie bliben wollent. wann were
es uch zu willen, so hettent ir größer ere anderswo dann hieinne.> lancelot
sprach:< meynstu das ich hie bliben wolle?>< ja>, sprach er,< nach dem und
ir uch erzeygent.>< ich enweiß nichts hie darumb ich bliben wolt. herumb
bitt ich dich das du myn wapen nemest, und fur mir die by ein crucz, das off
eyn halb myl von hinnen ist vor dem verlornen wald, und wart myn da!> er
antwurt, er wolt es gern thun, und ging zu den roßen, die er nam und
die wapen, und riet da hien er yn bescheiden hett biß zum crucz sin alda zu
beyten. und als lancelot meß het gehort, da hieß er im ein hengst bringen,
er sprach, er wolt ryten sich ergeczen inn den walt. er saß also off und reyt
von der burg mit dryen rittern, die im geselschafft deten. und als er zum
crucz kam, da fand er den knecht, der im dar bracht hett was er von im begert.
er stund ab und nam sin schwert, er dete synen helm off und saß uff
syn roß. die ritter die mit im dar komen waren fragten yne war er wolt.
< ich wil in diesen walt und, so bald ich ymer mag, wieder komen.>
< sollen wir aber uwer alhie warten?> sprachen sie.< neyn, ir sollent umb wenden
und wiedder heim ryten.> er reyt den ganczen tag in dem walde, der
groß was, und kam am abend inn eyn dieffen grund. da begente im ein jungfrauwe,
die yne grußt und yn fragt wie er hie er danckt und sagt ir, er hieß
lancelot vom lac, konig bans son von bonewig. sie sprach:< so mußent ir mir
ummer wilkum syn wann ir mich der grösten arbeit erlöset hant darinn ich ye
kam, dann ich mich gestalt hatt uch zu suchen und nummer off gehört biß ich
uch fuonden hett.>< warumb suchent ir mich dann?>< darumb das in dießem
lande ein die engstlichst abentur der welt ist, die nit mag zu end bracht werden
dann durch uch. nu hatt mir got groß gluck geben das ich uch funden han,
woltent ir anders mit mir da hien.> er sprach:< ich wil es gern thun und besehen
was das sy.>
also fur lancelot der jungfrauwen nach als eyner der wol zu thun meynt.
aber er det synen großen schaden, wann die jungfrauw yne bößlichen verriet,
dann sie furt yn in morgane lefein gefengniß, die da wonet in dem tale da
sie die schönst wonung der welt gemacht hett, da sie lancelot alle syn leben
lang wol meynt zu behalten. sie hett noch zwölff jungfrauwen ußgesant in alle
fremde lant, lancelot zu suchen, und yne gebotten das sie nit wiedder kemen
biß sie yn funden hetten, und das sie im sagten von der starcken abentur, und
die yn funden, das sie yn brechten inn ir gemach. und sie ritten so lang biß
sie kamen inn ein starck kostlich huß, umbmuret mit guten muren und mit
weydelichen graben umbgrabet. die jungfrauw sprach:< ir sollent noch hint
wol hieinne bliben, wann es spad ist, und mögent nit furbas geryten, dann die
nacht uns uberfellet, und morn, so bald es tag wirt, wil ich uch furen da hien
ich gesagt han.> er stund ab und bleib gern.< nu beytent myn hie>, sprach
sie,< biß ich wiedder kom!>< so gant hien>, sprach er,< und blibent nit lang!>
sie ging zu morgane in ein camer, da sie die koniginn ligen fand, und sprach
zu ir was man mit lanceloten thun wolt, er were hie.< inn gottes namen>,
sprach sie,< wilkum mußent ir syn, wann ir hant mir me zu willen gedient dann
ymands in der welt! ich wil uch sagen was ir thun sollent man soll yn inn
dißem pallast entwapen laßen, und als es eßens zytt ist, so gebent im gnug zu
eßen.> und als es eßens zitt was, da hießen sie yne seczen und
brachten im einen tranck, den im morgane zugeriecht hett. und lancelot als
er yn eyns getranck, ducht er yne suß und gut syn, und hieß im me bringen.
und als er den auch getranck, da ward er so schellig das sie mit im machten
was yn geviel. und zustunt verwundert er sich wie er dar komen was und
sprach zur jungfrauwen, er wolt schaffen ligen und nit lenger beyten. er
stund off zustund als eyner der alle syn sterck verlorn hett durch des trancks
willen den er getruncken hett. er leyt sich nyder und entschlieff gar bald. da
ging die jungfrauw zu morgane und sprach:< lancelot ist entschlaffen.>< das
ist gar gut>, sprach sie und nam ein ledlin vol gebacken kruts das sie im bereyt
het. sie ging zu im da er am bett lag und so hart entschlaffen was das man
yne kuom gewecken mocht. sie nam ein silbrin ror und blies es im zur nasen
yn biß in das hirn, das er sich streckt von großen forchten die er hett, aber er
schlieff von dem dollen dranck so hart das wunder was. und als sie das getan
hett, da sprach sie zur jungfrauwen:< ich han mich gar wol gerochen, wann
ich vorwar meyn das er nit zu synnen komen mag als lang er das pulver in
dem hirn hatt.> da stopfft sie die buhs zu und sprach:< ich meyn, ich sol ir
noch wol bedörffen.>< warumb?> sprach die jungfraw.< das wil ich uch sagen>,
sprach morgane.< es ist war das die von der tafelrond yn wyßten zu suchen,
sie ließen umb keynerley sach, sie suchten yn durch alle lant. und er hett
zwen nefen zu hof, zu mal gut ritter, der eyn bohort genant, der ander leonel,
die ich umb synen willen zu mal sere haßen. kemen die herre, so wolt ich
mich nach allen mym willen mit im rechen. und herumb behalten ich diß
pulver, yn zu geben ob sie her qwemen.>
darnach det sie lancelot legen in eyn starck kamer groß und witt, wol
dryßig schuw langk und zwencziger wyt, mit guten ysenen fenstern wol versorgt,
die zu eim bangarten zu off gingen. sie det ein bette darinn machen als
schön und als kostlich als ob konig artus daran solt gelegen syn und sprach:
< hie sol lancelot ligen als lang er lebt>, wann sie meynt das er
nummer me dannen komen mocht. sie gieng hinweg und ließ lancelot ligen,
der so hart entschlaffen was das er die nacht nit entwacht. und des morgens,
als er entwacht und sich also inn eyner kamern fand, da erschrack er zu mal
sere, wann er wol wust das er sich der andern nacht nit da hien geleyt hatt.
er fand sich auch also schwach das yn ducht die kamern umblauffen. er wust
nit was er thun solt, wann er sich also kranck fult das er nit ryten mocht
syner großen kranckeyt halb, und sah nymands der yne tröstet, des er sich
sere verwundert. er bleib also ligen biß nach mittag, wann er keyn macht
hatt uff zu stan. nach mittag kam morgane zu im vor ein ysenfenster, zu
wißen wie er sich gehielte. und als sie yn also ligen sah, sprach sie zur jungfrauwen
die mit ir dar komen was:< furware, myn tranck ist wolbehalten,
wann ich meyn das lancelot keyn macht hab hinnen zu komen. nu gant hien
zu im und redent mit im und fragent yn wie es umb yn stee; hutent uch wol
und sagent im nit das er gefangen sy, dann ich meyn, wust ers, er sturb von
ruwen.> sie dete also und ging an das bett da lancelot lag, den sie gancz
kranck fandt, und fragt yn wie im were. er sprach:< ich bin zu mal, sere kranck
das ich nit geryten kan umb keynerley sach willen.>< so rugent>, sprach sie,
< dann von hindann sollent ir also kranck nit scheiden.>
also was lancelot einen ganczen monat darinn das er nit wust das
er gefangen was, biß er wol genase; des morgane sich sere verwundert wie das
sin mocht. da kam die jungfrauw zu im und sprach das er nit uß komen
möcht, dann er im gefengkniß must bliben, des er gar sere erschrak. er was
zu mal betrubt und zornig und sprach:< ah jungfrauw, warumb hant ir mich
verraten!>< uff myn truw, herre, das ich es thun must oder hett mußen, sterben.>
< warumb legent ir mich dann gefangen?> sprach er.< das wil ich uch
nit sagen>, sprach sie und schweig stille. lancelot bleib also dainn von unser
frauwen tag ane im september biß wyhenachten als die meyst kelt vergangen
was. und eins tages fugt es sich das er an ein fenster ging und sah von einem
mann ein alt historien malen und off eim yglichen bild ein buchstaben stan.
es ducht yn die historye von eneas syn wie er von troya geflohen was; und
gedacht, er wolt in der kamern maln, darinn er gefangen lag, von der die er so
lieb hett und sere begeret zu sehen von wolgefallen und zuchtikeit, die er zu
dicken malen an syner frauwen der koniginne gesehen hatt. das solt im groß
lichterung syner beschwerniß bringen, als yn ducht, so er das gemelds wurd
ansehen in der gefengkniß. er sprach zu dem erbarn manne, der da malet, das
er im da farb geb ein bild in syner kamern da mit zu machen. er antwurt,
er wolt im geben so vil er bedorfft, und gab im der so vil er bedorfft zu solchem
ampt. und er nam was er im gab, er ging in syn kamer und spart die
thur zu, das nymands gesehe was er mechte. da hub er zum ersten
an zu maln wie yn die fraw vom lac in konig artus hoff gebracht hatt ritter
zu werden, und wie er geyn camalot geritten were, und wie er erschrack von
der schonheit syner frauwen der konigin als er sie von erst ane sah, auch wie
er von ir urlaub nam als er reyt zur herczoginn von noaus sie zu entretten.
diß macht er alles des ersten tags; und die bild waren so wol und behentlich
gemacht als hett er all syn leptag das hantwerck getriben und zu mitternacht,
als er entschlaffen was, da kam morgane darinn, wann alle nacht das ir
gewonheit was als sie meynt das er entschlaffen was, wann sie yne so lieb hett
als eynich wip ein man gehan mocht; und clagt sich sere uber sin schonheit,
das er sie nit lieb haben wolt. aber sie hielt yn nit gefangen das sie yne uberwinden
wolt durch unwillen, dann sie hett yn zu dicken malen thun ersuchen,
er wolt es aber noch nye bewilligen. und als sie darinn by die bildung kam das
er gemalet hett, da bekant sie zustunt ir betutung, wann sie zu dicken maln
hett horn sagen wie er zu hoff komen were und inn was cleidung. da sprach
sie zu der die by ir was:< uff truw, ir mögent wunder gesehen von dißem
mann, der so behend ist von ritterspiel und andern sachen. ich sag uch furware
das er syn leptag lang nye me keyn bild gemacht hatt und die bildung
so schon und wol gestalt hatt, weres nit durch brinnender lieb willen die er
hat, die wil syn hercz also gewant ist; sust mocht es nit syn, wann keyn man
inn der welt lebt der yne da von zug.> sie wißte die jungfrauw die bild und
sagt ir von yglichem die betutung,< das ist lancelot und da die koniginn und
hie ist konig artus>, das sie wol wust was yglichs bedut. da sprach morgane:
< ich wil inn keyn wyse laßen, ich behalt dißen maler so lang biß diße kamer
all zumal gemalet wurt, dann ich wol weiß das er die hystorien von im und der
konigin alle malen wirt. und hett er es gancz uß gemacht, so wolt ich so viel
thuon das konig artus herre komen must, das ich im zu erkennen geb die warheit
von syner frauwen und lanceloten.> also schied sie von dannen und spart
die thur hart zu. und des morgens, als er uff stund, spart er die fenster uff
gegen dem bangarten. er sah das bild syner frauwen an, er neygt sich vor im
und gruoßt es, darnach umbfing er es und kust es vor den muont als inniglich
als er eyner frauwen gethun möcht dann syner frauwen. da hub er an zu
maln wie es im ging da er zu dolerosegarte yn fuor und wie er die burg
gewann durch syn frumkeit. er malet denselben tag wie er gethan hett biß
an den tag des thorneys, und in welcher maßen er die grunen wapen furt
an dem tag da der konig herab kam von dem sale und brisete yn fur alle die
ritter. und darnach von tag zu tag malet er all hystorye von im besunder
und nit von den andern. und als die ostern vergangen waren, da hett er es
alles gedichtet. - nu geschwigt die hystory und das buch yczu von
im zu sagen und went off myn herren gawan.
uns sagt die hystory, als mym herrn gawan syn wanden genesen waren
die im herre lancelot im thorney gemacht hatt, da schied er vom hoff. er
nam urlaub vom konig und der koniginn und von allen den die da inn waren.
darnach riecht er sich inn die abenture, als er zu andern zyten mer gethon
hett, und reyt manchen tag alles fragen nach lancelot, so lang biß er kam inn
den walt des gestudes und herbergt inn dem thorn tartre, der terrigant des
riesen gewest was. da vernam er mere von lancelot und von synen gesellen.
und der vogt vom berg sagt im wie lancelot terrigant, den sorglichsten man
der welt, uberwunden hett und erschlagen durch syn frumkeyt, und das er
vierundsehczig ritter erlößt hett, die gefangen gewest waren, und wie das im
die von konig artus hoff das lant zulon geben hetten das er yn hett profianden
bestelt.< so helff mir gott>, sprach myn herre gawin,< das ist gar ein
groß frömkeit, man solt sie billich sere loben! ich bitt uch durch gott das ir
mir sagent ob ir sitt der zytt das er von hindann schied eynich mere von im
gehort hant.>< zwar neyn>, sprach der vogt.< so geb gott>, sprach myn herre
gawan,< mir eynen der mir von im gesagen kunde.>
des morgens, so bald es tag wart, schied herre gawan von dannen und
reyt die gancz woch da hien yne abentur trug, biß er kam zu eynr wißsen abtyen.
als bald er abgestunde und entwapent was, da fragt yn ein alter man
wannen er were. er antwurt, er wer von konig artus hoff.< ist das war?>
sprach er,< es ist auch ein ritter hieinn von konig artus hoff, der da kranck
lytt.>< laßent mich yn sehen>, sprach herre gawan,< ob ich yn kenne.> da
furt er yn in eyn kamer nah dar by am bangarten. und myn herre gawan
besach den siechen und wart yn kennen, dann es konig bandemagus was. und
er wolt offgestanden syn, aber herre gawan sprach zu im das er sich
nit enruorte, und fragt yne ob er eyniche mere von lancelot wuste.< furwar
neyn>, sprach er,< sitt das er die zwen riesen erschlagen hett uff der burg hie
oben, die man nennt traguel, da bin ich by im gewesen.>< und hant ir keyn
zyt gesaczt zwuschen hie und wyhenachten das ir zum thorney sollent syn?>
< ja>, sprach konig bandemagus,< wir sollen uns vor aller heiligen tag sameln
inn der burg zu trespas, das hatt unser yglicher dem andern globt und sint
also von ein ander gescheiden.>< meynent ir>, sagt er,< das myn herre lancelot
dar komen sol uff die zyt?>< ja>, sprach er,< so verre yn got behut vor dem tode
und gefengniß, wann er hatt es uns also gelobt.>< so wil ich als dann da syn>,
sprach herre gawan,< ob ich mag, ich weiß die burgk wol, wann ich zu mer
zyten da gewest bin. nu sagent mir wo ir also wunt worden sint.>< uff myn
truw, ich reyt on den tag nechten hie fur als myn weg mich trug und kam hie
by zu eyner clusen, da ich einen ritter fand der uwern bruder gaheries angerant
hett, und hett yn erschlagen, wer ich nit gewest, dann ich
kant yne so bald ich yn ersach. und deten so vil das wir den ritter erschlugen,
und machten die andern fluchtig. also erloßten wir uns und ward ich wunt als
ir mich sehent.> da fragt er yn wo gaheries sin mocht. er sprach:< er reyt
hut am morgen hinweg, wann er wol genesen was syner wunden, dann er was
nit also sere wunt als ich.> die nacht ward mym herren gawan gut gemach
getan, dann als bald die bruder yn erkanten, da daten sie im groß reverencz
und so gutlich sie ummer mochten und des morgens, als er meß gehort hett,
ging er zu konig bandemagus und fragt yn ob er by im beliben solt so lang
biß er genesen were, das sie dann mit einander ritten. der konig sprach:< neyn,
dann ich bin so sere verwunt das ich nit kan gewißen wann ich genesen kan
oder mag. darumb wil ich nit das ir myn beytent, uff die abentur, wann ir
lenger bliben möchtent dann ir meyntent.>< so bevelh ich uch gott>, sprach
myn herre gawan,< und ich wil ryten nach dem und mich abentur tregt.> also
schied er dannen alles fragende nach lancelot an alle end da er ye hin qwem
und nach synen gesellen, von den man im dick gut mere gesagt hett, die im
wol gevielen. aber er kund nymands finden der im von lancelot eynich mere
gesagen möcht, anders nit dann er were dot gewest; des er sere erschrocken
was. yedoch reyt er yn alles suchen durch manig fremd lant, da im viel abenur
wiedderfuren da die historia nit von sagen ist. er reyt den rechten weg
so lang biß die gesellen von der tafelronde alle inn der burg zu trespas waren,
on lancelot und bohort. dann lancelot was in gefengniß der frauwen, morgane
genant, und bohort zu tartre, als die hystory das ußwisen ist.
als die gesellen off die zytt und ziel komen waren, wie vor gerurt ist, da
funden sie das ir vierczig syn solten< ach gott>, sprach herre gawann,< uns
bresten noch zwen die fromsten von uns allen.>< wir wollen ir warten>, sprach
konig bandemagus,< dann ich meyn das sie ee vesperzytt komen sollen.> also
bliben sie den ganczen tag da biß finster nacht wart. und als die gesellen
sahen das lancelot nit kam, da ritten sie inn die burg trespas zu herbergen,
darinn yne nach alle yrem willen wol gedienet ward und als bald es tag
ward, schieden sie von dannen und sprachen das sie sunder lancelot zu hoff
nit ryten wolten, wann er geselle von der tafelrond were.< nu hörent>, sprach
herr gawan,< komen wir zu hof sunder lancelot, so helt uns alle welt vor
meyneydig. und herumb raten ich uch das wir yn allen dißen winter suchen
und auch den summer biß sant marie magdalenen tag, und wer dann starck
und gesunt ist, der kum off diß waltstat. und ob er dann nit funden ist, so
mogen wir wol zu hoff keren mit eren, wann wir die abentur jar und tag gesucht
haben.> des radts wolten sie alle gern volgen und sprachen,
sie wolten es thun mit gutem willen. da daten sie ir helm alle abe und kusten
sich am scheiden, und iglicher reyt synen weg das gancz jare da hien sie abentur
trug. und ir was eins teyls die nye keyn mere von lancelot vernamen. ir
was auch eins teyls die nit lang ritten, sie wurden gefangen zu dem tartre by
bohorten, der sie alle fing durch kunheit der wapen. die hystoryen wurden zu
lang, solt man erzelen yglichs abenture wie er ye eynen nach dem andern gefangen
hett. und als es kam zu sant marie magdalen tag, da enwas von allen
hern gawans bruder zur burg trespas komen und keyner me. und vast spede
kamen noch dry, das was konig bandemagus, mordret und agloas. und als
sie ir nit me komen sahen, wurden sie all gar sere erschreckt, und mordret wust
nit was er noch die andern auch thun solten. er sprach, er wolt nummer zu hoff
komen biß off die zyt er ander mere gehort hett. das sprach mordret. konig
bandemagus sagt:< ich meyn, sie solten vil me wißen zu hoff dann wir.> und
agloas sprach:< das mag wol syn, dann alle tag dar komen heimsch und fremd
ritter, die nuwe mere bringent. darumb wolt ich wol das wir eynen botten zu
hoff sendten, der nit sagen solt wem er zugehort, dann das er so heimlich
erfarn must ob man eynich mere von lancelot wust oder den andern gesellen
die inn der suchung sint, und kum herwiedder uns sagende was im begegent
sy oder er funden habe.>
da rufften sie eim knecht und sprachen zu im:< du solt gan in konig
artus hoff fragen nach lancelot und den andern gesellen. du solt uns in dißer
burg finden, wann wir din all hie warten wollen biß du wiedder komst.>
der knecht schied uff stunt von dannen und reyt so lang biß er geyn carodel
kam, da er den konig fand sere frölich und lichtmutig, und fragt ob er eynich
mere wust von den gesellen von der tafelronde. sie antwurten< neyn>. da ward
er sere zornig, das er wedder gut noch böß mere hort sagen von den gesellen,
und det es doch keynen schyn gegen synen luten umb das sie nit erschrecken
und frölich weren. und mocht doch nit geschwigen, wann er sprach, er het
groß sorg vor herrn gawin und lanceloten, wann sie nye me so lang uß warn
gewest.< ich forcht das sie inn ettlichen landen gefangen ligen; dann weren sie
dot, so hetten wir ettlich mere von yne gehort sagen. darumb hab ich
sorg das sie ymands gefangen hab der es mynenthalb nit sagen thur.> der
sachen glaubt die koniginn wol, ydoch was sie sere zu unfrieden. und als der
knecht zu hoff kam den die gesellen dar geschickt hetten und verstund die
mere, da schied er von dannen und reit wiedder zu der burg trespas und erzalt
yn die nuwen mere die er zu hoff verstanden hett.< uff myn truw>, sprach
agloas,< nu ist keyn ander sach dann wiedder inn die abentur zu ryten, wann
umb keynerley dingk wolt ich zu hoff keren on die andern gesellen>, und die
andern volgten dem radt. und des andern tags fru huben sie sich off die fart,
berg und dal zu ryten, und kunden doch nye keyn mere vernemen
von lancelot. - nu schwigt die historia von yne und kompt wiedder zu lancelot,
wie er uß morgane gefengniß kam, da er lang zytt inn gelegen was.
uns sagt die abentur das lancelot zwen winter und ein summer inn gefengniß
gelegen hatt, und als ostern kam und der bangart neben siner camern
grun wart und die baum in voller blut stunden, den morgane durch lancelots
willen hett thun kostlich und schon pflanczen und darinn eyn wurczgarten mit
rosen, die im alle tag zu synem fenster inn schienen, das er dester gemechlicher
und den ganczen somer getrost were, wann er den angen winter inn
großem ungemach gewest was; dann die gefengkniß im gar leyt gethan hett da
er lang zitt inn was, und yne hett vil und me verlangt, wer die bildung nit gewest
die er inn der camer gemalet hett, wann sie yne gar suberlich ducht anzusehen;
dann er hett nye keyn ritterspiel getriben groß und cleyn, er hett es
darinn gemalet und gemacht, so das yglichs syn recht maß hett. und alle morgen,
als er off stund, da ging er zu yglichem bilde, das gemalet was in wyse
der koniginne, und kust es an die augen und an den munt so lieblich als were
es sin frauw die koniginn selber gewest; dann schrey er und clagt sich vor yglichem
bild. und als er dann lang syn ungluck geclagt hett, da lieff er zu den
bilden und umbfing sie und trost sichselber und vertreib sin zytt da mit.
als es kam nach ostern zu angangk des meyen, da lancelot die baum
gelaubt sah vol bleter und blumen, die grunheit im syn hercz erfreuwen det,
und sah die rosen die sich alle tag im eygten frisch und nuwe, da gedacht er
nach syner frauwen der königinne und nach yrem claren angesicht rot und ser
schon, der er alle tag gedacht. wann als er die rosen gesah, da gedacht er alles
an syn frau und enwust doch nit wo sie was, dann umb der rosen rot willen,
die syner frauwen glich stunden, schlugen im syn liden vil me uß den synnen.
darnach off ein sontag zu morgen fru was er off gestanden und hort die vogel
singen an eynem fenster von ysengesemß gemacht. er saczt sich dran die grunheit
zu gesehen, und bleib so lang da biß die sunne offgangen was und durch
den bangarten scheyn. da besah er die rosen, der was eyn nuwelich ußgangen,
die zwyveltig was schoner dann die andern. und als er sie lang also besehen
hett, da sprach er zu imselber:< uff myn truw, mich bedunckt das myn frauw
die koniginn sy als suberlich und schon als die roß vor den andern allen ist.
also was myn frauw schöner vor den andern frauwen die zum thorney zu camalot
waren. und die wil ich sie nit gehaben mag, so muß ich die rose han,
die mich an myn frauw die konigin thut gedencken.> er stieß sin hant durch
das fenster die rose zu nemen, aber er mocht inn keyn wise sie gelangen, wann
sie im zu ferre was. er zoch sin hant wiedder yn und was zumal zornig er
besah die fenster, die engstlichen sere starck waren, und sprach:< sollen mich
diße ysenfenster halten das ich mynen willen nit mag gehaben? furware, sie
enthund!> und nam zwey ysen mit synen beyden henden und zurbrach sie mit
aller syner macht und warff sie mitten in die camer. er hatt sich
so hart gearbeit das er im das frisch blut uß synen henden det springen und
schalt im die hut abe, und enpfand sin doch in guter wil nit, in dem als er so
zornig, auch eyns starcken gemutes und herczen was. da ging er uß der kamern
inn den bangarten da er die rose gesehen hett, er kust sie und bestreich
syn augen und sin munt damit, darumb das sie syner frauwen glich stunde.
darnach brach er sie ab und stieß sie in syn busen off die bloß hut und ging
zum thorn. er fand die thur offen stan, er ging darinn und fand heim und
schwert und großen vollen von halßbergen und andern wapen. er wapett sich
des besten er ymmer mocht, er nam eyn schwert, das er off dem schafft fand,
und ging vom thorn herab also wol gewapett das er keynen man forcht der yn
an gan dorst. er ging von eyner cammern zu der andern und fant zwey gut
roß licht und starck er nam eyn sattel und sattelt das eyn yn allerbest
ducht, er zeumpt es und saß daroff. und es was dannoch so fruwe das nymands
dainn off gestanden was, one der portener, der sich gar sere verwundert
das er yn also gewapet komen sah, wann er meynt das keyn ritter dainne
were. lancelot sprach zu im:< lieber frunt, were ist der herre dißes huses?>
er antwurt:< es hatt keynen herren, sunder eyne frauwe.>< wie heißt sie
dann?> sprach lancelot.< herre, man nennet sie morgane die fyn und konig
artus schwester.> als lancelot das verstund, da gedacht er das er wolt umbwenden
sie zu erschlagen, und bedacht sich doch durch konig artus willen zu
laßen und sprach zu im:< lieber frunt, du solt dyner frauwen sagen, lancelot
vom lac thu sie grußen als das ungetruwest wip der welt, und wiß furware,
ließ ichs nit umb konig artus willen, ich wolt mit ir thun als man mit eyner
ungetruwen verreterin billich thun sol. du solt nit laßen, du sagst ir das ich
ir das enbotten han!>
der portener ging bald zu syner frauwen, die dannoch schlieff, und sagt ir
was ir lancelot enbotten hett. und als morgane das vernam, da was sie gar
sere betrubt und ungemutig. sie det nit mer an dan ir hemd alleyn und ging
zur camern da lancelot inn gefangen was gelegen. und da sie yne nit fand,
da sprach sie:< owe, wir han des ghenen ubel gehut den wir doch so lang
behalten han gehabt inn dißer camern!> sie begund den grösten jamer zu
machen und besah die ysenfenster wie die zurbrochen waren sie wißte
sie den die darinn waren und sprach zu yn:< gesahent ir nye allsolchen wunder
als der tufel gethan hatt der diß starck ysen hatt zurbrochen?> des sie
sich allesamet verwunderten der tufellischen sachen, das er mit synen henden
die starcken ysen hatt zurbrochen.< es ward nye von keym man>, sprachen
sie,< wunderlicher sach gethan.> lancelot( der von dannen gescheiden was als
ir gehort hant) reyt allen den morgen biß er ußer dem wald kam. da begegent
im ein jungfraw und ein gezwerg, die ritten zwey gar schöner roß. er
grußt die jungfrauw und fragt sie ob sie keyn mere wust von den wandelrittern
die uß konig artus hoff waren.< uff myn truw>, sprach sie,< eyner
ist gefangen inn konig vagors huß, der heißt lionel und ist in dißem
land.>< wie wißent ir das, liebe jungfrauw?>< ich weiß wol das yn konig
vagors suon hatt eyn verreter gescholten, und in der zytt, als sie sich deshalben
schlagen solten, da wart er mit eim vergifften spiß durch ein beyn geschossen,
so das er sitt der zytt nit genesen kund. und als es an die zytt kam
das sie sich schlagen solten, da hiesch er ziel biß an den donrstag darnach.
und der konig hett forcht das er nit wiedder keme, darumb leyt, er yn inn den
thorn, das er syn sicher were. und er enist noch nit genesen, darumb weiß ich
wol das er zuschanden komen wirt, findet er nit eynen der vor yn strytt, wann
er ist so kranck das ers inn keyn wise gethun mag.>
< jungfrauw, wo wonet der konig da von ir mir sagent?>< herre, off ein tagreiß
nah hie by zu undergangk der sonnen, da sollent ir yn finden inn eyner
burg die man nennet estrangot.> lancelot sprach:< so bevelhe ich uch got und
wil nit off horn rytens biß ich da hien kum.> also schied lancelot von ir und
riet so lang biß das er kam zu inngang eins waldes, und wolt nit darinn umb
das er finster was, wann er den weg nit wol kunde. er stund abe under eim
lorberbaum und det syn schilt vom hals, er dete synem roß den sattel abe,
den zaum uß und ließ es weyden. darnach det er den helm vom heubt und
leyt sich nyder und entschlieff gar bald als eyner der fast mud was. und als
bald er entschlieff, kam da herr ein ritter uff eyner roßbare und was bedeckt
mit eim grunen samet und kostlich mit kurtinnen umbhangen, und ryten mit
im zwen schiltknecht.
als der lanceloten schlaffen sah, da kerte er sich zu im, wann er wolt
wißen were er were. lancelot erwacht und sprang uff. der ritter gruoßt yne
und sprach wes er off die zyt da warten were. er antwurt, er wert nit me dann
abenture die yne dar bracht hett, er wolt nit in den walt ryten umb der nacht
willen die zu vil finster were, vor der er sich forcht irr zu ryten.< was rytent
ir suchen?> sprach der ritter.< ich such mere zu vernemen von den rittern die
uß konig artus hoff sint, der eins teyls inn dißem land sint, als ich han horen
sagen.>< uff myn truw>, sprach der ritter,< wollent ir mir dienen, ich wil uch
noch hint eyn zeygen der inn mym huß kranck litt und lang zitt da ist gelegen.>
< werlich>, sprach lancelot,< ich wil uch dienen war zu ir myn bedurffent,
dwil ir mir all solch mere hant gesagt.> da reyt der ritter vorhien inn
den walt und lancelot im nach, und er fragt yn warumb er also inn eyner roßbaren
farn must. er antwurt im, er were so sere verwunt das er der arbeit
des rytens nit erliten möcht. lancelot fragt yn wo er also verwunt worden
were.< uff myn truw, das det mir eyn jungfrauw.> lancelot sprach:< sagent
mir wie es zugangen sy!>< werlich gern>, sprach er,< es fugt sich
am andern tag nach ostern das ich ryten solt durch den sorglichen walt alleyn
allegewapent. da begeget mir ein ritter, der mich an rant; und ich wert mich
so sere und fast das ich das best gewan und hett yn erschlagen, wer ich nit gevallen
und er nit geflohen gewest. ich volget im so lang nach biß das ich yn
ervolget uff eynem brunnen, darinn dry jungfrauwen sich batten, und die meist
under yne hett ein bogen in der hant. und als sie ersah das ich den ritter
erschlagen wolt, da schoß sie zu mir und traff mich mit der flyczschen, so das
das ysen mir durch den schilt ging. und als ich des enpfand, da greif ich myn
roß mit den sporn und wolt zu ir sie zu erschlagen. da kam es also das ich
mit dem roß zur erden fallen must. ich ward gar sere erschreckt, wann ich off
die schulter was gevallen, so das ich des fallends halb meynt sterben. ich kam
von mirselber und lag lang zitt also in amacht. und als ich ein gut wil also
gelegen hett, sah ich nach den jungfrauwen, aber ich kund ir keyne ersehen,
wedder jungfrauwe, ritter nach roß und auch myn roß, das da gevallen was
mit mir. ich was so schwach das ich mich nit kunt off geriechten von dem wee
das ich hett, solt ich darumb gestorben syn. und es ward nit gar lang das ich
vor mir hin ryten sah ein die schönst jungfrauwe der welt, die mich fragt was
ich da dete. ich antwurt ir: « ach jungfrauw, ich sterb. » « werlich », sprach
sie, « ir sterbent nit also lichticlichen, dann ir mußent schmerczen lyden, biß
uch die flietzsche ußgezogen werd und der best ritter der welt sin hend daran
gelegt; wan so bald er daran ruret, so sol er es gancz uß ziehen, und sollent
dann genesen syn. keyner andern sachen mögent ir uch behelffen, das sy uch
furwar gesagt. » die jungfrauw reyt hinweg, und bleib ich also kranck ligen
und was gar ser erschrocken der reden sie mir gesagt hett, wann ich wol
marckt das es nit eyn licht sach was den besten ritter der welt zu finden, das
der syn hende daran legen solt. ich bleib da biß an den abent und als lang
biß ein schiltknecht kam der mich zu myner burg furt. da dete ich diß
roßbare machen und gedacht zu konig artus hoff zu faren, wan ich myner
sachen da vil baß radt finden mocht dann off andern enden, und schied also
von heymen nach radt myner ritterschafft und myner lute. und als ich da
hien kam, da fand ich den konig zu carduel inn gales zu mal zornig durch
hern gawin und lancelots willen und auch der gesellen von der tafelronde, die
verlorn sint, als man saget, wann es schier zwey jare wirt das sie nye zu hoff
kamen und das man keyn mere von yn vernemen kan. myn schiltknecht hub
mich abe und trug mich vor konig artus, dem erzalte ich alle myn abenture.
und zustunt kamen alle die da waren und stalten aich darzu das sie mir gern
geholffen hetten. aber es mocht von ir keym ußgezogen werden. da sprach
der konig das er nymer mocht ußgezogen werden dann durch lanceloten. ich
fragt yn wo ich yne finden mocht. er antwort mir: « vorwar, ich weiß es nit,
wann es me dann anderthalb jare ist das er hie was, das großer schad ist,
dann es ist der fromst ritter der welt. » und als ich den konig also hort
sagen, da schied ich dannen des tags und fur zur andern burg die
da myn ist, wann ich myn wee alda gemechlicher meyn zu liden. der abentur
halb faren ich off dißer roßbaren, als ir gesehent, wann ich inn keyn wise
nit enryten mag.>
< nu sagent mir>, sprach lancelot,< ob irs wißent wie der ritter genant sy
der in uwerm huß kranck lyt.> er sprach:< furwar neyn, wann ich yne noch
nye gefragt hab wie er heiß.> da ritten sie den weg also hien biß das liecht
hell scheyn und es ein gut zitt in die nacht was. da kamen sie in eyn wieß,
da sie eynen starcken hohen thorn funden mit guten muren und graben umbschlossen.
die ritter kamen an die porte, irem herren von der roßbaren zu
helffen so gutlich sie ummer mochten; sie trugen yn inn syn pallast, wann er
nit gan mocht. darnach gingen sie zu lancelot, yn zu entwapen, und brachten
im eynen mantel mit hermlin gefutert umb der zyt willen die noch kalt
was als zu inngangk des meyen. und alle die dain waren stunden off, wann
sie schlaffen waren gewest, und wurden gar sere erschreckt das ir herre wiedder
komen was und das er keynen radt funden hett in konig artus hoff zu
synen sachen. er hieß den tysch decken und dem ritter den er bracht hett zu
eßen geben. da sprach lancelot zu im das er yn wißte die flitsch, wann er
gern wißen wolt ob er sie heruß mocht geziehen. er antwurt das er des nit
endete, wann er wol wißt das er sie nit gewinnen möcht,< und dunt mir so sere
we das keyn mensch größer pyn geliden mag>.< lieber herre>, sprach lancelot,
< laßent michs versuchen, ob es uch gevellet.> er antwurt:< ir sollent keyn
hant daran legen, dann ir mogent mir nit gehelffen, das weiß ich wol, wann ir
nit der best ritter sint der welt.>< lieber herre>, sprach lancelot zu sym wirt,
< dwil ir keyn gevallen daran habent das ich den versuchen heruß zu ziehen als
die andern gethan hant, so muß ich mich liden.> da gingen sie siczen eßen und
weren frölich gewest, hett der kranck ritter gethan. und nach dem eßen ging
yderman schlaffen.
des andern morgens stund lancelot sere fruw off und wapet sich. als er
wol gewapet was und synen helm off hett, da sprach er zu eim schiltknecht,
der yne darinn hett bracht, das er yn furt zum krancken ritter den zu gesehen.
er furt yn inn eyn kammer und zeugt im den. lancelot besach yn
lang und ward yne kennen das es konig bandemagus was. er sprach zum
schiltknecht das er eyn cleyn wil dannen ging, er must mit dem ritter reden.
und als lancelot sah das er alleyn was, da det er synen helm abe, wann er
sich vor im nit wolt verhelen. und als der konig yn wart kennen, da wart er
also fro als er ummer mocht. er sprang uff in synem hemde und nydercleit
und umbfing yn und weynt von großen freuden die er hett, und er sprach
also weynende:< lieber herre und lieber frunt, wo sint ir als lang gewest? wir
meynten furwar, ir werent dot gewest, darumb das es so lang zitt verschienen
ist das wir uch gesehen hant.> da erzalt im lancelot wie er inn
morgane der feynen oder der zeuberischen gefengniß gewest were.< ich bin
nu heruß, des hab got danck!> darnach fragt er yne ob er eynich mere wust
von hern gawan und den andern gesellen.< so helff mir gott, neyn ich, wann
sie sint so gare inn dißen abenturen verlorn als weren sie versuncken.>< was
abenture>, sprach lancelot,< hatten sie dann gesucht, sitt ich gefangen bin gewest?>
< herre, gedenckt uch nit>, sprach er,< als wir gescheiden warn von der
burg trespas des andern tags da uwer nefe bohort maldint den riesen erschlug,
das wir ziel namen biß zu aller heiligen tag wiedder zu komen und uns da zu
sameln?>< ja>, sprach lancelot,< warent ir da uff den bestimpten tag?>< ja,
wir waren alle da die uß konig artus hoff waren, on ir und bohort. und es
were uns gar wol gangen, werent ir da gewest; so weren wir mit einander zu
hoff geritten und hetten unser abentur gelaßen. und da ir da nit enwarent,
da bliben wir allen den winter und den summer in der suchung und namen
tag zur burg trespas zu komen uff sant marie magdalenen tag. und als die
zyt kam, da kamen unser nit me dann dry dare: agloans, mordret hern gawans
bruder und ich. und da unser nit me was, da dorfften wir nit zu hoff
ryten und machten uns wiedder inn die abenture, die noch weret, ob sie anders
nit dot oder gefangen sint.>< uff myn truw>, sprach lancelot,< sint sie dott,
so ist es umb mynen willen geschehen. aber ob got wil, so wil ich bald mere
von yne vernemen, dwil ich ledig bin, ich wil nit offhören suchens biß ich sie
funden hab. sagent mir wo ir so wunt worden sint.>< das geschah nach wyhenachten
zu eym thorney, und ich were gestorben, hett ich nit eynen wysen
arczt gehabt den ich fand, der mich erneret das ich kurczlichen ryten wil, ob
gott wil.>
< lieber bruder>, sprach lancelot,< ich muß von hinnen scheyden, wann ich
anderschwo vil zu thun han. ich bevelhe uch dem almechtigen gott, der uch
lang gesunt sparen wol.> da sprach konig bandemagus:< wollent nit zu undanck
nemen das ich uch nit gesellschafft leysten, das ich zu mal gern und mit
gutem willen dett, mocht ich ryten.> da saczt lancelot synen helm off und
ging zu sym wirt, von dem nam er urlaub und schied von dannen und reyt
den rechten weg zur burg die man nent die frömd innsell. darnach, als bald
lancelot hinweg geritten was, sprach der kranck ritter zu eym syner schiltknecht:
< mich bedunckt das der ritter der hynacht hie gelegen hatt sy ein
byderman. darumb gang zu dem ritter der hieinn kranck lytt und frag yne
were er sy er wirt dirs wol sagen, wann er yn wol kent.> der knecht ging uff
stunt zu konig bandemagus und sprach zu im:< herr, myn herre bitt uch das
ir mir sagent wer der ritter sy der hynacht hieinn gelegen hatt, mit dem ir vor
gerett hant.>< wie>, sprach er,< wißent ir nit wer er ist?>< furwar neyn.> da
segent sich der konig und sprach:< off myn truwe, es wurden nye lut baß geschent
als ir gewest sint, das ir den fromsten man der welt by uch
gehabt hant und nit wißent wer er ist.>< wannen ist er dann?> sprach der
knecht, der gar sere erschrack von dem als er gehört hatt.< uff myn truw, es
ist lancelot vom lac>, sprach konig bandemagus,< der furnemest ritter von
allen den die wapen furen und der höhst inn der welt.> da ging der schiltknecht
wiedder zu sym herren und sprach:< der ritter der hinnen geritten ist
das ist myn herre lancelot vom lac.>< mag das ware syn?> sprach der herre.
< ja>, sprach der knecht. da hub er an den grosten jamer zu triben von aller
welt und nant sich ein ungluckhafftig mensch und sprach:< ach gott, was han
ich gethan, wie han ich myn zitt so ubel bestatt, ich hett myn genesen inn
mym huß, das han ich gancz von mir geworffen!> und als er eyn lang wyle
die clag angetriben hatt, da gedacht er das er es mit ungedult nit gewenden
mocht, dann wolt er genesen, so must er dem nach der yne wol erneren
mocht; und ging in dem mit großer arbeit zu konig bandemagus und
fragt yne ob er wust wo hien lancelot geritten were.< werlich neyn>, sprach
er.< darumb wil ich nit beliben, wann ich wil im nach, ich mocht yn inn
dißem tag ervolgen, das kem mir gar wol zustaten, und ich hoff yemands zu
finden der mir ettlich mere von im saget.> er dett eyn roßbar von stund bereyten
und saß daroff mit arbeit, er nam zwen schiltknecht mit im, die yne
verwaren solten, und fuoren lancelot synen weg nach, und wandelt so bald er
ummer mocht.
lancelot, der des morgens von des ritters huß gescheiden was, reyt den tag
allen biß nonezytt. da kam er fur eyn burg, die man nennt die frömde innsel.
die burg was schön und starck und lag off eynem hohen felß und het nit me
dann eynen ußganck oder innganck; derselb was so eng das zwen ritter kam
neben einander mochten gegan. und als er dar by kam, da sah er an dem
zeichen wol das es die burg was da von man im gesagt hett. und inn dem weg
da er inn reyt kam im ein schiltknecht, der inn die burg gan wolt. er grußt
yn, der knecht danckt im zumal gutlich. lancelot sprach:< wem horestu zu?>
< herre, ich bin konig vagors knecht>, sprach er,< des diß lant ist.>< nu sag mir
wer der ritter ist den er gefangen heltet, ob du es weist, den sin sun verreter
schilt.> er sprach:< herre, er heißt lionel und ist nefe lancelots vom lac.>
< darnach frag ich>, sprach lancelot.< werlich herre, er ist noch nit zumal genesen,
und morn sol der tag des stryts sin. wannen sint ir, lieber herre?> er
sprach:< ich bin uß konig artus hoff.>< wollent ir dann den strit thun gegen
konig vagors suon?> lancelot sprach< ja>.< so wol gott uwer helffer sin, dann
ich hör von vil luten, er hab recht und marablon hab gancz unrecht.> sie
ritten so lang mit einander caffen biß sie off die burg kamen. da sprach lancelot
zum knecht das er yn furt da er meynt das der konig were. das det er
an stunt, und lancelot stund abe und det den helm von sym heubt und ging
zum konig, den er im pallast fand. er grußt yn. der konig stund gegen im off
und danckt im wann er wol meynt das er ein byderman were.< herre>, sprach
lancelot,< ir hant ein ritter in gefengkniß, mit dem ich gern reden wolt, ob
es uch geviel, wann er geborn ist uß der art da ich herre bin und ist myn
nehster nefe.>< herre, man sol uch furen zu im und mit im reden laßen>,
und beschied yn zu furn inn ein zumal schon kamern, da lionel inn lag, by
dem thorn. und da die thuren off geschloßen waren und die zwen
nefen zusamen kamen, da darff man nit fragen ob eyner des andern fro were,
dann sie hetten als groß freud da von nit zu sagen ist, wann ye eyner den
andern begert lang zytt zu sehen. und lancelot sprach:< nefe, warumb sint ir
gefangen und verreter gescholten?> er sprach:< herre, das wil ich uch gern
sagen. es qwam zu anfangk der fasten das ich durch diß lant reyt und meynt
etlich mere von uch zu erfaren, so das mich abentur trug inn morabans bruder
huß, der mich ein nacht beherbergt. darinn was ein frauw, die mich umb die
mynne batt. aber ich hett vil me nach andern sachen zu gedencken, das ich
nit gewißen mocht ob ir lebendig oder dot werent. uff die ander sytt was
ich zu unfriedden umb myns bruder bohorts willen, wann ich me dann in eim
jar nye keyn mere von im vernomen hab; darumb acht ich nichts was sie zu
mir rette und an mir sucht. und als sie myn antwort verstund, da was sie so
gar sere zu unfrieden das sie sich versah synneloß zu werden, und alle die
ghene die sie sahen gemeynt hetten. und sie sprach, das ich ir zu bösen
stunden versagt hett, ich solt nit scheyden sunder sterben; und ging zu irem
herren mym wirt und sagt im, ich het sie angesprochen umb die mynne, ich
wolt sie geschwecht han. und er meynt, sie sägt war. er wart so zornig und
entsagt mir, sprechende also das ich mich vor im hut, er wolt mir den lip
nemen, ob er myn meister wurd, und lieff mich an mit geraufftem schwert.
ich wert mich gegen dem son, so das ich yn erschlug und als maraban syn
bruder, des konigs son, die mere vernam, da zeig er mich verretery vor sym
vatter konig vagor, des ich mich bott zu entschuldigen welch zytt er wolt.
da schied ich von hinnen und wart wunt vor einr capellen in dem sorglichen
wald so ferre das ich sitt der zytt noch nit ryten mocht, und bin noch nit gar
wol genesen als mir not were. und als es kam uff den tag des stryts, da wart
geret das ich ziel haben solt biß ich wol genesen were; das man mir gern gab.
und darumb das der konig nit sicher was das ich wiedder kem, da det er mich
gefangen legen biß off die zytt. und so ferre irs gern thunt, so mußent ir
dißen kampff fur mich stryten mich zu rechen, dwyl ich so kranck bin.> lancelot
sprach, er wolt es zu mal gern thun und wer umb keyner andern sachen
willen dar komen. er ging zum konig und sprach:< ich bitt uch das ir den gefangen
ritter uß gefengniß ledig laßen, dann er eynen hatt funden der fur yn
fechten wil.> da sprach maraban:< sint ir der ghener der fur yn stryten wil?>
lancelot sprach:< sint ir der der yn verretery gescholten hatt?>< ja>, sprach er.
< so wißent furwar>, sprach lancelot,< das ir uch der reden halb wol fur dörechtig
halten mög ent, dann die ursach böß ist und uwer rede falsch. darumb so
laßent abe, oder ir werdent ee primzytt gesehen was endes ir nemen mußent.>
da det der konig lionel uß gefengniß holen und in ein camer legen darinn
zu rugen. er det lancelot sich entwapen, wann er des tags nicht zu thun hett;
er volgt und ging inn ein ander huß zu herbergen da er die nacht zu gutem
gemach und wol geherbergt was; und der konig beschied im groß ere zu thun,
darumb das er frömd was, und ducht yn ein gut ritter syn. des
morgens ging leonel und lancelot meß hören und als das geschehen was, da
gingen sie inn den pallast, da sie vil ritter und frauwen, auch gemeyn volck
funden, die dar komen waren den stryt zu besehen. und marabon saß on sin
helm, suß aller ding gewapett, neben dem konig synem vatter. und als sie das
ersahen, da wanten sie umb und gingen zu den wapen. lancelot wapet sich
gancz, on den helm, und trat mit lionel fur den konig und sprach:< herre,
man hatt mir gesagt, der ritter neben uch siczen schelt dißen ritter, der neben
mir stet, eyn verreter, und der tag sy hut geseczt das er sich des sol entretten.
und umb das er nit gestryten kan, so bin ich here komen fur
yn zu fechten, des ich yczu all bereyt bin zu thun.>< lieber herre>, sprach der
konig,< sehent uch vorhin wol fur, inn was kriegs ir uch seczent! dann ich sag
uch furware das der ritter den ir entretten wollent mynen suone erdöt hatt
mortlichen und verretlichen, der yn mit allem gut geherbergt hatt durch lieb
und fruntschafft willen.>< lieber herre>, sprach lancelot,< ir sagent was uch gevellet,
aber es ist nit als ir sagent.> da stund marabon uff und trat vor den
konig und sprach:< herre, hie ist die focht myn zolle das der ritter mynen
bruder mortlichen und verreterlichen erdöt hatt!> lancelot sprang herfur und
sprach, er wolt yne entretten. der konig nam die pend von yn beyden und
furt sie in eynen bangarten unden an die burgk und beschied sehsundzwenczig
ritter, die byderbsten in sym hoff, das sie das felt verwaren solten. da saczten
sie ir helm uff und saßen uff ir roß. sie namen ir schild und glenen und ließen
zusamen lauffen was sie an den roßen gehaben mochten. sie traffen sich also
starck das sie ir spere zu stucken deten springen, und maraban sturczt zur
erden, so das er den halß bynah gebrochen hett. lancelot rant uber yn mit
em roß, das er von imselber kam und keyn macht hett uff zu stan. da stund
lancelot ab und band syn roß an ein apffelbaum und drat zum ritter, der
noch off der erden lag sere erqwetst vom falle, so das er sich versah zu sterben.
lancelot gedacht, er wolt yn nit döten umb syns vatter willen, der yn
des tags da vor wol empfangen hett, aber er bracht yn biß an die focht des
todes. und das er deste baß syn torheit bekente, so zoh er im synen helm uß
als nytlichen das im all syn riemen zurbrachen. er zog syn swert und schlug
yn off synen kopff, und doch nit mit ganczer syner macht als der yn nit töden
wolt. und als er sich also fand, da det er syn augen off und sprach:< herre,
ich bitt uch gnad, laßent mich leben und bittent myn vatter mir diß ubeltat
zu vergeben, dann ir da mit thund die großt tugent die ye keyn ritter gedet
inn langer wilen!> das erbarmt lancelot gar sere und sprach, er wolts zu mal
gern thun. er ging zu den die das felt verhuten und sprach zu yn:< lieben
herren, sagent dem konig das er herre kum zu mir, ich hab ettwas mit im zu
reden!> sie ritten zum konig und brachten yn zu lancelot. der sprach zu im:
< lieber herre, wir wollen vom stryt laßen den wir angefangen haben, ob es uch
gevallen wolt, und wollen die sunung zwuschen uns zweyen machen, das unser
yglicher des ere hab. ir mögent das auch wol billich thun, wann er uwer suon
ist, und es sol an mir keynen gebresten haben.> der konig erkant syn tugend
wol und verwundert sich gar sere, das er solch guttat an im mocht
haben das er den leben ließ der yn getöt hett, were er ob gelegen gewest, und
sprach:< wir mögen uch wol ledig zeien, und ich will allen uwern willen da
mit thun.>< so kument herre>, sprach lancelott,< und schlagent uns zusamen!>
da trat der konig inn den kreiß da sin sun off der erden lag in onmacht, das
er sich nit mocht off geriechten. lancelot sprach:< marabon, hie stet uwer
vatter by uch, wir sint in dißen stryt getreten und unser ist keyner, wir sint
der dat halber wir gethan haben wol erschrocken, wann von dem fechten mocht
keyn gut komen. herumb so bitt ich uch das ir mich ledig sagent und auch
den ghenen umb des willen ich in den kampff komen bin, und ich wil uch auch
anstund aller ursach entledigen.> des er im gar großen danck sagt und gewan
vil freud inn sym herczen. da furt der konig lancelot mit im in syn gemach
und hieß sich yne entwapen. aber er sprach das ers nit fur ubel hett, dann ers
in keyn wise nit gethun kund, und hieß lionel in pallast zu im komen, wann
er wolt yn so verwunt dannen furen. und zustunt als lionel kam, under vil
andern wurten lionel ledig zu zelen, hiesch er urlaub und schieden von dannen.
und lancelot furt lyonel uff sym roß, umb des willen das er ungehaben nit
geryten mocht.
uns sagt die historya das der wunt ritter, in des huß konig bandemagus
is kranck lag, der sich gestalt hett lancelot nach zu volgen, allen den ganczen
tag fur und auch denselben tag also lang biß yn abentur trug in die fremd
innsell. und als er dar kam, da fragt er die dainn waren ob sie eynich mere
wusten von eim ritter. sie antwurten im, er hett unlangst eyn strytt gethan
und den auch gewunnen und wer furbas geritten, aber er mocht noch nit
ein halbe myle da von syn. und als der ritter das gehort, da want er umb
und want sich wiedder uff synen weg der straßen nach da lancelot hien geritten
was, und sprach, er were zu mal sere ungluckhafftig das er yne nit ervolgen
mocht,< und ich will alle myn leptag wandeln biß ich yn finde>. und
er fur also den ganczen tag biß umb nonezytt, da begegent im ein jungfrauw.
er grußt sie und sprach:< jungfrauwe, kunt ir mir nit gesagen von
dem ich suchen bin?>< was suchent ir dann?> sprach sie.< ich such lancelot
vom lac, der nahe hie by inn eim schloß gelegen hatt und ist dannen gescheiden
unlangs und ist auch nit ferre, als ich meynen.> die jungfrauw
sprach:< was wapen furt er?>< er furt schwarcz wapen und ein wißen schilt.>
< uff myn truw, herre, er ist mir uff ghener syt des bergs bekumen inn eynem
grunt; zu wortzeichen so furt er eynen krancken ritter mit im, darumb kan er
nit ferre gesin.>< nun bevelh ich uch gott>, sprach er zur jungfrauwen,< ir
hant mich gar wol gewiset.> also schied er von ir und bat gott inniglichen
das er yn finden mocht. - hie horet das buch vom krancken ritter zu sagen
und keret sich wiedder zu lancelot.
nu sagt die hystoria, da lancelot gescheiden was uß konig vagors hoff
von der frömden innseln, da er lyonel uß gefengkniß genomen hett, da er
verreterye geschuldiget und angezogen gewest was, deshalben sich lancelot
mit im geschlagen und konig vagors sun uberwunden hett inn maßen wie ir
vor da von gehort hant, und ritten also biß finster nacht, da kamen sie inn
eyn abtye off eynem waßer, die man nant cilicons, und lag inn der marck da
by zu undergangk der sonnen. sie was auch genant, als die historin sagt, die
cleyn armise. und ich wil uch sagen warumb sie also geheißen was, wann es
inn der abenture wol zu bedencken ist. dann inn der marck darby
eyn konig was in den geziten josephs von armathien, der da kam in die
groß brytanien durh eyn stym von dem gebott gottes. und der konig was
nit gleubig, dann durch den willen unsers herren und der prediaten willen
josephs von armathien so enpfing er den heyligen tauff und ward gar ein gut
man zu got. er focht yn sere, wann er ubergab syn konigrich und ging daruß
nacket und barfuß in das ant, das er in solcher wise antreyb me dann dryßig
jare. er was syns libs und antlicz gar ser abkomen, so wer yn sah der
hielt yn fur eyn armen man von personen. und es kam eins tags da er großen
hunger hett, das nit fremd was, wann er hett zwen tag durch den sorglichen
walt gewandelt das er nye keyn huß oder entheltniß fand, da kam er inn ein
geistlich huß, das man nennt die zuflucht der armen. er fragt den portener
ob das almusen geben were. und als er den so erbermelich sah, da sprach er,
sie weren geben, er mocht wol hinweg gan,< dann ir schaffent hie nicht>.< ach
lieber frunt, habent myn gnad durch got>, sprach er,< wann furware, helffent
ir mir nit, ich sterb an stund, dann ich han so großen hunger das ich wenen,
myn hercz wol mir spalten>, und begann großen jamer zu machen. er ward
sehen wo hin man die brosem uß zu schutten pflag, da fand er ein cleyn almusen.
aber darumb nit, sie ducht den konig gut syn und groß synen hunger
da mit zu bußen. er danckt got das er im das bestelt hatt. und als das brott
geßsen was, da hett er vil großern hunger dann zuvor. er sprach zum portener
das im noch nye me so eyn cleyn almusen worden were, und batt yn das er beseh
ob er im noch ein wenig me gegeben möcht. er antwurt:< uch mag nit me
werden, wann ich uch nit me zu geben han.> des erschrack der konig so gar
sere das er es nit alles beclagen mocht umb des hungers willen den er hett.
aber er clagt sich all weinend und sprach syn gebet, des er vil kunde. und er
was mude von dem gan, so das er off eim sargk entschlieff vor der abtyen.
da erscheyn im unser herre got im schlaf und sprach zu im:< helie, ich
han dich eynen guten knecht funden und getruwe, wann umb aller der sachen
willen die dir in dyner armut zukomen sint hast du dich nit von mir gescheiden.
so ist es auch wol billich und recht das du den lon von dinem dienst
enpfahest; das muß syn, das du wiedder kerest ein landsherre zu syn und so
hoch ßyst als du ye wurdest. ich wil das du da hin gangest, wann du nit me
zu leben hast dann virczig tag. und am vierczigsten tag soltu vonn dißem
ertrich scheiden, und dir sol so hoch ein seß bereyt werden als ich allen den
bereit han die mir getruwlich dienen. und ich wil das du wißest das ich dinen
sun bring von tercienzytt me dann virczig milen herre, den du machtest des
nachts da du morgens hinweg gingst.> mit dem erwacht der konig und sah vor
im eynen jungen man stan, den schönsten den er in anger wilen ye gesehen
hett. und einer besah den andern lang sunder eynich wort zu sprechen, dann
er sere erschrocken was von dem im im schlaff zukomen was. und der jung
man bekant yn zu allererst, er nam yn inn die arme und sprach:< gelobt sy
got, das er mir allen mynen willen erfult hat uff ein stund! ir sint der des ich
so sere begert han zu sehen, das keyn groß wunder ist, wann ir myn vatter
sint und myn herre nehst nach got.> da gewann der konig gar groß
freud, das er weint vor jamer und von freuden. er kust den ghenen der sin
kint was und danckt got mit gutem herczen. darnach rett er und sprach:< es
ist gar gut zu dienen dem der den lon gibt, am letsten den tron des hymels
und die freud die nummer me ende gewinnet. allsolchen dinst wolt ich gern
han, geliebt es dem ghenen der mich geschaffen hat; was sunders ich sy, so
hat myn vatter mir doch schon bewisung gethan das erselber komen ist mich
zu suchen. dann furwar, hett er mirs nit gebotten, ich wer nymmer me in
myn konigrich komen. und dwil es im zu gevallen ist, so wil ich dahien.>
da schied der konig von dannen und wolt nit wiedder zur abthyen keren,
das er nit bekant wurd; er wolt auch synen rock noch nit verwechseln. da
fragt er synen sun ob er ritter were, und nach der konigin, wie sie lebt mit
allen yren sachen;< und wollest mir nichts verhelen wie sie sich gehalten hab,
uff die truw die du dem schuldig bist der dich sitt tercyenzytt mer dann
vierczig milen gefurt hatt uß dym land, uff die uwer was es nit me dann
mittag; auch weis ich dins namen nit. du solt mir das alles gar sagen.> er
sprach:< lieber herre, man nent mich knecht.> derselb nam was im mitten an
syn stirn geschriben als er von syner mutter lib kam. und knecht ist in
krychem als vil als starck im glauben, wann in syner zytt wart nye keyn
frömmer man dann er was. und als er sich sym vatter genant hatt, da verwundert
er sichs zu mal sere des namen, wann er nye me von allsolchem
namen hett hörn sagen. darnach sagt er im, es kem also:< als ich myn frauw
und mutter zu dicken malen han horn sagen, da ir uß dem konigrich gangen
warent, das die ghene, der lant an das uwer stießen, mit myner frauwen kriegten
so fast sie ummer mochten; und hetten sie vertriben, wer uwer bruder
konig macabrez nit gewest, der ir halff mit aller syner macht, das sie ir lant
behielt undancks aller ir fynde. darnach er sehs wochen ward man geware
das myn frauw schwanger was. da sagt man, das kint das von ir geborn
wurd, es wer son oder dochter, das mocht keyn recht erb gesyn, dwil es in
unee gezielt were, als sie beducht, wann sie meynten, ir hettent myn frauw nit
schwanger gelaßen; und retten so lang da von biß ich geborn wart, als got
wolt. da namen mich die guten man von dem lande und ließen mich zustunt
teuffen. sie sprachen, ich solt nimmer von yn komen, biß sie gewar wurden
ob ich eyn rechter erb wer oder nit, und gingen eyns tags zu myner frauwen
der koniginn der eyner under yn sprach zu ir: « frauw, ir hant ein kint
geborn, und ist uns fur komen das es konig eließers nit sy, von dem wir
lantschafft haben, wann er enweg ist, und wißen nit wo hien oder an was
ende er komen sy; und mag das kint nit gemacht han, wann wir han die tag
und monat gerechent und finden furware das das kint inn der unee gewunnen
ist worden. deshalb wir es fur keynen rechten erben haben mögen. darumb
muß es syn das ir den glauben darumb thunt das der konig unser herre syn
vatter sy. »
daroff antwurt myn frauw die koniginn, die sere kranck was, und sprach:
« ich bin willig das man mit dem kinde und mir thu alles das uch gevellet. »
da sprang der herczog herfur under den andern, uwer nefe, und sprach, er wolt
sich uber sie legen. sie rufft yn all, wann sie gedacht das er sie mit truwen
meynt und mit ganczer lieb. da nam der herczog eins teyls uwer guten mann
zu im syn syt und sprach zu yn: « ir herren, es ist war das ir under uch
eyns worden sint, das ir wißen wollent ob das kint konig elyezers sy und
ich sag uch das ich uch das zu wißen thun wil, wollent ir thun das ich uch
heißen. » « ja gern, » sprachen sie. « es sint in dißer statt zwen lewen verspart
in eim gewelb. nu ist es ware das der lewe konig und herre ist aller
thier der welt und so von hoher und edeler naturen, ob eyns konigs son von
rechter ee von vatter und mutter, der nit dann siben jar alt were, fur yn
qweme, des er wol gewaltig were, er enwurd im kein ubels thun. und da mit
mogent ir an dem kind versuchen, wann ir yn fur die lewen legent, ob es
eins konigs son sy. ist er aber keyns konigs sun von rechter ee, so mocht im
alle die welt nit gehelffen, er must erwurgt sin. » des rats folgten
sie, die großen und die cleyn, und namen mich zusehens myner frauwen augen
und leydten mich inn des lewen gruben, des sie by uß iren synnen komen was;
und ich was dannoch nit me dann dryer tag alt und lag ein ganczen tag
under den lewen. aber unser herre gott, der aller barmherczikeit vol ist, vergaß
myn nit, wann er was myn schilt und vorfechter und behut mich so wol
das mir nichts geschach. dann als sie mich dar gelegt hetten, also gesunt und
starck holten sie mich wiedder dannen. und wißent furware das ich also versucht
worden bin ob ich eins konigs son were oder nit. und darnach hielt
mich all uwer land fur eins konigs son. und als ich acht jare alt wart, da
machten sie mich ritter und kronten mich zu pfingsten, und ir yglicher enpfing
sin lant und lehenschafft von mir.>< lieber sun>, sprach der konig,< nu sagent
mir wie die koniginn sitthere gethan hab.>< furwar, als die byderbst und geistlichst
frauw von aller der welt mit den grösten abstinencyen als von ye keyner
frauwen in der großen brytanien gesehen ward. das ist die frauw der
frauwen und die konigin der koniginnen uff ertrich, und wart sitt nye keyn
tag, sie hett ein herin hemd an uff ir bloßen hut. sie hett auch alle tag gott
und die heilig kirch geeret nach alle irm vermögen; sie hett die armen gecleyt
in mancherley wise, die krancken gehabt und gesehen me die armen dann die
richen; sie ist alle zyt off iren knyen in irm gebett gewest; und wie wol ir
lib off erden ist, so ist doch ir hercz inn den hymeln alle tag one underlaß.>
der sachen was der konig ußer maßen fro und danckt gott unserm
herren mit ganczem herczen. sie wandelten da so lang biß sie kamen uff
ein fließend waßer, das sere sorglichen was. sie kamen an die bruck, und
wie sie daroff treten sollten, da sah der konig vor im das schonst schiff das
er alle syn leptag ye gesehen hett. er trat darinn, dann im furkomen was, er
must den weg. und als er vor an das ende kam, da gesah er eynen brieff zu
inngang des schiffs. von dem großen wunder sagt die hystory nit e das schiff
still hilt gegen dem wunder des grales. - nu wil ich wiedderkeren von der
abtyen zu reden, warumb sie cleyn almusen genant was, als ir hernach hören
werdent.
uns sagt die hystorya, da konig eliezer wiedder heym was komen in syn
lant, da enwart nye keyn tag, er dete alle die armen lut die er haben mocht in
sim hoff eßsen und diente ynselber barfuß zu tisch. darnach fugt es sich eyns
tags das er, die königinn, syn sune und vier die frumsten syner manne in
eynem wurczgarten saßen und begunden von mancherley sachen zu reden.
und die koniginn sprach zum konig:< herre, wo fand uch myn sune zum
ersten?> der konig antwort nit ein wort. aber syn sune antwurt ir und
sprach:< frauw, ich fand yn by der abtyen, die man nent die zuflucht der
armen, by armen luten.> und als der konig den zunamen der aptyen hort, da
hub er an zu suffczen. des ward die koniginn geware und fragt yn warumb
er so gesmerlachet het,< wann sit ir wiedder komen sint hann ich uch nit me
lachen gesehen umb alles das uch zukomen ist. ich bitt uch das ir mirs
sagent, ob es uch gevellet>.< frauw>, sprach er,< gern, es ist war das ich zwen
tag ungeßsen gewest was, und als ich zu der aptyen kam, die man nent
der armen lut zuflucht, da hatt ich gar großen hunger und hett so gern
geßen gehabt als ich ye gehett. ich ging zu dem portener und hiesch das
almusen; und er sprach, er hett nichts zu geben. ich batt yn so lang das
er hinin ging und bleib ein lang wyl. als er herwiedder kam, da bracht er
mir das cleynst almusen von brot die mir in drißig jarn ye gegeben ward
sitt ich eyn eynsiedel gewest bin. und da sie so sere cleyn was, da erschrack
ich gar sere. ich sprach zu mirselber das dainn ein arm enthalt were, und
sie solt billich heißen die cleyn almusen der abtyen, umb zulauff
der armen, der armen gab halb sie mir geben hand.> darumb wart der nam
also verwandelt umb konig elyezers willen, als uns die historya sagt. hie
geschwigt die hystoria von der geschicht zu sagen und keret wiedder zu
lancelot.
die hystoria sagt, da lancelot zu der aptyen komen was mit lionel als
es finster nacht was, da rufft er so lang an der porten das die dainn waren
yn horten. und der bruder eyner kam zu im lionel abzuhelffen. sie trugen
yn inn eyn cammer und namen syner wunden und qwetschung ware. darnach
entwapenten sie lanceloten und daten im zumal groß ere darumb das er von
konig artus hoff was. und des andern morgens hort er daselbst meß. darnach
wapett er sich schnelliclichen und batt die bruder zu mal fruntlich das
sie des krancken ritters ware nemen. als er das bestalt und offgeseßsen was,
da kam darinn zu yne ein ritter und ein schiltknecht, die großen jamer triben,
das lancelot gar sere betöret und fragt, ob sie wusten wer der ritter were.
sie antwurten, neyn, sie enwustens nit,< dann es enist noch nit vierczehen tag
vergangen das eyner herinn kam>.< got hab danck, wannen kam er dann?>
sprach lancelot. der bruder eyner sprach:< woltend ir so lang beyten biß
ichs uch erzelte, so mögent ir in anger wilen nit von hinnen komen.>< lieber
herre>, sprach lancelot,< ich will ee allen dißen tag warten biß ich es erfare
und bitten uch das ir mirs sagent.>< furwar herre, gern>, sprach der bruder
und hub an zu sagen, er sprach:< herre, hie unden in dem sorglichen wald
zu steet ein berg, den man nennet den sorglichen berg des ist wol by drißig
jaren das er also genant wart, das ist war. da was in dißem land ein der
freyschlichst böst ritter und der gröst den man in all der welt gewapet möcht
funden haben, starck und kune. so fugt es sich zum ersten mal als er ritter
worden was das er lieb gewann ein jungfrauw, destlamors dochter von der
rotterstat. und er det so vil durch syn manheit und ritterschafft das sie yn
auch lieb gewann, das sie im doch gar lang verhelet. aber er ersucht sie zu
manchen malen und hiesch sie zu wybe an irm vatter, der sie im noch
nye geben wolt und sprach, wust er das sie yne lieb hett, er wolt sie da hien
thun das sie nach yrem willen nummer ußkomen solt. und als der ritter das
vernam, da was er zu mal sere zornig und betrubt; er sprach zur jungfrauwen:
« frundin, ich sterben umb uwern willen ob ir nit andern radt hierzu gebent,
das doch großer jamer und schad were, wann ich meynt umb uwernt und
uwers vatter willen so vil gethan haben das er mir uch mit gutem willen zu
wib geben solt. nu hann ich myn arbeit ubel angelegt, das er mir so gebuerisch
versagt hatt. » da sprach die jungfrauw: « hatt uch myn vatter
gancz und zu mal ab gesagt? » « ja frundinn, furwar. » « wust er
dann », sprach sie, « das ir mich lieb hettent als ir mir sint, er wurd uch an
die end legen da ir nummer mochtent uß komen. » als er das verstund, da
gewann er groß angst das ir vatter yn döten solt, nach dem er yn hoffertig
kant. « lieber frunt », sprach sie, « es ist war das ir wol als vil umb mynen
willen gethan hant das ir billich myn lieb verdient hettent. nu wißent was
ich uch wiedderumb gethan han: ich gewann nye keynen me lieb dann uch.
darumb geb ich uch yczund myn hercz und myn lieb in allsolcher meynunge
das ir mich nement nach ordenung der heyligen cristenlichen kirchen. » « das
wil ich alles gar gern thun », sprach er, « ir sollent des keyn noth haben von
eynichem manne der da lebt, er hab auch so vil macht als er ummer mög.
wann ich wil umb uwernt willen ein schloß buwen, das keyn man uff dißer
erden darinn komen mag », und dett von stunt uff den berg eyn schloß so
wol gemacht seczen das er wedder beseß oder gewalt enforcht. daroff furt er
die jungfrauw mit eim großen schacz, den sie irem vatter genomen hett. und
darumb das er dester sicherer were, so verfalt er alle die weg die inn die burg
gingen, ußgescheiden eynen weg, der so eng was das nit me dann eyn ritter
zufuß dahien komen mocht. darnach bevalh der ritter von tartre buchstaben
zu machen, die also sprachen, sie verbutten das nymands daruff gen solt. und
der berg solt nu furter heißen der berg der entschutniß, wann er allen den
verbut die dißen weg herre kemen das nymands off den berg stieg. und kem
eynich man gewapent daroff, der solt wißen das er nit dannen schied sunder
strytt, und wolt so lang sich mit im schlagen das ir eyner sterben must. also
ist der ritter sitt der zytt da gewest, das nymands den weg hien wanderen
torst, er wer dann von der tafelronde. und er hatt ir sitt me dann druhundert
erschlagen, die alle inn dißen aptyen begraben sint.>
< sagent mir>, sprach lancelot,< ob irs wißent, was er thu mit den von der
tafelrond.>< uff myn truw>, sprach der bruder,< er legt sie all gefangen, und
als bald er sie uberwunden hatt, so sendet er uns die schild herinn. wollent
ir die sehen, so will ich uch sie zeygen, der me dann zwölff hieinn in eim sale
sint.> lancelot sprach:< furent mich da hien, dann ich seh sie zumal gern.>
da stund der bruder uff und ging vor hien, und lancelot volgt im so lang biß
sie kamen inn den sale. da besah er alle die schilt, die er wol kant. uff der
eyn syten hieng herrn gawans, herrn ywns, sagramors und gyfelts schilt,
der den andern nach in die abenture geritten was. uff der andern syten hieng
des hochfertigen agravans hern gawans bruder, hectors von mares, dodinels
der wilde und die die dem herczogen von clarens zugehorten schild, und zu
ende an der kamern hingen conseneim koner lib, calestantim galios, madros
von der porten, bleobetis schild und die betutung der vom lambane schilt.
als lancelot die schild also hangen fand, da ward er me betrubt dann er
ye ward. er sprach zum bruder:< herre, sint sie allesament inn gefengniß der
schilt ich gesehen hann?>< ja off myn truw, ich weiß wol das sie gefangen,
oder in der gefengniß gestorben sint.>< furware>, sprach lancelot,< der sie
uberwunden hatt mag wol sprechen das er groß manheit von wapenspiel an
im hab>, und schied also dannen und sprach zu imselber:< nymands
solt me wapen furen wann der der die besten ritter der welt uberwunden hett!
dann ich hett nit gemeynt das alsölch man in der welt gewest were der also
viel guter ritter under sich mocht bracht haben als er gethan hatt.> er saß
uff syn roß, er hieng synen schilt an syn hals und hiesch im eyn glene, die
man im bracht, starck und gut mit eim wolschnydenden ysen. und reyt so
lang biß er kam unden an den berg da er das crucz fand da von im gesagt
was. er besah die buchstaben dastende nuwelichen geschriben als yn beducht,
die da sprachen das me dann in zwenczig jaren nye keyn ritter darinn
keme, er blib tode oder zum mynsten gefangen, one eyner alleyn, der ist geborn
von dem hohen geschlecht davids. der schrifft sich lancelot zu mal
sere verwundert, das er nit enwust was er solt sagen; ydoch so reyt er inn
synen weg, und es was an dem morgen umb primzyt. und er sah off eyner
syten eyn clusenerin in eym cleyn huselin, die zu mal arm waß. er kert sich
zu ir und grußt sie. sie danckt im und sprach das er gott wilkum were als
der best ritter von der welt der ye schilt gefurt;< und gebenedit sy gott, das
er uch dißen weg herre hatt gesant, wann durch uch sollent die zum tartre
gefangen ligen erlößt werden von nöten. ach lancelot, lancelot, ir sint uß
morgane gefengniß komen darumb das ir in dißem land die best ritterschafft
gewinnen sollent die ye keyn ritter gewann durch frömkeit, wann die schönst
und die engstlichst abenturen der welt sollent durch uch zu end bracht werden
in dißer wochen. keyn ritter in der welt mocht halb als vil arbeyt erliden
als ir.> als sie das gesagt hett, da dett sie ir fenster zu, da durch sie hett zu
lancelot gerett.< wolt got>, sprach er,< das uwer rede ware weren! so solt
ich im billichen dancken und loben me dann ymands anders.>< gang und beyd
nit me, dann du hast vil zu thun.>
da reyt lancelot furbas so lang biß er kam zu ingangk des engen wegs,
den er also böß fand das er absten must. er band sin roß an ein doren, da
ein bronne under sprang, und ging zu berg, den schilt am hals und syn
schwert geraufft. er wart scwwiczen ee er uff den berg kam, wann die wapen
die er anhett hinderten yn zumal sere, dann sie schwere waren, und ging so
lang das er uff den berg kam. da fand er eynen lorberbaum den schonsten
den er ye gesah, daran eyn roß, starck und lichtvertig, gebunden stunde, verdeckt
mit schwarczen wapen. und neben im stunden geleynt zehen glenen,
der ysen spicz und wolschnydende waren. und an eim ast hing ein schilt,
darinn ein olivant gebunden mit cleynen golt und silberin bendlin. und
nahe da by was ein köstlich gezelt uffgeschlagen, darinn er eynen gezwergk
fand uff zumal eym schön beth ligen. lancelott grußt den geczwergk dugentlich.
und als er yn sah, da sprang er zorniglichen uff und nam eynen stab
in syn hend, den er hoch uff hub und schlug an lancelot so hart er ummer
mocht, aber es verwunt yne nit sere, wann es schwach und vol kleyner macht
was. lancelot sprang zu im und nam im den stab uß den henden, er fragt
es warumb er yn geschlagen hett.< hant ir des ein schand?> sprach der geczwergk.
< so helff mir got>, sprach lancelot,< ir hant des schand und ich groß
ere, das als eyn groß man als ir sint hant an mich gelegt hand!>< und ir>,
sprach der geczwergk,< werdent deshalben noch groß verlangen und schand haben,
me dann diß gewest ist.>< wie weist du das?> sprach lancelot.
< ich weiß es wol>, sprach es,< synt ir here komen, mit mym herren dem
ritter von tartre zu stryten?>< ja>, sprach lancelot,< ich wolt das er yczu
hie were.>< er soll bald hie syn>, sprach das gezwergk,< ob ir wollent, wann
ir nit me dann diß horn blasen dorffent das an dem baum hangt, wann er
komen wirt das erst er es höret. und das roß ist uch bereit, daruff ir siczen
sollent. und sint ir von konig artus hoff, so sollent ir keyn not des todes
haben, aber ir mußent in den thorn gelegt werden. und sint ir aber nit da
von, so mogent ir nit entgan, uch wurt das heubt abgeschlagen sunder zwyvel.
nu wißent ir die gewonheit des tartres. darumb mogent ir nit entgan, uch
wurt der zweyer eyns, ob ir das horn blasent.> lancelot sprach:< von hinweg
zu gan sol man nit reden>, und nam das horn, er stalt es an syn munt und
bließ so hart das der tartre dar von erbiedempt. darnach sah er zur andern
syten sich umb und sah zu ende des tartres eynen thorn, das was ein burg,
da der herre inn saß mit huß. und als lancelot das horn geblasen hett, da
ward es nit langk das er vierczehen ritter sah neben dem cleynsten thorn,
die allsament sprachen:< ach ritter, du kerest dich zu großer arbeyt und betrubniß!>
lancelot fragt were die ritter weren, und eyner antwurt:< es sint
die gefangen uß konig artus hoff. sie sehen gern das ir umb wendent hinder
uch wiedder zu ziehen, wann sie wol wißen, das ir syn mer schand dann ere
gewinnen werdent.> darnach sah lancelot die ritter widder in gang und myn
herren gawan, der syn antlicz verbunden hatt. und ir was keyner by im, er
hett ein wund, zwo oder dry an den armen oder am heubt. und von der
abentur ward lancelot zumal sere betrubt.
da saß lancelot uff das roß, das an dem baum gebunden stund. er nam
die glene in syn hant, die er mit im bracht hett, und beyt under dem baum
so lang biß der ritter heruß reyt allgewapet, den schilt am hals und die glenen
an der hant. da fragt lancelot den gezwergk ob das der meczeler were mit
dem er sich nu schlagen solt.< ja, so helff mir gott, ir mogent yn erkennen
fur den besten ritter der welt. oder gesahend ir ye so gutigen als der ist?>
mit dem greiff der ritter syn pfert mit den sporn, und lancelot det auch also,
und ließen zusamen lauffen was sie an den roßen gehaben mochten und traffen
sich so hart uff die schild, hetten sie die halßberg nit angehebt, sie hetten
sich in das fleisch gestochen von den ysen der glenen; und kam doch also das
ir keyner was, er hett ein wund, und doch nit ser tieff. und zurstießen ir
glenen, das sie zustucken sprungen, und traffen sich mit den helmen und schilten
so hart das sie zur erden fielen und die roß off sie. also lagen die ritter
lang uff der erden vertormelt und ubel gehandelt, das ir keyner was, er clagt
sich sere. und lancelot stund zum ersten off. er sach umb sich das der ritter
by im uff der erden lag da sprang er zu im, wann er nit wol sicher was als
lang er so eynen guten ritter by im hett, der syn dotfynt was. er zoch syn
schwert uß der scheyden und meynt alle syn frömkeit zu bewisen die er ye gewann.
der ander stund auch off und zog syn schwert da draten sie zusamen
mit bloßen schwerten in irn henden und schlugen so hart schleg off die helm
das das fuer daruß springen must. und ir was keyner, im runde
das rot blut zu mund und zur nasen uß durch der wermd und forcht willen
die sie hatten erlitten, und zurhuwen ir schild, die sie unden und oben zurbrachen,
wann sie nit weren mochten der großen schleg halben die ye eyner
dem andern gab also wert der stryt von primzytt an biß zu mittag da was
der ritter zu mal mude worden und verwundert sich gar sere were der syn
möcht mit dem er stritt, wann er des morgens meynt das keyner im stryt vor
im gesten mocht der großen sterck halben die er an im wust; und der hett
den tag als vil gearbeit und wer doch stercker und lichter dann vor am anbeginne,
als yn beducht. er trat hindersich und zeigt das er rugen wolt. aber
lancelot was zornig das der stryt so lang gewert hett, er lieff yn an und
schlug yn wo er yn hien treffen kunde oder mocht, und gab im eyn großen
schlag off syn schilt, das er den spielt von oben an biß unden uß, und zuckt
sin schwert mit solcher macht zu inn das er den ritter off syn kny zur erden
fallen det. aber er sprang zu mal schnelliclichen off und zog syne schilt so
mit großer macht zu im das lancelot das schwert uß der hant enpfiel, so das
im sin hend erbiedempten. und als lancelot sin schwert also verlorn hett, da
schampt er sich gar sere, aber er was onerschrocken umb keyner abentur willen
die im fur komen mocht. da lieff der ritter mit off gerecktem schwert zu
lancelot, wann er meynt das best zu haben, und wolt yn durch syn heubt
schlagen. aber er weich vor dem streych, und der ander schlug sin schwert
in die erd biß an das gehilcz, wann er den schlag nit off gehaben mocht. und
lancelot stieß yn mit dem schild under sin antlicz so hart das er zur erden
gestreckt fallen must. da lieff er zu sym schwert und zoh es uß. er besah
es, und es ducht yn das es das schwert were das im galaat gab off dem tag
da er die dry ritter von carmelde uberwande. er trat hinder sich gancz unerschrocken
und sprach zum ritter:< ich bitt uch, durch des liebsten willen
das ir habent, das ir mir sagent wie ir heißent, ob irs gethun mögent.>< furwar>,
sprach der ritter,< vor wem ich joch mynen namen verhelen, so wil ich
yn doch vor uch nit verhelen, wann ich wol sehe das ir der best ritter sint
von aller welt, dann mann keynen byderben finden mocht: ich heiß bohort
lessielien und bin nefe lancelots vom lac, des besten ritters in der welt.>
als bald lancelot die wort hort, da warff er ayn schwert nyder und sin
schilt vom hals und lieff zu bohort mit offgetanen armen. er umbfing yn und
sprach:< lieber nefe, verzihent mir diß ubeltat die ich wiedder uch gethan
han, ich bin uwer nefe lancelot.> als bohort das vernam, da gewann
er die grost freud die ich uch nit erzelen mocht, er sprach:< lieber herre, wilkum
mußent ir ymer sin, wann furware, von dem das ir mir mißdan hant sol
man nit reden. aber die buß solt groß syn das ich uch verwunt han, wann
es were gar großer schad das ir wunt weren biß off den dot und uberwunden
wurdent dann funffczehen ritter, die als gut weren als ich bin, erschlagen
weren wann myn vergelten noch myn frumkeit mocht sich der uwern nit
glichen, nit me wann glicher wise als der schin des liechtes glichet
der sonnen schin, das yczu wol schynet, dann ir mich darzu bracht habent
das ich myn schilt kum gehalten mocht, das auch recht ist das ir die victorien
des strits habent, wann es nit uwer noch myn schult ist das wir uns
nit anders uberwunden hant.>< uff myn truw>, sprach lancelot,< diß loß soll,
ob gott wil, nit verwandelt werden, dann ich habs nit verdient. aber ir, lieber
nefe, der mich uberwunden hat, solt es billicher haben. und hie ist myn
schwert, das ich uch liebern und mich vor uberwunden halt.>
< ach herre, durch got>, sprach bohort,< ir mögent mir keyn großer schand
thun dann das ir diß sagent, wann es were doch eyn mercklich sach das ir
mich uberwunden hettent>, und wolt im zufuß gevallen syn; das lancelot nit
haben wolt, sunder er hub yn off. und sie entwapeten sich ir helm von heubtern,
und ir eyner det dem andern die gröst reverencz und freud. und als
sie lang also mit ein gerett hatten, da fragt lancelot wie lang zytt er off dem
tartre gewest were. und bohort sprach:< herr, das ist me dann ein, jare das
ich erst herre kam, und die abentur die mich herre bracht hatt die wil ich
uch sagen. es ist war das ich off der burg trespach was, da man mir sagt
das ir eyn riesen erschlagen hettent. da reit ich durch die landt uch suchen,
und nymant kund mir war mere von uch sagen also reyt ich so lang biß
ich zu eyner jungfrauwen kam, die mir sagt das sie uch by dem sorglichen
wald gesehen het. und darumb sie mir das gesagt hatt, so reit ich dießen
weg herre das baldest ich ummer mocht, und myn straß trug mich recht an
das crucz am berg. da sagt man mir das ich nit so kune were das ich heroff
in die burg komen törst. ich fragt, warumb mir wart geantwurt, es wer
so ein byderber ritter hie oben, das nymant vor im gesteen enmöcht, er were
auch so ungetruw das er alle die erschlug die er erlangen möcht. und als ich
das verstund, da gedacht ich das ichs darumb nit wolt laßen, ich wolt dahien.
ich band myn roß an ein baum und ging zufuß heruff als ir auch herkomen
sint. und da ir die gezelt sahent stund ein starck bolwerck, darinn ich nit
komen mocht biß ich dem ritter gelobt und geschwurn hett, ob ich im mit
recht wapenspiel an gewunne, das ich den berg und die burg alle myn lebtag
huten wolt als lang biß ich von ettlichen uberwunden wurd die heruff kemen.
er greiff auch mir in den eydt, das ich alle die ghenen erschlagen solt den ich
angesigt hett, die myn frund und mag nit weren und auch die von konig
artus hoff sint. aber ich solt sie gefangen legen, biß ich einen funden hett der
mich uberwunde. und als ich den eydt getet, da ließ man mich yne, und ich
stalt mich mit dem ritter zu stryten. aber er was gar starck und kune vom
lib. ich schlug mich so ang mit im und det so vil das ich yn zu dot schlug.
darnach thet ich ein verdeckt schrifft machen, das mich nymands kennen
wurd. ich macht mich heimlich durch des eydts willen den ich gethan hett, das
ich sit der zytt nit von hinnen gescheiden bin gewest, wann ich alweg der
wandelritter gewart han, die dick her komen sint sich zu versuchen, der ich
me dann vierczig uberwunden han, die all von mir erschlagen sint,
on ir noch vierczehen, die in dem thorn gefangen ligent. die sint wol behut
vor dem tode, die wil sie uß konig artus hoff sint.> lancelot sprach:< wie
wißent ir das sie uß konig artus hoff sint?>< sicher herre, da nyden an dem berg
stet ein ysin straß, da hin mochten sie nit komen, biß ich wust wer sie weren.
also erkant ich das sie uß konig artus hoff waren.>< uff myn truw>, sprach
lancelot,< ir sagent wunder. wißent ir wer die sint die ir gefangen hant?>
< herre, neyn, wann ir keyner mir synen namen sagen wolt. ich getet yn auch
keynen großen betrangk, wann ich gedacht das etschlicher da gewest mocht
syn dem ich unwillen zugefugt hett und gefenglich gelegt, wann sie mir yren
namen gesagt hetten; das mir auch geburt hett zu thun, dwil ichs geschworn
hett. anders wer ich nit ein getruwer ritter gewest.>< wie uberwundent ir sie?>
sprach lancelot.< herre, eynen nach dem andern, und es ist lang zitt das die
ersten kamen. ich weiß wol so vil das der besten ritter der welt eyner da
ist, wann wir stachen und traffen eynander so wol das wir beyd vielen.>
der abentur was lancelot gar fro, er sprach zu bohort:< furwar lieber
nefe, ir hant so groß ere herworben als ye keyn man gewann. es ist uch wol
komen, dann alle die ghenen die die warheit dißer sachen hörent sollen uch billich
halten vor den besten ritter der welt, dann ir alle die uberwunden hant
da all ritterschafft der welt in lag sunder vele.>< were sint sie dann?> sprach
bohort.< uff myn truw>, sprach lancelot,< es ist herre gawan, herre ywan,
sagramors, gifleth und hector vom mares myn bruder, die ir wol kennen
soltent.> darnach erzalt er im von den andern allen der schilt er gesehen
hett. und als er das verstund, da gewann er gar groß verschemd, das im sin
antlicz gancz bleich ward, und antwurt als ein schemig man:< durch gott,
sagent nymer me das myn herre gawan und hector da sint; ich hett gar ungern
das sie da weren, wann sie zu vil myn gut frund sint. ich hett zu mal
ubel gethon gegen yne, das ich sie so gut byderman inn gefengniß geleyt hett.
darumb raten mir durch gott was ich da mit thun sol.>< das will ich uch sagen>,
sprach lancelot,< ir sollent sie von stunt uß gefengkniß thun laßen
und bescheiden das sie mit nuwen röcken gecleyt werden, des ir groß ere
habent. darnach sol man sie furen an die port uwers thorns. ir sollent uwer
schwert by der hant han und uwern helm vom heubt, vor sie knyen und sie
allsament gnad bitten des das ir mißdan hant, und uch gancz in ir urteil
stellen, das wil ich das irs thund.> und er bewilligt das gar gern. da gingen
sie beyd mit einander zum thorn, des myn herre gawan und die andern ritter
die da waren sich sere verwunderten, das der fried also zwuschen yn beyden
gemacht was. sie retten vil und lang da von. grifflet sprach, horent allesament:
< uff myn truw, mich verwundert sere dißer abentur, das eynich
ritter inn der welt sy der den ritter dißes thornes uberwinden mocht
und auch so groß wapenspiel erlitten als er, wann mich bedunckt das der
heroff komen ist das best vom stryt hab und der ritter hieinn uberwunden
sy.>< so helff mir got>, sprach myn herre gawan,< mich verwunderts nit das
er, uberwunden ist. aber mich wundert wie er sich so lang mög gewert haben
gegen dem da mit er gestritten hatt, wann ich han wol gesehen das er der
best ritter ist der welt der ye schilt gefurt, das er hie und anderswo wol bewißt
hatt.>< herre>, sprach ywan,< mich bedunckt das ir yn kennent von dem
ir gerett hant?>< furware, ich kennen yn wol, wann er mir an manchen enden
geholffen hatt und manchem fromen mann; ir soltent yne auch billich kennen.>
< herr>, sprachen die andern,< dwil ir yn kennent, so sollent ir es uns sagen.>
< ich sag uch>, sprach er,< das er ist der best ritter der welt und der gerechtst
und keyn gerechter dann er, und mir ist zu mal leyt das ich mich in fremden
anden halten muß und die fromm erber mann zu erkennen geben von dem
hoff; noch kennen ich den nit dem nymands glicht.>< herre>, sprach
myn herre ywan,< ir hand so vil gesagt das ich meynen yn zu kennen. dann
so helff mir gott, nymmer kund ich myn hercz ye da von abgestellen, ich
meyn es wol zu wißen sunder zwivel das es sy myn herre lancelot vom lac,
den wir suchen, konig bans sune von bonewig. sines komens wir gancz fro
sin sollen, wann wir nu wol wißen das wir erloßt werden durch yn, das ich
alle zitt wol gesagt han, wann das er herre keme, das wir erlößt wurden uß
gefengniß, das nit ee gescheen mocht.>
als sie lang mit einander also geretten, da kamen darinn zwen sarganten,
die daten die porten uff und sprachen:< ir herren, wir bringen uch gut mere,
wann ir alle erlößt sint durch eyn ritter, der in diß lant komen ist unsern
ritter zu uberwinden.> da weinten sie all von freuden und erbarmung. man
furt sie alle von der burg inn eyn kammer, da sie eynen alten ritter funden,
der yglichem eynen nuwen rock gab mit hermlin gefutert. und als bald sie
bereyt waren, furt man sie zu inngangk eins thorns. bohort kam yn entgegen
als yn lancelot bescheyden hett. er knuwt vor sie und gab yn syn schwert
in ir hant, er batt sie durch got das sie im verzihen wolten das er gegen yn
mißthan hett da mit das er sie inn gefengniß leyt, und sprach zu mym herren
gawan:< hett ich uch gekant, ir werend nymer inn gefengkniß komen, und
solt ich den eydt den ich gethan gebrochen han. ich bitt uch durch gott das
ir uch darumb nit enzörnt.> da lieffen sie zu im, sie umbfingen yn und huben
yne von der erden daruff er geknyet was. sie vergaben im gern alles das er
wiedder sie getan hett, und sprachen das er ine großer ere inn der gefengknis
gethan hett dann sie verdient hetten. als sie inn den reden warn, kam lancelot
ungewapet uß eyner kammer und lieff zu mym herren gawan mit uff gethanen
armen und myn herre gawan zu im, und eyner det dem andern die
gröst freud die nit zu erzelen were. darnach lieff lancelot zu hector vom
mares sim bruder, den er gar sere begert hett zu sehen. er sprach zu im:
< lieber bruder, wie gett es uch?> er antwurt im und sprach:< herre, ich
meynt uch verlorn haben, ich hett groß erbermd uwers todes, me dann uwers
lebens, wann ich uch so lang verlorn hett sunder eynich mere von uch zu vernemen.>
die zwen gebruder deten einander groß freud, das die das sahen sere
verwundert, die da von nit wusten. da sie sich bekanten, was die freud groß
die eyner dem andern dett, und sie waren me erschrocken dann zuvor das sie
durch bohort uberwunden waren, der noch so jung was und sie alt gnug und
von großen sinnen. ir was keyner, er hett groß betrubniß und unmut in sym
herczen das sie durch yn uberwunden waren worden. und das was die sach
da sie in der welt so großen unmut umb hetten. da gingen sie zu lancelot.
aber wer da zornig were, so was das hectorn und lanceloten nit leyt, wann
sie sprachen das sie durch kein dingk nit wolten, die abentur were bohort
wiedderfaren.< ich weiß wol, herre>, sprach hector zu lancelot,< das uwer geschlecht
noch vil me gefochtet werden alle die tag wir leben mögen.>
den tag det banins, konig banns son, lancelot und bohort sich erkennen,
und er sprach, er were banns son, der yn, als er were lebendig, ser geliebt hett
und hett yn ritter gemacht. des hett lancelot groß freud und sprach, er wolt
syn gut frunt syn und sin konne, er wolt im helffen an allen enden er vermöcht
als getruwelich als wer er syn vatter.< herre>, sprach banins,< wißent
ir keyn mere von lionel uwerm nefen und mym herren, wo er sy?>< ja>,
sprach er,< ich ließ yn hut morgen hie unden inn eyner aptyen sere kranck.>
< lieber herre>, sprach myn herre gawan,< wir haben uch gesucht durch alle
lande, sagent uns wo ir so lang gewest sint, kranck oder gefangen.>< furware>,
sprach er,< herre, ich bin syt gefangen gewesen an solchen enden da ich nummer
uß komen were, wer es nit durch wunderlich abentur geschehen die mir
fur kam, da ich erlöst ward.>< durch got, herre>, sprach hector,< sagent uns
wo ir gefangen sint gewest.> lancelot sprach:< das sag ich uch yczu nit; aber
sint ir zu hoff uff dem tag als ir die abentur erzelen werdent die uch vor
komen sint, so mögent ir wol geware werden uff was enden ich gefangen gewest
bin. und ich sage es nit ee uch, frauwen oder manne, biß ich darzu
getrungen werde.> da wart da von geschwigen, und hetten die nacht groß
freud darinn. und die gesellen sprachen das die straß zum tartre morn wyt
werden solt, das roß, lut und wagen wol darzu komen möchten, so ferre sie
anders in eynicher hand wise gemacht mög werden.< sicherlich>, sprach myn
herre gawan,< ich sah, da ich heroff kam, dry gemechlich straßen, das zwen
ritter wol neben einander mochten geritten sin, ich meyn wol zu wißen wo
sie weren.>< uff myn truw>, sprach bohort( als er yn von den dryen straßen
hort sagen),< wißent das ich sie wil wiedder machen laßen durch die vom
lande als wol und gut als sie ye wurden. ich wil das lionel myn bruder
morn heruff gefurt werde, wann im vil baß und gemechlicher syn soll by mir
dann in der aptyen. ich hann yn lang zytt nit gesehen, darumb sehe ich yne
gar gern.>
sie retten lang mit einander den tag allen, biß nachteßens
zytt ward. da saczten sie sich inn eynen bangarten zu tysch und aßen mit
ganczen freuden, eyner me dann der ander. aber die dry nefen hetten
so vil freyden in herczen und gedencken als lut haben mochten, und die andern
hetten ir so vil deste mynner. und als es schlaffengans zytt was, da
wurden die bett inn den kamern bereyt, der vil darinn waren gar schon. und
lancelot wart alleyn inn die großt kammer gelyt mit eim schiltknecht inn
eim andern bett sin zu warten. und die andern wurden auch so wol geleyt
als man kunde, ye zwen und zwen in ein kammer, und det yn so groß ere
als man imer mocht. aber furwar, so geschah darinn nymands großer ere
dan lanceloten. da der entschlieff, kam im gar eyn wunderlicher traum fur.
yne beducht das zu im keme ein alter man, der yn mit synem rechten namen
nant und sprech zu im:< lieber frunt, stand off gar bald und gang hien in den
sörglichen walt, da wurst du ein abentur finden die nit zu end bracht mag werden
ane dich. du solt das nit laßen umb keyn sach, und du kanst es nit vollenden
on hilff unser lieben frauwen, das sie unsern hergot fur dich bitt tag und
nacht. weystu nu were ich bin, der herkomen ist dir diß wunder zu verkunden?
ich bin lancelot, der konig von der wißen erden, die stoßt an das konigrich
foramien. ich bin selber hie by dir, und mir zu eren nant dich konig ban,
din vatter, lancelot. aber du hast im tauf enpfangen den namen galahut.>
lancelot erwacht und sprang uff zumal frölich. aber er sah den nit der
im die rede gesagt hett. er det sich ane und weckt den schiltknecht der by
im was und hieß im syn wapen bringen. der schiltknecht stund uff nackt in
sym hemde, er besah yn wol das ers was, dann heel zwo stangkerczen darinn
brunnen, und fragt yne ware er wolt.< darnach frag nit>, sprach er,< bring
mir myn wapen, ich wil nit lenger hie bliben.>< ach lieber herre, durch gott,
rytent nit hinweg, ir habent es dann zuvor die ritter hieinn wißen laßen,
anders sie erschlagen mich das ich uch hinweg han laßen ryten.> lancelot
sprach:< sie schelten dich nit, ich kum zwuschen hie und morgen zu abend
herwiedder, ob ich mag. gang hien und thun das ich dir bevolhen hab, und
laß mich zur burg uß inn alsölcher wise das es nymands geware werd.> der
knecht antwurt, er wolt es gern thun, dwil er es haben wolt, und bracht im
syn wapen. darnach ging lancelot uß der kamern so heimlich das syn nymands
geware ward.< herre, warumb solt ich uch eyn roß bestellen, dwil der
weg so eng und noch wyter nit gemacht ist? dann habent ir uwer roß unden
an dem berg gelaßen da ir heruff kumen sint, so sollent irs wiedderfinden oder
ein anders vor das uwer.>< so bevelhen ich dich gott,> sprach lancelot und
schied von dannen zumal wol bereyt mit allen sachen, on das roß. er steyg
von dem berg und ging biß er kam an den baum da er syn roß gelaßen hett,
da fand er es. er det im den sattel abe, den zaum uß und ließ es weyden ein
gut wil, er sah ferre umb sich als dann das liecht hell scheyn, glicher wise als
wer es tag gewest. und als das roß lang gnung geweyt hett, da leyt er den
sattel wiedder daroff und zeumpt es. er saß daroff und nam in syn hant eyn
glene, die uffgeriecht stund an dem baum, und reyt zum sörglichen wald zu.
und als er darinn ryten wolt, da taget es zu mal schon. also reyt er biß umb
primzytt. - hie hort das buch off von im zu sagen und kert sich zu den gesellen
die zum tartre waren bliben.
nu sagt die hystorye, als die gesellen zum tartre erwachten und lanceloten
nit funden, des sie zu mal betrubt und sere zornig waren. sie fragten
den schiltknecht der by im gelegen was gewest ob er keyn mere von im wust.
< so helff mir got, ir lieben herren, ich kan uch nit me gesagen, wann er mich
wackt umb mitternacht und hieß mich im syn wapen bringen. ich fragt yn
war er wolt, aber er sagt mirs nit, dann so vil das er noch hint herwiedder
komen wolt, ob er mocht.> da geboten sie allen denen von dem land das sie
zu yne kemen und deten den weg machen zum berg, also das man den wol zu
roß und zufuß wandeln mocht. und als lionel, der kranck was, die mere vernam,
da ward er so fro das er sprach, er enfult keyn we noch krencke oder
auch wunden die er gehabt hett, und stund off als er mocht. er det sich ane
und reyt zum tartre, da er groß geselschafft fand von den abenturlichen
rittern, die im zu mal groß freud und ere deten. und da er lanceloten
synen nefen nit ensah, fragt er wo er were. sie sagten im so vil sie da von
wusten. er trost sie und sprach das sie unerschrocken weren, dann er hett
keyn noth, an was ende er keme, das im ymands mit wapenspiel icht angewinnen
möcht, so ferre er durch verretery nit begriffen wurde. da von waren
sie sere getröst. sie beliben darinn und sprachen, sie wolten syn warten biß
er keme. - hie leßt die abentur von yn zu sagen biß zu eyner andern zytt
und kert wiedder zu lancelot.
uns sagt die hystoria, als lancelot inn den sorglichen walt kam, das er
so lang reyt biß die sonne off was. da begeget im ein zwergk, das ein cleyn
rößlin reyt und schwarcz. er grußt yn, und der zwergk fragt yn wannen er
were. er antwurt und sprach, er were der wandelritter eyner uß konig artus
hoff.< so helff mir gott, herre, ir sint der dörechtst ritter den ich ye gesah.
sint ir der wandelritter eyner, die durch die lant ryten die dorheit so lang
suchen biß das sie sie finden, und in fremden landen von hunger und ungemach
sterben als die unredlichen thier? so uch gott helff, sagent mir was
ir rytent suchen.> er antwurt, er sucht abentur. das gezwerg sprach:< des ist
so vol und viel in dißem wald das er nummer der abentur ist, und sol nit
erlößt werden, biß der best ritter kompt der vol aller byderbkeyt ist. der
ritter ist in der schrifft gezeichent mit lewenfigurn. aber er sol keyn hant
daran legen der on schande da von komen wil. derumb rade ich uch das ir
wiedder umb kerent ee das ir in die abentur komen werdent, wann ich wol
weiß das ir zu uwerm großen schaden me dan zu uwern eren rytent.> lancelot
sprach, er kert nit wiedder umb, wann er hett sin groß schand wiedder
umb zu wenden und were darumb nit dar komen. also schied er von dem
gezwergk und reyt mitten durch den walt und kam inn eyn tale und sah vor
im ein alt nyder huß. da reyt er hien, wann er wißen wolt was das sin
möcht und als bald er dar kam, sah er eynen bronnen, daruber vil baum
stunden. er lieff durch ein gulden ror und vil in ein blien vaß, das
viereckecht was, daruß lieff das waßer in den walt. und nah da by stund eyn
gruner sark von marmelsteyn, der was zwuschen zweyen steynen und an
zweyen enden vom sarck waren zwen starck groß lewen, die des sarcks huten,
eyner uff eyner syten, der ander uff der andern syten. sie lagen off der erden,
das nymans dar komen kunt wann durch sie. und als bald sie lancelot
komen sahen, stunden sie off und ließen ir schwencz nyder, grimiclich und zornig
zu syn, wann es ist der lewen natur das er weder man, wib oder thier
nichtß enthut, er sy dann zornig. und als lancelot die lewen ersah, gedacht
er wol das er mit yn stryten must und one strytt nit gescheiden mocht. da
sah er vor im ein alt crucz stan und dar vor ein marmelsteynen want. er
ging zu der muren, daran er buchstaben fandt, die vor langer zytt dar gemacht
waren; die sprachen also:< under dißem sargk lytt der lichnam konig
lancelots, der konig bans vatter was von bonewig, in dem brunnen syn heubt.
der lichnam sol nit ußer der erden genomen werden oder der sargk off gebrochen,
biß so lang der best ritter der welt syn hant daran legt.> und als
er das gelesen hett, gedacht im des ritters der yn uß dem schlaff hett geweckt.
da sprach er das er nit lenger beyten wolt die lewen zu bestriten und sich an
dem sargk versuchen, ob er mocht. er stund von dem roß abe, wann er nit
wolt das es im die lewen erdöten, und band es an das crucz. er zoch syn
schwert und nam den schilt fur sich und trat bald zu den lewen, die yn
schnelliclichen an lieffen mit offenen munden, als bald sie yn komen sahen,
und meynten yn zu mal zu erdöten. er ging zu yn konlichen mit offgerecktem
schwert und schlug den ersten der im begegete off syn heubt also hart das er
es im in zwey teyl det springen; der viel zur erden nach dem tod ringende.
und der ander lieff lanceloten mit grimm ane, er greiff yn mit den claen und
mit den zenen und zoch im den schilt vom halß, es were im lieb oder leyt,
des sich lancelot sere schampt. er hub das swert off und schlug
mit beyden henden uff den lewen mit so großer macht treffende uff die schultern
das er auch dot must zur erden fallen. da nam er sin schilt wiedder
und hing yne an eynen ast von eim baum und stach syn schwert in syn
scheiden. er ging zum sarg und besah yn lang, wann er sich mer von der
sach verwundert dann er ye von keyner gehort oder gesehen hett. er sah
schinbarlich das der marmelsteyn am grosten end blutig was. er gedacht das
er die hende nit daran solt legen durch des bluts willen und ging zum bronnen.
da sah er in dem blien faß eyns mannes heubt gancz wiß und grae und
syn antlicz als rot als were es der schonst man oder frauw der welt gewest. er
sah das waßer sieden mit so großem wallen als were alles das fuer von der
welt darunder gewest. er segente sich des wunders den er gesehen hatt. darnach
sah er buchstaben in bly geschriben stan, die also sprachen:< diß hicz
sol nit verlescht werden biß zur zytt das der best ritter der welt here kompt,
durch den die jungferlichkeit nit in ubel gestalt sy noch genomen durch die
hiczung des fleisches. und als bald der kompt, so sol diß hicz uff hörn und
ende nemen, umb das keyn hicz des fleisches in im ist.>
als lancelot den zettel gelesen hett, da sprach er das es darumb nymmer
gelaßen wurd, er wolt das heubt uß dem brunnen nemen er stackt syn hant
inn das waßer also gewapet und fand das so heiß das yne ducht, die hant
were verbrant der großen hicz halb die er fulte. er leyde das brennen des
waßers darumb das er das heubt daruß nemen wolt. dernach gesah er eynen
eynsiedel, der zu im sprach:< ach edeler ritter, bringent nur das heubt durch
gots willen, wann es ist gewest des byderbsten mannes der welt oder der ye
in diß landt kam!> lancelot gab es im in syn hant. als es im wart, da begund
er es gutlich zu kußen und sprach zu lancelot:< nu mögent ir zu dem
sargk gan zu besehen und zu wißen ob ir den mögent offgehaben. und ist
es dann unserm herren gott zu gevallen das ir yn offhebent, so weiß ich wol
das ir darunder findent den heiligen lichnam des diß heubt ist.> da trat lancelot
zu dem sargk und fand daran nit ein tropffen blutes. da nam er yn
mit dem meysten ende und legts off ein ander ende. er sah in dem sargk
ligen den lichnam sunder heubt, der zu mal gancz was mit henden und fußen,
so schön als er yczunt were vom leben gescheiden. by dem lichnam lag ein
gulden kron zu mal kostlich. und als er den lichnam one das heubt sah, da
wiste er wol das es syn anherre was, des er gar groß erbermde hett; er hett
gern gewust in welcherley maßen er gestorben were. und darumb das er nit
wust was er mit im machen solt, so enwolt er yn nit ruren. er ließ yn ligen
und ging zum einsiedel inn syn huß, des thure offen stunde, und fande den
erber mann knyen vor synem altare, und das heubt, im lancelot gegeben,
hatt er daroff gestalt. und lancelot sprach zu im:< herre, was sollen wir mit
dem lichnam thun den ich under dem sargk funden han?> und als der einsiedel
die rede vernam, stund er off und fragt yne ob er den sargk off gehaben
hett.< herre, ja>, sprach lancelot,< got hab danck!>< sagent mir>, sprach der
eynsiedel,< wannen ir sint.> er antwurt im, er were uß konig artus hoff und
hieß lancelot vom lac.< ach herre>, sprach der erbare manne,< nu kenne ich
uch wol, ir sint konig bans sone von bonewig, des byderbsten mannes der ye
gelebt inn syner zytt. und wißent furware das der lichnam, ir yczunt funden
hant under dem sargk, uwer anherre ist, und diß ist syn heubt. nu mögent
ir gesehen ob irs offgeheben kundent und herinn bringen, so wollen wir es
fur dißen altar legen by syn wyb uwer anfrauw, die sich herre hat tun begraben.>
er sprach, das wolt er gar gern thun, und ging zum doten lychnam.
er nam yn mit den schultern und hub yn uß der erden, er trug yne inn die
capell und leyt yn uff den altar und sah in der capellen by dem altar eynen
sarck. den greif er am grosten ende und zurbrach mit ganczer gewalt alle
die glieder des blyes da mit der sargk zugegoßen was. er hub yn off und sah
inn dem grab eyn lichnam ligen begraben, der was bedeckt mit eim kostlichen
sammat, und an dem end was eyn gulden kron. da sprach der eynsiedel:
< das ist uwer anfrauw, herre, die man nennet marche die koniginne. nu
legent uwers alten vatters lichnam darby, das hatt sie also bescheiden gehabt
da sie verschied von dißem ertrich.> das det er von stund und leyt den sargk
wiedder nyder und gedacht suffczen das er und alle irdenisch herren auch
also werden musten. er gewann groß erbermde der die er by einander
ligen sah und deth als im bevolhen was; und det synen helm ab, wann im
gar heiß was worden, und sprach zum byderman:< herre, ich wolt zumal gern
wißen myns altvatters leben, ob irs wißent, und were yn getöt hab und durch
was ursachen.>< so siczent herre>, sprach der byderbe man,< ich wil uch die
warheit erzelen wie es ergangen ist, das ich genczlich wol weiß, dann ich in
dißem land erzogen bin myn leptag lang; ich was eyn cleyn kint da die warheit
von uwerm altvatter ußkam.>< nu sagent an>, sprach lancelot.
da sprach der erber man zu lancelot:< herre, es ist ware das
uwer altvatter, der hie begraben lyt, was von dem geschlecht josephs von
armathyen. darumb er zu konig gekorn wart, wann er ein hochgeborner man
was, auch durch syn biderbkeit und frummer ritterschafft willen, dann er was
der best ritter von der welt. darumb gab man im das wiß lant, das da
ruret an das konigrich foramien, und was herre komen lantschafft zu halten.
darumb das er fromm und gerecht was, so vertreib er die ungleubigen heiden
uß dißem lande, von den diß lant alles beseczt was. er det so vil das der
cristen glaub durch syn gancz lant gesprayt wart. und in der zitt was off der
burg zu wyßer huot ein frauwe, die was des konigs nefen wip. sie was gar
ein schöne frauw, als zu der zytt inn der großen britanien syn mocht, und
ein sere groß frauwe und als schön und groß. sie was so heilig und geistlichs
lebens das sie alle zytt ein heren hemd uff ir bloßen hut an trug. und als
man die clarheit der kerczen findet als sie off geriecht ist off dem luchter, das
man ir nit ensicht, also was sie von der gute der frauwen, die ir hercz gesaczt
hatt in die heilig dryvaltikeit, das ist in dem vatter, in dem sune und inn
dem heiligen geist, gesahen sie nit. und also bekanten sie die alt dochter und
recht erben waren irs rechten vatters und nit eigen in der pyn der meister der
hellen. also das die wil konig lancelot, der der byderbst man inn der welt
was und eins geistlichen lebens, sich gesellet zu der frauwen und kam dick zu
ir sie zu gesehen, wann er sie sere lieb hett durch ir großen gut willen die er
an ir wust, und gewunnen sich inn ganczer liebe liep, das sie nit von einander
gesyn mochten. alsolch leben drieben sie lang mit einander, das die dörechten
lute, die des bösen geists vol waren, achten das zu boßheit, die jhenen die in
irem mund hatten des tufels zung, und retten wie der konig die frauwen in
uneren lieb hett und ir gesellschafft unördenlichen wiedder die heilige kirch
hielten. es wart so vil und lang da von gerett biß off ein zytt das der herre,
der des konigs nefe was, die mere vernam, und es sagt im syner bruder eyner,
der sprach zu im: « herre, es ist zu mal böse und gar groß schande das ir
gestattent das der konig uwer nefe uch untruw thut an uwer eelichen hußfrauwen.
so helff mir gott, es ist mir nit lieb und sere leyt, dann es verschmaht
mich sere und bekumert mich gar fast; und were ich in uwer statt,
ich wolt es rechen so bald ich kund, das alle die welt da von sagen must. »
« so helff mir got », sprach der herre, « mich verwundert des sere ob der konig
myn herre und nefe myner schanden begeren solt und mir so groß boßheit
deth als ir sagent. ich sag uch furware, wust ich das es ware were, ich wolt
nummer keyn freud gewinnen biß ich mich gerochen hett. » « ir mogent uch
wol rechen », sprach er, « wann es gancz ware ist. und were es myn sach, ich
wolt mich rechen so ich allererst kunde. »
nu sagt die abentur das der herczog von bellegart nam sich des nit ane
und det keynen schyn me dann als er vor gethan hett. es was in der vasten
und in der zytt als man den passion unsers herren jhesu cristi ließt. und
der konig kam allen tag die frauwen zu gesehen; und als er nit enkam, so
kam die frauw zu im, und hielten sich also mit einander in dem dinst unsers
herren jhesu cristi, so das sie nit me dann waßer und brot aßen zum ersten
tag, dem heiligen crucz zu eren. nu kam es recht also das der konig in dißen
walt komen was barfuß und hungerig und mit armen cleidern, mit dry hundert
gesellen, meß zu hören in dißer capellen da wir in syn. und als er biß herre us
komen was, da ersah yn der herczog von lebellegart, und er kam gancz gewapet
mit druhundert syner lute als eyner der sich rechen wolt von der
großen smacheyt die im gesagt was. da fugt es sich das der konig zu dem
erbarn mann hie inn sich gekert hatt, wann er das ampt des tags hett gethan.
darnach ging er heruß und gewann gar groß begird zu trincken. da kam
der herczog hinder im zu ruck und schlug yn so geverlichen das er im das
heupt in den brunnen fallen dete und den lichnam in das waßer. und yn
ducht das er sich noch nit gnung gerochen hett ob er von dem heupt und
dem lichnam nit so vil stuck huw das yne nymands kennen mocht, und stieß
die hant in den brunnen das heubt zu nemen. zustunt geschah ein mirackel
und ein groß zeichen, das alle die von dißem lande wol wißen, das das bruonnenwaßer,
zuvor kalt was, ane fing zu sieden mit großer hicz und wart so heiß
das er syn hant gancz verbrant ee er sie uß geziehen mocht. und als er den
wunder gesah, da gedacht er wol das er ubel gethan hett, und wust auch wol
das gott uber yne erzörnt was das er den byderman ermort het. er sprach zu
den die by ym waren: « legent bald den doten lichnam in die erde und laßent
uns in unser schloß fliehen, wann wust man das ich yne ertöt hett, nymands
möcht mich beschirmen, ich must sterben, dann ich han die grost sund und
ungetruwekeit gethan als ye keyn ritter getet. » sie daten es von stund. und
als er begraben was, da zohen sie bald zu yrer burg. und als sie nah dar by
kamen, da funden sie ein kint, das yn begegnet und zehen jar alt was, das
zum herczogen sprach: « herre, ich wil uch sagen den grösten wunder der
welt. » der herczog sprach: « sag an was das sy! » « uff myn truw », sprach es,
« die finsterniß ist in uwer burg so groß komen das nymands nichts darinn gesehen
kan, und das ist umb den mittag komen; und ich meyn, die lut sint
alle dott darinn. » als der herczog die mere vernam, da ward er gar sere erschreckt
und ruwig. « herre », sprach eyner, « durch gott, laßent uns nit da hien
komen, dann wo die lut sterben, da han wir nit zu schaffen noch dar zu
ryten. » « furware », sprach der herczog, « ich laß es darumb nit, ich wil da hien
ryten zu besehen ob es ware syn möge, dann es eyn groß wunder ist zu gleuben
das uns diß kint sagt. » er reyt zu syner burg und fand die finsterniß
uberall darinne. und so bald er an die port kam, da viel ein groß stuck
muren uff yn, also das er zustucken zurviel und auch alle, die by im
gewest waren und hetten den offsacz helffen machen und vollenfurn, ir end
da namen.
in alsolcher wise starb der herczog und sin geselschafft, und die finsterniß
beleib inn der burg, die noch biß herre off dißen tag weret und duret und sol
nummer me off hören, sunder bliben biß off den tag das der gut ritter herre
kompt durch den die abentur des heiligen grales zu end bracht werden sol.
und darumb wißent furwar das ir nit sint der gut ritter von dem ich rede,
und ich ensagen muß, das ir nit der best ritter sint der welt off diße
zyt, der yczu wapen furet, wann der ander von allen sachen beßer sin sol
dann ir, wann er reyn jungfrauw syn sol als lang er lebt; das ir nit sint, das
weiß ich wol, wann ir sint unreyn und unkusch und hant uwer jugent gehandelt
in unkuscheit.> als lancelot diß rede verstund, da begund er in die
lufft sehen und schineret der schanden halben und sprach:< lieber bruder, wie
wißent ir das ich sy so als ir sprechent?>< ich weiß gnung da von>, sprach
der byderman,< wann ich uch kant da ir her kament und ir mich nit. furware,
sag ich uch, und enhet es nymands anders gesagt sachen halb mir da
von geschehen mocht.>< nu sagent mir>, sprach lancelot,< wo hin kam die gut
frauwe?>< furwar>, sprach er,< sie starb desselben tages und sie verleib inn
der burg, das man sitt der zitt nye wenig oder vil von ir vernemen kund.>
< noch me wil ich>, sprach lancelot,< das ir mir sagent warumb die lewen by
dem brunnen gewest sint die ich fand den sarg hutende, wann sie nit mit
ketten gebunden waren, und vom sarg sah ich blutstropffen fußen. das ist die
sach da von ich me begere die warheit zu wißen dann von keyner andern
sachen.>< ich wils uch sagen>, sprach der erber man,< wann ichs wol weiß, und
wißt das es ein das schönst mirackel und zeichen ist das ich ye gesah. es ist
ware, als die von dißem land sagten, da der konig uwer altvatter begraben
was, das die mere durch alle lant gingen und uwer vatter des gewar ward, da
reyt er an stunt herre und wolt yne ußnemen und yne in diß capell begraben
laßen. aber es was keyn so starck man in dißem lande der yn erwegen mocht,
so das die sich bedachten, es were unserm herren gott nit lieb das er ußgegraben
wurd. darumb ließen sie yn ligen und leyten den sarg off yne, den
ir gesehen hant. und sitt der zytt das er ermort wart so ist alle tag groß
wunderzeichen an dem sarg geschehen mit blutigen tropffen, die daruß gingen
als ir gesehen hant, die von so großer heilikeit waren, wann sich ein ritter
da mit bestrich, wie sere er verwunt was, so genase er anstunt. das wunder
wart kundig durch alle lant, also das alle die ritter, die verwunt wurden und
herekamen, an stunt genesen musten. nu geviel es sich eins tags das hie fur
ein lewe kam lauffen eynen hircz jagende, den er recht vor mir fing und wolt
yn geßen han. uff die ander syt kam ein ander lewe, jung und hungerig,
und wolt dem den hircz nemen der yn gefangen hett. aber der enwolt es
nit gestatten und erwert syn leben mit aller syner macht. also hub sich der
stryt zwuschen den zweyen lewen und wert zu mal lang. sie griffen sich
mit den clawen und den zenen, so das ir keyner was, er hett me
dann zehen wunden. und als sie sich sere verwunt und herticlich gestritten
und so vil erlitten hatten das sie nyme geliden mochten, da kam der eyn zu
dem sargk umb den mittag als das blut ußrann. das begund er zu lecken und reicht
es an syn wunden, die gar ernstlich und groß waren. da geschah im gar
ein groß abentur, das er anstund genase und gesunt ward von den wunden
die er enpfangen hett, und wart so gesunt als zuvor da er an hub zu stryten.
des glichen dett auch der ander, und waren alle beid wol genesen und machten
ein frieden zwuschen yn zweyen, so das sie sitt der zytt nie keyn we
oder kranckeit gewunnen. da leyten sie sich by den sarg, eyner zum heubt,
der ander zun fußen, und namen des sargs ware als ob sie forcht hetten, die
fynd kemen und furten yn hinweg. es ist sitt herre dick geschehen, als die
verwunten ritter herre kamen gesuntheit zu suchen, das sie nit by den sargk
komen mochten der lewen halb. und als ettlich mit gewalt dar by wolten,
so erdoten sie die lewen. der sargk stund weder tag noch nacht alleyn, der
lewen wer ye eyner dar by, der yne verhut, und als eyner nach syns libs narung
ging, so bleib der ander da; also was er alle zitt wol behut mit yne.
also ist es ergangen mit den zweyen lewen, als ich uch gesagt han, und mit
dem sargk da ir die tropffen bluts sahent uß fließen.>
< nu sagent mir>, sprach lancelot,< die betutung da von und von dem born:
sol er alweg sieden?>< ja>, sprach der erber man,< ist er noch nit verlaßen?>
< furware>, sprach lancelot,< neyn, wann er sut als sere als er ye getet oder
me.>< uff myn truw>, sprach der einsiedel,< so sollent ir wißen das ich uch
ware han gesagt an dem das ich zu uch sprach, ir werent hiczig und unkusch
und das eyn ritter reyner dann ir sint herre sol komen, das off eyn ander zytt
geschehen soll. und ir mögent gesehen das es ware ist. wann werent ir also
das ir die abentur des heiligen grales zu end mochten bringen, so wer von
stund durch uch die hicz des brunnens gestiflet worden und verloschen durch
uwer zukunfft. und was guter ritterschafft ir tribent, so verlischt die hicz des
bronnens dar umb nit. ir mögent wol von hinnen scheiden wann ir wollent,
dann ir hant die abentur wol vollenbracht die ein ritter versuchen mag uff
diße zytt. wann werent ir so ein byderman als der von dem ich uch gesagt
hann an andern guten stucken die ir an uch nit hant, so weiß ich wol das ir
diß abentur und ander, die durch die groß brytanien gespreyt sint, wol zu end
mochtent bringen. aber ir sint umbfangen mit unflat, die es geweret hatt.>
< darff ich dann nit me hie thun>, sprach lancelot,< so wil ich hinweg und uch
gott bevelhen, und bitt uch, umb der truwen willen die ir got schuldig sint,
das ir nymands der nach mir fraget nymer keyn wort oder eynich mere von
mir gesagent, gut oder böß.> der erber man sprach, er wolt es gern thun,
und gelobt es im. und als lancelot dannen wolt scheiden, da sprach der
erber man:< herre, ir hant hut nit geßsen, darumb radt ich uch das ir eyn
wenig eßsent, so rytent ir dester sicherer wo hin uch abentur tregt.> er bracht
im wyn und brott, dann er anders nichts hett.< herre, nement zu danck das
uch gott bescheert hatt; möcht ich baß, ich wolts gar gern thun.> lancelot
sprach, yn genugt wol mit dem das er im geben hett. und als er geßsen und
getruncken hett desselben das im was geben, und da schied er von
dannen so gewapent als er dar komen was. er riecht sich in synen weg und
meynt wiedder zu keren da er sin gesellen gelaßen hett; aber er verirret und
kam in eyn straß, die was verhauwen. da reyt er in eyn andern weg in den
wald. also reyt er allen den tag, und was er meynt dem tartre zu nehen,
so wytert er sich ummer mer dannen biß an die nacht. da kam er in eyn
tieffen grunt und sorglichen dar durch zu komen umb der wilden
tier willen, der das tal alles vol was. da wiedderreit im ein knecht, der so
sere ylte was er ummer mocht, zu mal lut ruffen:< hilff, hilff mir, frauw
sancta maria!> lancelot fragt yn was im gebrest.< durch gott, herre,> sprach
er,< gnadent, mir kompt ein bere nach gelauffen, der wil mich eßsen, ob ir
mich nit entrettent.>< nit forcht dich>, sprach lancelott,< er sol dir nit ein leyt
thun als lang ich gesunt bin.>< meynent irs, lieber herre, so wil ich uwer
warten und mich nit regen biß er kompt, und wil yn uch zeygen, wo uch
gefuget yn zu sehen.>
und da sie also retten, sahen sie den beren zu yn herkomen hoch rufen
als eyn tufel.< herre>, sprach der knecht zu lancelot,< er kömpt dort herre.>
er want umb von stunde, und der bere lieff yn ane mit offgetanem munde,
wann er meynt yne zu zerryßsen. und lancelot stach off yn so hart das er
im das schnyden ysin mit der glene durch syn recht sytt stach mitten in den
hals biß an das hercz. da hub er an zu kreicheln frischlichen und zu mal ein
engstlich end zu nemen, wann er verwunt was biß in den dott, und hett keyn
macht me uff zu stan. lancelot ließ den bern off der erden ligen. er rieff
dem knecht und sprach:< lieber frunt, weistu wo ich noch hint herbergen
mög?>< furware herre, neyn ich, wann es ist dorff oder huß nah hie by nit
darinn ir geherbergen mögent, und es ist me dann siben milen biß zum nehsten
enthalt, sunder lugen. dann da ich dißen weg her kam durch dißen walt,
da sah ich neben dem weg zwey gezelt ufgeriecht in der dick des waldes; da
mögent ir hien ryten. und findent ir die gezelt, so meynen ich das man uch
wol herbergen, wann sie sunder lut nit ensynt.>< nu fur mich da hien,> sprach
lancelot,< du kanst den weg baß dann ich.> er antwurt im, er wolt es gar
gern thun, und want umb den weg hien da er herre komen was. und als er
in den grunt des tales kam, da was das liecht schon off und scheyn helle,
und sahen vor yne eyn hircz wißer dann der schnee, der hatt umb synen hals
ein guldin halsbant. und by dem hircz waren sehs lewen, die yn verhuten
solten, zwen vorn, zwen hinden, zwen zun syten und, als sie beduncken wolt, is
yne zu verwarn so wirdiclichen als ein frauw ir kinde und gingen vor lancelot
hien, sunder im oder dem knecht eynich ubel zu thun.< furwar>, sprach
lancelot,< nu hab ich gesehen den allergrosten wunder den ich ye gesah, wann
ich wißentlich wol weiß das die lewen, die hie her gangen sint, den hircz verhutende
das im nymands keyn ubel tuwe. mich verwundert gar sere wie das
gesyn möge, wann sunder die gnad gottes oder durch zeubery mag es nit gesin,
dann der hircz me an im hat wann im natur zugeb. darumb weiß ich
wol das sie dißen dinst thund durch das gebott gottes oder zeubery. und darumb
das ich die warheit wißen wil, so geloben ich als ein ritter das ich nymer
uß dißem wald gescheiden biß ich die warheit da von erfarn hab, so ferre es
durch mann oder frauwe mag gesyn. und ich werd auch nymer fro biß ich es
erfare.>< so helff mir got>, sprach der knecht,< es ist keyn wunder das irs begerent
zu wißen, wann ich nye von schoner abentur horte sagen noch von allsolchem
wunder.>
sie waren als lang in solchen reden gewandelt das sie uß dem
tal kamen. sie stiegen eynen berg off und kerten sich uß dem wege. da ersahen
sie zwey gezelt. und als sie nah darby kamen, da horten sie eynen
schiltknecht eyn helffenbeynen horn blasen zu mal hoch. sie sahen ein ritter,
sder sich gar schnelliclich gewapent hett und off syn roß saß, synen schilt und
glene nam und uß dem gezelt reytt. er sprach zum knecht der vor lancelot
gangen was:< lieber frunt, was gestu hie suchen?>< herre>, sprach er,< ich bin
herrekomen, zu besehen ob man hieinn herbergen möge ein abenturlichen
ritter der da wandelt und den abentur herbracht hatt.>< by gott>, sprach er,
< du magst im sagen das er hieinn nit geherbergt mag werden, wo er mit mir
nit zu erst jostieret; aber wiltu, so magstu verliben.> der knecht ging zustunt
zu lancelot und sprach:< herre, ir mußent jostieren umb die herberg, ob ir sie
haben wollent. dann wißent das ir nit geherbergt werden mögent umb keynerley
sach die uch zukomen mag, wo ir nit mit dißem ritter jostierent umb die
herberg, ob ir sie haben wollent.> lancelot sprach:< ich wils gern thun ee das
ich ungeherbergt blib.> da reyt lancelot zum ritter und sprach:< herre ritter,
ich bitt uch durch truw und fruntschafft das ir mich diß nacht herbergen
wollent, wann ich bin mud und sere gearbeit, mir det gar we, solt ich hie
ußen ligen.> der ritter antwurt im, er herbergt yn inn keyn wise nit, wo er
nit mit im zu erst jostierett, wann es were syns gezelts gewonheit das nymands
darinn geherbergt wurd, er stech dann zuvor mit im.< die wil der sitt
also ist>, sprach lancelot,< so soll er umb mynen willen nit hinde verliben
oder gebrochen werden. doch wolt ich uch bitten das ir da von ließent, dann
umb abentur ist uns villicht jostieren wenig nucz.>< wißent das ir rennen
mußent!> sprach der ritter. lancelot sprach:< so sy es also, und hutend uch
vor mir, ich wieddersagen!> da reyt eyner von dem andern, und lancelot hett
eyn gut starck glene mit einem wol schnydenden ysen. da kam der ritter
rennen so sere als er an synem roß gehaben mocht und stach im so hart in
den schilt das syn glene zu stucken sprang. und lancelot tach den ritter mit
der glenen durch den lib, so das er im den schilt und harnasch durch rant
und zurbrach im die glene in dem libe, und viel dot zur erden und als bald
yn lancelot abgestochen und dot zur erden fallen gethan hett, da kamen von
stunt zwolff jungfrauwen uß dem gezelt, die sere zornig und betrubt waren,
mit angezunten stangkerczen zu im und deten im den helm vom heubt. und
als sie yne gesahen, das er dot was, da waren sie vast truriger dann zuvor
und trieben den grösten jamer von der welt. sie zerkraczten ir antlicz und
raufften ir har und sprachen:< was wollen wir nu thun?> da lancelot den
großen jamer sah, da was er zu mal sere betrubt das er mit im gejostiert
hett. er ryt inn das gezelt und stund abe von synem roß, er ging zun
jungfrauwen und prach:< habent uwer selbst gnad und dötend uch also nit
umb eyns ritters willen! die wil er dot ist, so genieset er umb schryens willen
nit wiedder, und ir gewinnent auch nichts daran.>< ach>, sprach die eyn,< was
ist das ir sagent, herre? ritter was er nit alleyn, sunder er was der byderbest
rychst man der welt dann wißent furware das diße verlust nume von
einichem mann wiedder gerochen mag werden. und ir, herre ritter, sollent und
mußent des sterben ee das jar verschienen sy.> darnach fingen sie wiedder an
zu weynen und zu karmen allesament mit einander und prachen:< ach edeler
konig, diß ist großer schad umb uch!> sie namen yn in ir arme und trugen yne
inn das gezelt uff eyn bette und deten yn uß mit großer betrubniß. uff die
ander sytt was lancelot so sere betrubt und ruwig das er gedacht sich zu erdöten,
und sprach das es im gar ubel komen were mit dem jostieren.< furware,
ich wer vil lieber off den dot verwunt dann ich yn also erdöt hab.>
zu dißen reden kamen darin vier schiltknecht und funden yren herren dot.
da wurden sie so sere betrubt und erschreckt das sie nit wusten was sie sagen
solten und fingen an den grösten jamer zu triben und so sere zu weynen das
wunder da von zu sagen were. sie sprachen:< herre ritter, ir hands
gar ubel bestalt und großen schaden gethon manchem biedermann, frauwen
und jungfrawen, die uch nye mißtan hant, und hant manch lant zu weisen
gemacht an dem bydermann, der ir herre was. furware, mit großer arbeit
mögent ir den schaden nit wieder keren den die armen lut verlorn haben>, und
huben wiedder an dießen jamer zu triben vil großer dann zuvor. und der
jungfrauwen eyne beschied das man eyn roßbare mechte, da mit man yn in
die burg furen solt zu qwamoißen. da ward die roßbare zustund gefertigt,
daroff sie den doten ritter schon und siniglich leyten, und schieden also von
dannen die jungfrauwen mit den schiltknechten, so das nymands inn den gezelten
was dann lancelot und der knecht der mit im dar komen was. und
lancelot clagt sich zumal sere erbermelichen und sprach:< ach got, wie ist es
mir so ubel erlungen, das von mynen henden gestorben ist ein sacrierter konig!
furwar, es wer vil beßer das ich nye keynen schilt gefurt hett wann das ich
alsolchen schlag gethon han.>< ach herre>, sprach der knecht,< was ist diß das
ir tribent? by gott, es were uch noch ubeler bekumen, hett er uch erdöt,
darzu er alle syn macht durch syn hoen mut gethan hatt. ach herre>, sprach
der knecht,< laßt darvon!>< hy>, sprach lancelot,< es wer vil beßer das ich in
dem jare nye keyn glene gefurt hett dann das ich mit myner hant eynen
konig getöt han, ich werd nymer fro biß ichs herfare wer er sy gewesen.> da
det lancelot syn wapen uß, dar zu im der knecht halff, biß er entwapent ward
da funden sie ein tafel gedeckt inn dem gezelt und das eßen wol bereit, das
yn nichts gebrach dann nyder zu siczen, wann es zugeriecht was ee der tode
ritter gewapet und uß sym gezelt geritten was. lancelot saczt sich zu tysch
und aß mit großer arbeit und dieffen gedencken, des yn der knecht sere schalt.
als er also uber tysch saß und aß, da kam darinn eyn ritter wol gewapent
mit zweyn schiltknechten und fragt ob er die nacht geherbergen kund.
< ja wol>, sprach lancelot,< koment herre!> der ritter stund abe, und die schiltknecht
entwapenten yne. sie wuschen ir hend und saczten sich an den tisch
zu eßen desselben das sie hetten. und als sie mit mußen geßen hatten, da
fragt lancelot den ritter wannen er were. er antwurt, er were uß dem konigrich
von logres und von konig artus hoff.< sint ir dann>, sprach lancelot,
< gesell an der tafelronde?>< herre, neyn noch nit, aber ich wer es gar gern,
wolts gott, keyn ander begird hab ich nit dann darzu zu komen und bin darzu
erwelt.>< wie heißent ir?> sprach lancelott. er antwurt:< ich heiß saras
von logres und schied von hoff am andern tag nach ostern.>< uff was enden
hielt der konig hochzitt?> sprach lancelot.< herre, zu camalot in der statt,
und die freud was gar cleyn umb lancelot, hern gawan und der andern gesellen
von der jacht, die man helt fur verlorn, wann man keyn mere von yn
weiß. und weren sie zu hoff, so wer die freud sust groß gewest, noch dem
ein erber man, eyn wiß mönch, botschafft bracht, die sie gar sere erfreuwet,
wann er sagt also das geborn wern die die hohen abenturen des heiligen grales
zu ende bringen solten, und von dem besten ritter der welt komen und von
des richen konig pellirs dochter, die ein die schönst frauw were die in der
welt ist.>
als lancelot die mere verstund und nennen hort konig pellis dochter, da
gedacht er wol das er by ir gelegen hett inn der burg neben der salethur und
betrogen wer worden durch den tranck, den sie im geben hetten. er merckt
das das der ritter were der die hohen abenture des heiligen grales follenbringen
solt und were von im komen. er sprach zum ritter:< was rydent ir
alhie her suchen?>< herre, ich bin komen zu besehen ob ich in dißem wald finden
mög den bronnen der zweyer lorberbaum. wann zu ostern kam ein ritter
zu hoff, der da sprach, er were off demselben bronnen gewest an
dem tag da belias wieddersaget hett mym hern gawan, mym hern ywan, dem
herezogen clatans und sonam cönerlippe und sie abgestochen. und umb der
reden willen schieden unser zehen vom hofe uff den andern ostertag; aber unser
keyner was geselle an der tafelronde. wir gelobten einander das wir nymer
wandelns offgehörten biß wir den bronnen funden hetten da der ritter wonet,
umb zu wißen ob er so wol stechen kund oder nit, das er kum zu hoff uns
zu bestriten.> und da der knecht, der by im was, yn das hort sagen, da sprach
er, das sie all zuhorten:< uff myn truw, ich bin off dem bronnen gewest von
dem ir sagent und weiß wol wo er steet.> da sprach lancelot:< ist das war
das so gut ritter da sint?>< sicherlich>, sprach der knecht,< ich gesah den ritter
nye, aber ich han dick hören sagen das er den bronnen beware und der best
und frumst ritter diß lands sy.>< ach lieber frunt>, sprach saras,< die wil du
den bronnen weist, so bitt ich dich durch all fruntschafft das du mich da hien
furen wollest, wann ich den ritter gar sere begere zu sehen, der sich berumt
das er myn herren gawan ab gestochen hab.>< uff myn truw>, sprach der
knecht,< die wil irs begerent, so wil ich uch wisen, möcht es syn, mit
uwerm willen.> saras danck im sere und sprach< ja>, und ließen von den worten.
und sarat fragt lancelot were und von wannen er were. lancelot sprach:
< ich bin ein armer enterbter ritter und geborn von gales.> da leyten sie sich
off die bett zu schlaffen, die im gezelt stunden, und bevalen den knechten der
roß wol zu warten, das sie gern deten. des morgens fruwe stund lancelot und
der ritter off, sie wapenten sich und saßen off ir roß und reyten uß den gezelten.
lancelot sprach zu dem ritter und zum knecht:< rytent hien, ich ryt
alleyn an das end da ich hien willen han.> da schieden sie sich. der ritter
und knecht ritten ein fußpfadt uff die linck hant dem bronnen zu und lancelot
reyt ein cleyn wile fur sich und want wiedder umb gemechlich zu traben
und zu besehen wie es sarat gen wolt, so er mit dem ritter jostiern wurd.
und reyt auch also gemach das ir keyner den andern gesah biß zur zytt sie
gejostierten.
sye ritten so lang biß sie kamen in ein schlecht lant mitten in dem wald
da sahen ie vor yn ein burg schon und starck, mit muren und graben beschloßen,
on fließende waßer. und by dem schloß, so nah als man mit eim
bogen da hien geschießen kund, stunden zwen lorberbaum in eim tal groß und
schwarcz, da by off yglichem gezelt stund ein adler. da saras den gezelten
sich nehte, da kam im ein gezwerg entgegen, das sprach zu im:< herre ritter,
was suchent ir hie im ande?> er antwurt:< ich such helyas den schwarczen,
der den bronnen der zweyer lorberbaum hutett, der sich durch synen botten
gerumpt hatt in konig artus hoff das er hern gawann und dry gesellen von der
tafelronde abgestochen hab.>< uff myn truw>, sprach das gezwerch,< ich gleub
nit das er sichs hab gerumet. hett er es getan, so enlug er nit ein
wort daran, dann ich han gesehen das er vier ritter abgestochen hatt, ist nit
lang das es geschah.>< so sag mir>, sprach saras,< wo er ist, ob du es weist.>
< er ist in dem gezelt>, sprach das gezwergk.< nu gang hien und sag im, ein
ritter uß konig artus hoff halt hie und wol mit im jostiern.> das gezwergk
want umb und ging in das gezelt, es nam ein horn von helffenbeyn und bließ
zu mal hoch. da traten uß der burg frauwen und jungfrauwen jung und alt,
die wol verstunden des hornes blaßen, das man jostieren wolt vor den gezelten,
und ir samelten sich inn kurczer frist me dann sehs hundert. darnach nit gar
lang da kam ein ritter uß der gezelt eim geritten mit eim wapen schwarcz
und uff eim schwarczen roß hoch und starck. er hett ein guten schilt und
ein starck glene. und als der knecht der saras dar gefurt hett den ritter
komen sah, da rieff er im und sprach:< herr, der ritter ist hie den ir suchent.>
saras want umb, und der jhener rant zu im. sie stachen sich in die schild so
hart sie ummer mochten, das ir glenen zustucken sprungen, und traffen sich
mit den schilten und roßen, so das saras zur erden fallen kam uber syns roß
hals. und bellias rant vor im hien als ein schwalb an stund hub sich das
geschrey groß uber saras, das wunder davon zu sagen were. bellias nam das
roß da saras von gestochen was und furt es hinweg und ließ yn off der erden
ligen. da rufften im die andern nach, als were er ein ubeltetiger gewest, das
er so sere erschrack das er nit wust was er thun solt, dann er wolt tot dafur
gewest syn. bellias reyt zu synen schiltknechten, die syn warten an dem end
des waldes, und gab yn saras roß, der yczu off gestanden was und auch zu
synen knechten gieng und hieß eynen von sym pferd abstan, das er daroff
seß. da hub sich das juchczen und spotten vor der burg größer dann zuvor,
wann sie yn off das pfert siczen sahen, und sprachen:< ach böser ungetruwer
ritter, ir hant uch nu gebeßert das ir von elm roß zu pferd komen sint!>
sie wurffen yn mit steben und steynen in den ruck, sie daten im so groß
schmacheit als sie erdencken mochten. lancelot hett alles das gesehen das
saras geschehen was, wie er off syns schiltknechts pfert saß und hinweg wolt
ryten da reyt er uß dem wald, allgewapent als der da vechten wolt, und
rufft von ferrem bellias an, sprechende:< her ritter, hutent uch vor mir,
wann ich wieddersag uch!> und als er yn komen sah, da hiesch er ein glene
groß und starck und ließ lauffen so sere er an dem roß gehaben mocht, und
stach off lancelot so mit großer macht das sin glene zustucken sprang. und
lancelot, der syn glene nyder gesengkt hett, stach yn so hart das er im die
glene durch schilt und halsberg biß durch syn linck schulter stach, das er
vom roß zur erden fallen must, und bleib im das stuck von der glene im lib
stecken. er kam von imselber, das er sich nit gewenden oder offgerichten
kund oder mocht.
und als die von der burg den stich gesahen, erschracken sie, das sie hindersich
in die burgk flohen. da nam lancelot das roß da von er
bellias gestochen hatt und bracht es saras fur das syn.< ach herre>, sprach
er,< wannen sint ir das ir mir solch groß freud thund?>< das wil ich uch sagen>,
sprach lancelot. er nam yn off eyn sytt und sprach:< saras, lieber frunt, umb
freud und fruntschafft willen myns herren konig artus und myn frauw die
sagent, lancelot hab uch bellias roß fur das uwer geben das ir verlorn hat konigin
in frölichkeit zu stellen, so bitt ich uch das ir zu hoff rytent und
tent, und grußent sie von mynen wegen. sagent yn, ich sy starck und gesunt
und hab mynen herrn gawan und die andern gesellen auch starck und
gesunt zu dem tartre gelaßen, des sy nit vier tag vergangen; und wir sollent
allsamen zwuschen hie und pfingsttag zu camalot syn, so verre wir nit begriffen
werden mit etlichen großen sachen.> als saras das verstund, sprach er:
< sint ir myn herre lancelot vom lac, konig bans sun von bonewig? by gott,
so wil ich zu hoff ryten mym herren dem konig und der konigin die botschafft
sagen. ich weiß wol das sie frölicher werden sollent wann sie in langer
zytt ye wurden von keynerley sachen wegen.>< grußent mir myn frauw die
konigin und sagent ir, ich begere sie me zu sehen dann eynich frauw in der
welt!> und er antwurt, er wolt im die botschafft gern und wol werben, und
want umb den weg wiedder hien da er herre komen was und reyt also biß
nonezytt. da begegent im der ritter im wald mit der roßbarn, der lancelot
nach reyt suchend. er grußt zum ersten saraßen und fragt yn ob er keyn
mere wust von lancelot vom lac, und erzalt im alle die abenturn, warumb er
rytt yn suchen und wie er in syn huß komen und dannen gescheiden was,
und das er yn sitt der zytt nye hett mogen ervolgen.< in gots namen>, sprach
saras,< wollent ir uch ein wenig ylen, so ist es uch zu mal wol geluckt, dann
ir yne finden werdent inn eim feld in dißem wald by dem bronnen der zweyer
lorberbaum, da han ich yne gelaßen, des ist nit gar langk.> als der
verwunt ritter die mere vernam, da sprach er:< ach herre got, mocht ich yn
finden, so wurd ich schier gesunt der kranckeit die ich an mir han, darumb
myn lip in großer arbeit ist.> da bevalh er den zu got der im die gut mere
gesagt hatt und ylte sich off synen weg zu farn so bald er ummer mocht. und
saras hett ein gut roß starck und licht, er ylt sich mit synen schiltknechten
gar schnell zu ryten, wann yn fast sere verlangt das er gein camalot zu dem
konig und der konigin kem und den andern frumen luten, die nuwe mere von
lancelot zu erzelen.
und als sie des abends nah by die burgk kamen, da sprach der knecht zu
saras, der yn an den bronnen der zweyer lorberbaum gefurt hett, er wolt
hinweg, und nam urlaub. und saras ylt nacht und tag zu ryten, so bald er
ummer mocht, und reyt durch so vil syner tagreisen das er geyn camalot
kam off eynen sontag zu morgen. desselben tags der konig und die konigin
zur kirchen gar fru gangen waren in die stat, meß zu hören in eyner apthyen,
und wiedder daruß komen und zun fenstern gangen mit großer geselschafft
von frauwen, jungfrauwen und rittern. und die konigin ersah saras ryten komen,
sie sprach zum konig:< herre, dort herr kompt ein ritter ryten gar
schnelliglichen, ich meyn, er bring uns ettwas nuwer mere.>< nu geb gott>,
sprach der konig,< das sie uns beheglich syen, wann ich han groß sorg vor
die gesellen die von hinnen in die abentur geritten sint, dwil sie so lang uß
bliben; dann es ist mer dann anderthalb jar das sie von hinnen gescheiden
synt, und ich hoff, er bring uns gut mere. wann brecht er uns boß botschafft,
er enriet so bald nit.> da kam saras mit synen schiltknechten in
den hoff und stund abe, das er off den pallast gen mocht, und ging hien da
er den konig fand und knyet vor im nyder und sprach:< herre, myn herre
lancelot vom lac enbut uwern koniglichen gnaden und myner frauwen der
konigin synen dienst und fruntlichen gruß allen guten mannen und frauwen
die hieinn sint.> uff stund, als der konig die mere verstanden hett, lieff er
mit off getanen armen und umbfing yn so mit großen freuden als er ye gewann
und kust yne. er dete im die gröst ere und reverencz als man eim
mann gethun mocht allsolcher botschafft halb die er bracht.< lieber frunt
saras>, sprach der konig,< heisch ein gab wie du sie haben wilt, die wollen wir
dir nit versagen umb der guten meren willen die du uns bracht hast, wann
es ein lang zitt ist das ich nye mere gehort da von myn hercz erfreuwet wurd
so sere als dißer sachen. sagt mir ob er starck und gesunt sy.>< furware>,
sprach saras,< es ist nit vierczehen tag das ich yn sah, und er gab mir diß
roß, das ich herrebracht han, das er eim ritter angewann, dem besten und frumsten
den ich ye gesah.>< wo was das?> sprach der konig.< herre, es was
off dem bronnen der zweyer lorberbaum, da myn herre gawan gevallen ist,
der abgestochen ward durch den ritter der den brunnen verhutet, als uch das
hieinne uff den ostertag erzalt wart.>< ist es doch ware>, sprach der konig,
< das er mynen nefen gawann abgestochen hatt?>< ja furware>, sprach saras,
< wann ich han es hören sagen den der es gesehen hatt vom ritter der alsolch
stich dete.>< hant ir nye rede oder mere vernomen, sitt ir von hinnen schiedent,
von demselben ritter?>< furware herre, ich han yn gesehen und mit im
gestochen. er stach mich mit dem roß nyder und furt es mit gewalt mit im
hinwegk. aber myn herre lancelot volgt mir nach, da von ich nit wust, und
stach yn abe one felen und gab mir desselben ritters roß.> und erzalt im da
eben wie es ergangen was und wie er die gesellen von der tafelronde vil zum
tartre gelaßen hett, by yne hern gawan, allgesunt und frisch, und wie er die
konigin gegrußt und sie vor allen frauwen der welt begert zu sehen, und wie
er und die gesellen uff den pfingstag zu camalot syn wolten, es hindert sie
dann treffelich sachen da von sie ycz nit wusten.
da sprach der konig:< ach lancelot, lieber frunt, wer es yczo pfingstag,
das got wolt, und das sie allesamen hie weren>, und sagt, er wolt schriben
laßen allen synen mannen arm und rych und verkunden das er hoff kostlicher
und erlicher halten wolt wann er ye gehalten hett sitt der zytt das er
gecrönt wer. und die konigin gebott auch inn glicher wise allen
frauwen und jungfrauwen das sie kemen und gesehen den großen hoff, der zu
camalot sin, und die groß freud die der konig haben wirdet. der konig det
suchen die kostlichen guldin stuck als sie die wisen erdencken mochten, wann
ert den gesellen, die inn den abenturen gewest waren, also köstlich röck
geben die in der zytt ye keyn ritter getrug. also bestalt sich der konig und
die konigin den gesellen freud zu machen, wann sie lang ußgewest warn. hie
leßt die abenture von yn me zu reden und keret sich zu der jungfrauwen,
der lang zytt geschwigen ist, und wil uch nu sagen warumb es so lang geschwigen
und da von zu reden nit komen ist.
uns sagt die historie, da die jungfrauw von camalot gescheyden was, als
diß buch uß wiset, das sie den ganczen tag allen reyt und auch den andern
tag. und es was umb sant johans tag im summer, das es warm was, darumb
ließ sie nit, sie riet ummer meder fursich als lang sie mocht, und rugt eyns
tags umb der werm willen und kam des abends in eyn nonnencloster. da
stund sie ab und fult sich kranck der wermd halb die sie gelitten hatt. und
des andern tags, als sie off stan wolt, da mocht sie nit von dem bett komen
noch sichselbs gewegen und hett sorg zu sterben, also das sie vierczehen tag
kranckeyt halb dainn verliben must. und eins tags stund sie off als sie noch
zu mal kranck was. sie sah eynen schiltknecht ab synem pferd stan, dem ging
sie entgegen und fragt yne wannen er keme. er sprach:< ich kum von camalot,
da konig artus frölich und guts muts ist, als mich beducht, und all die
zu hoff sint. dann es ist ein ritter komen, der hatt botschafft bracht das
lancelot starck und gesunt sy, wann man furwar meynt das er dot were, als die
konigin selber sprach.> als die jungfrauw die mere vernam, da was sie
zu mal sere fro und guts muts, darumb das sie dann verliben gedacht biß
sie gar wol genesen were und mit gutem gemach geryten kund. darnach schied
sie von dannen und reyt so lang durch ir tagreißen das sie off das mere
kam, und gewann ein schiff fur sich und irn schiltknecht, darinn sie draten
und furen uber on eynicherley wiedderstant. da sie hinuber kamen, gingen sie
frölich hinuß, darumb das sie das mere so stille und fridsam funden hetten.
sie saßen off und ritten durch ir tagreisen so lang, als sie des wegs nit funden,
biß sie kamen dry tag vor sant remigii tag inn die stat, genant jannias,
da konig claudas hoff hielt, der vil lut und groß manschafft by im hatt.
dann er was off die zyt der mechtigst konig, on konig artus, und der richst,
und die groß sachen des konigrichs gingen alle durch synen radt. er
hatt auch sin gnad und gunst zu den römern so gut als eynich ander konig
oder herre.
also was konig claudas uber alle das volck von gaule und acquitanien,
von berri und ander durch sin groß synne, und het so vil durch syn gut getan
das er gar sere geliebt was under synem volck. und da er die jungkfrauwen
komen sach so schnelliclich und wol geziert mit syden rocken, auch
das sie wol erzugt was mit setteln und mit zeumen, da gedacht er wie sie ein bot
were uß der großen brytanien und das sie im segte, ob sie wolt, von
konig artus, von lancelot und von den zweyen gebrudern von gaune. er rufft
zweyen synen rittern und sprach zu yn:< siczent off und ryten gegen dißer
jungfrauwen, und sagent zu ir das sie zu mir komme mit mir zu reden und
das sie es in keyn wise nit laß, dann ich nymer fro wurd, schied sie von hinnen
on mit ir zu reden.> sie deten sin gebot und ritten der jungfrauwen entgegen.
sie grußten sie, und sie antwurt yne das yn got gut abentur
gebe.< jungfrau>, sprach eyner,< konig claudas dut uch sere grußen und enbut
uch mit uns das ir zu im koment, er wolt gern reden mit uch.>< ir herren>,
sprach die jungfrau,< got geb dem herren uwerm konig gut abentur! ich wolts
gar gern thun, mocht es gesyn, aber ich han so vil und ernstlich zu schaffen
das ich nit umbgewenden mag inn keyner hande wise; und bitt uch den konig
zu bitten das er es nit zu undanck haben wol.>< jungfrau>, sprachen sie,
< ir mögent nit hinweg, der konig hab dann zuvor mit uch geret. darumb
mußent ir wenden, und hettent ir fast vil me zu schaffen wann ir hant.> sie
sah wol das sie umbwenden must mit gewalt, sie wolt oder enwolt, und ob
sie yn den willen nit deth, das sie da von großen unwillen enpfahen mocht,
und antwurt yn:< ir lieben herren, dwil konig claudas haben wil das ich zu
im komen sol mit im zu reden, so wil ichs thun. aber ir sollent wißen das es
nit gar hubschlich ist das er mich mit gewalt wenden thut.> und sie reyt mit
den rittern durch die stat, biß sie kamen da konig claudas was. sie saßen
abe, und die jungfrau sprach zu yrem schiltknecht das er ein wenig beyt, sie
wolt an stunt, so bald sie bereyt wurd, wiedder komen.
die jungfrauwe ging mit den rittern uff den sale da konig claudas off was.
und als bald er sie komen sach, stund er off von synen mannen und ging ir
entgegen. er grußt sie und sprach das ir got gluck und ere geben must. sie
antwurt im:< unser herre wol uch bewaren! herre, ir hant mich zu uch thun
komen, da wolt ich gar gern wißen warumb es gescheen were.>< ich wils uch
wol sagen>, sprach der konig,< aber ir mußt von erst eßen, dann ir hut nit geeßen
habent, als ich meyn.>< herre>, sprach sie,< ich kan nit eßen, dann ich nit
so lang verliben mag.>< es muß syn>, sprach der konig,< das ir eßsen sollent,
die wil ich uch darumb bitt.> da sie hort das er es ye haben wolt, da dorfft
sie es im nit versagen und det ir gesind abstan. man furt sie in ein cammer
und gab yn zu mal köstlich zu eßsen. und als sie wol geßen hetten, da det
er die jungfrau zu im komen und hieß sie nyder by yn siczen, das sie sere
könlich thet, wann sie sich so gut syn ducht als konig claudas. sie saßen off
ein cleyn siczbet, und der konig fragt sie wannen sie were. sie antwort im,
sie were uß dem konigrich von logres, der konigin genover jungfrauw.< so
sint ir>, sprach er,< von konig artus hoff?>< herre, das ist ware.>< so könnent
ir mir wol gesagen von dem nuwen ritter der zu hoff ist und gesell der tafelrond
worden, als man mir zu dick malen gesagt hatt und dwil ir von dannen
sint, so meyn ich das ir yn wol kennent, wann es ist ein man der wol bekant
ist, als ich han horn sagen, und man nennet yn hern lancelot vom lac.>
< sicherlich>, sprach sie,< ich kennen yn wol, wann ich yne zu dick maln gesehen
han. warumb fragent ir?> sprach sie.< darumb das ich gar gern wißen wolt
ob er so ein byderman sy als man von im sagt.>< herre>, sprach sie,< ich wil
uch das fur die warheit sagen das er der best ritter der welt ist und auch der
hubst und der baß gesaczst von allen sachen und gliedern.>< furware>, sprach
konig claudas,< es mag nit felen, er sy gut ritter von allen synen eltern, und
mich nimpt nit wunder das er beßer ritter ist dann ymands anders. und was sagt
man>, sprach der konig,< von synen zweyen vettern, sollent sie im an
keynen sachen glichen?>< ja, by got>, sprach die jungfrau,< lyonel ist eyner
der versuchst ritter der welt, und bohort ist von so großer kunheit
das man kum als gut eynen ritter finden mocht als er ist in dem ganczen
hoff konig artus, on alleyn lancelot vom lac. dann wißent furware, weren
sie wiedder komen von eyner abenturen da hien sie geritten waren, sie kemen
herre ins lant mit so vil volcks das ir sie im stryt eyn stund am tag nit erliten
kuntent. und mich verwundert gar sere wie ir so lang in dißem land
vor yne beliben dorrent. wann kemen sie wiedder und möchten sie uch begriffen
mit yren henden, alle die welt mocht uch nit gehelffen, sie deten uch
eyns bösen dotes sterben, wann sie gar sere unmutig und zornig synt das ir
die konigrich yne so lang vor gehalten hant und enterbt gehabt sitt der zytt
das sie cleyn kinder gewest sint. deshalben sie uch zu ewigen tagen eyns tötlichen
haßens haßen biß inn yren dot vor eynichen man der welt.>
konig claudas hatt wol verstanden was die jungfrauw zu im gesagt hett
und wust nit darzu zu antwurten, wann er so sere erschrocken was das die
kind gesunt und durch ir gut ritterschafft so hoch offgestigen waren.< nu
sagent mir>, sprach der konig,< was ursachen uch herre getragen habent, wann
ir sunder groß sach uß uwerm land nit komen sint!>< herre>, sprach sie,< ich
bin herre ins lant komen eyner sachen halb die ir yczunt nit herfaren mögent,
und bitten uch das nit zu undanck zu nehmen.> da schwieg er und gedacht
das sie darkomen were zu uberschlagen wie viel ritter er by im hett und ob
er der von der tafelrond macht im stryt herbeyten dörst.< herre>, sprach die
jungfrauw,< ich bin lang wil hie gewest und hab nit staden lenger zu verliben.
darumb bitt ich uch mir urlaub zu geben das ich hinweg rytt.>< nu beytent
eyn wenig>, sprach der konig,< ich muß zu mym marschalck gan, dann so
sollent ir hinweg ryten.> sie antwurt, sie verlieb vil zu lang, aber sie wolt
noch so lang verziehen. und als der konig von ir gegangen was, da wart sie
zu gedencken wie sie viel lut hett hören sagen das konig claudas eyn verreter
und fast ungetruw were, deshalben sie sorg hett das er ir unwillen und wieddertrieß
thun solt. dann es kem ir vil lieber das ie verbrant wurd
dann das sie die brieff, die sie hett, sehen ließ. dann sie wol gedacht das inn
den brieffen der konigin heimlichkeyt stund, darumb wolt sie nit das sie
ymands inn keynerley wise sehe. sie gedacht, wo sie claudas begryffen deth,
das er ir die brieff vor hien nemen deth und besehe was darinn stunde, und
mocht also betrogen werden die konigin, ob die fremden lut ir heimlichkeyt
erfaren wurden. sie ging zu dem gezwerg, das an eim fenster geleynt stunde,
und gab im die brieff, sie sagt im:< konig claudas hatt mich bekumert, und
weiß nit warumb ich forcht yn gar sere umb das man spricht, er sy bose und
ungetruwe. hie ist eyn brieff, den myn frauw die konigin mir ubergeben
und geliebert hatt, und hatt mir verbotten, als lieb ich ir liebe und fruntschafft
hab, das mann noch wip nit gesehen was inn dem brieff geschriben sy,
biß off die zytt das die jhenen, den sie yne gesant, hetten gesehen. und darumb
gebe ich yn dir, ob es durch abentur sich also begebe das man mich
besucht, das man nichts an mir fund. und siehstu das man mich alhie behelt
und unwillen zufugen wil, zu wißen was wir furen, so wurff sie von stund ins
waßer das hieunden hien flußt, wann mir vil lieber were das sie dardurch ummer
mer verlorn syn solten dann das die hie sint wusten den stat und heimlichkeyt
myner frauwen der koniginn oder das sie zornig werden solt.>< uff
myn truwe>, sprach er,< diß ist das best das man erdencken kan, ich wil thun
als ir mir gesagt hant.> konig claudas sprach zu eim synem nefen und zu
sym marschalck:< ratent mir was ich zu dißer jungfrauwen thu, wann ich wol
weiß das die zwen gebruder bohort und leonel sie herre gesant hant myn
statt und macht zu besehen; und sie hatt mich yczunt funden inn allsolchem
stat das ich nit halb also viel volckes by mir han als ich vermag, das ich
nit eynen tag ir warten dörst im stryt. und ich weiß wol furwar das sie her
komen werden mit macht und hilff konig artus und so vil lute bringen
das keyn so mechtig man ist, er muß sich forchten yrer zu erbeyten, nit
alleyn umb yren willen, aber von der gewalt konig artus und durch synen radt
nement sie die sach ane, das weiß ich wol. nu sagent mir was ich thun sol,
wann ich furware uwern willen behalten, sieh ich das er gut und getruw ist.>
< herre>, sprach der marschalck,< ich wil uch sagen was man thun sol. ich
meyn das die jungfrauw brieff bracht hab von den zweyen gebrudern. und
wißent furware warumb ichs uch sagen, ob irs anders nit wißent, so sollent
ir gesehen, als bald die zwen gebruder in das ant komen, von den die jungfrauw
inn botschafft wyse ist herre gesant zu allen den von dißen landen, inn
dem sie von vatter und mutter erzogen sint, und sie so fast und viel bitten
und ermanen das alle das volck an sie fallen und wiedder uch werffen und
syn sol darumb ratt ich uch das ir die jungfrauw ersuchen laßent, biß man
die brieff findett die sie bringet. und ist es dann als ich gesagt han, so
aßent alle die fahen den die brieff gesant syn, auch die jungfrauw und all
ir gesellschafft, und sollen off eyn end inn gefengniß geleyt werden, das die
sie herre geschickt bant nymmer geware werdent wo sie hien komen sint.>
< in gottes namen>, sprach konig claudas nefe,< ir kundet keynen beßern radt
geben fur die sach nach mym beduncken. also muß es auch geschehen. die
brieff mochten auch also syn, man ließ sie ledig hinweg ryten, und mochten
auch so syn, sie kemen nymer hinweg.> da ging der marschalck zur jungfrauwen
und sprach:< jungfrauw, ir synt in bott wise in diß land komen. und
darumb das wir nit enwißen ob ir herre komen sint durch gut oder durch
böse, wir sehen dann die brieff die ir bringent, und bitt uch das ir sie uns williclich
gebent ee wann man uch gewalt thu.>< furwar>, sprach die jungfrauwe,
< ich bring keyn brieff, wedder gut oder böse. aber brecht ich brieff, wie die
weren, konig claudas ist wol so ein erber man das er uch nit bescheiden
hett mir die zu nemen uber mynen willen.>< jungfrau>, sprach der marschalck,
< wollent ir, so gebent sie williclich, anders ich wil uch und uwer gesellschafft
so lang ersuchen biß ich sie find, es sy uch lieb oder leyt.>< lieber herre>,
sprach sie,< thund mir so viel unwillens als uch gevellet als lang ich in uwerm
hoff bin. aber hulff mir gott daruß, ir hett mir keyn sach gethan, sie solt
mir hoch gnung gebeßsert werden, so ferre got die gewalt myns geschlechts
behelt. und darumb das ich yczo bin in fremden landen mit cleyner gesellschafft
in botten wise, ich bin darumb nit dester mynder komen von konigen und
koniginnen und von geweltigen und edeln luten dann konig claudas sy,
des underseß ir sint und der uwer herre ist.>
< alles das ir sagent>, sprach der marschalck,< hilfft uch nit, ir mußt die
brieff sehen laßen die ir furent.>< sicher>, sprach die jungfrauw,< ich fur keynen.>
da rufft er synen zweyn scharganten und sprach:< ersuchent mir diße
jungfrauw und ir diener, biß ir die brieff findent die sie by yne hant!> das
sie an stunt daten und ersuchten die jungfrawe, aber sie enfunden nichts by
ir. da gingen sie zu den schiltknechten. das erach die jungfraw und hieß
den zwergk thun das sie im bevolhen hatt. der zwergk nam den brieff und
warff yne in das waßer. des ward der marschalck geware. er ging an das fenster
und sah die brieff zu grund fallen umb des siegels willen,
das groß und schwere was, und sprach zum gezwergk:< diße sachen mögen
uch nit erlosen, ich weiß wol das ir die brieff bracht hant uch mer zu ubel
wann zu gut.> er ging schnelliclich zu synem herren und sagt im wie das gezwergk
die brieff ins waßer geworffen hett.< ja>, sprach der konig,< darumb
sint sie noch nit ledig. nu weiß ich wol das sie herre komen sint zu ettlichen
mynen mannen mich zu verraten. darumb wil ich haben das ir sie und ir gesellschafft
nement und sie in den thorn gefangen legent, biß off die zytt das
wir vernemen wem die brieff zugehorten und gesant warent und wer sie geschriben
habe.> und der marschalck deth als yne der konig geheißen hatt
also wart die jungfrauw in den thorn geleyt, die sere unmutig und zornig
was das sie inn allsolcher hand syn must in der hand yrs fynds. konig
claudas begert gar sere zu wißen konig artus stadt und die gelegenheit lancelots
und der zweyer gebruder. darumb sant er eynen botten in die groß
brytanien und sprach zu im:< ich wil haben das du allen dißen winter in
konig artus hoff syst und alle die warheit erfarest des hoffs stadt und der
ritterschafft gelegenheit.> an stunt schied er von synem herren und reyt
so lang biß er kam an das mere. da lag er lang zytt ee er uber komen mocht,
umb das im der wint zuwiedder was, so das sich nymans darinn wagen dorst.
yedoch kamen sie uber mit großer arbeyt und ylten sich so bald sie yemer
mochten, so das sie zu wyhenachten zu carduel in gales kamen, da konig
artus hoff hielt gar engstlichen groß. und am scheiden gab er synen mannen
syns konigrichs so vil das ir keyner was, er enhielte yn fur sere kostlich und
als der hoff geschieden was, da fragt der knecht ob der konig ye me so großen
hoff gehalten hett sitt der zyt als er gekronet were worden da sprach ein
knecht im hoff:< was fragest du, myn frunt?>< ich frag>, sprach er,< ob konig
artus ye so großen hoff gehalten hab als dißer gewest ist, und mich verwundert
gar sere der gaben die er gegeben hatt.>< furwar>, sprach der knecht,< myn
herre hat nit so köstlich hoff gehalten als er gewon ist, darumb das die guten
ritter und byderben lut hie zu hoff betrubt sint durch hern lancelot vom lac
und der andern gesellen willen von der tafelronde, die inn ein abentuer geritten
sint, und sit das sie von hinnen schieden hat man keyn mere von yne
vernomen glich als weren sie versuncken. und weren sie zu dißer hochzytt gewest
als zu andern zyten, so were die freud noch eyns als groß gewest und
mere gab geben, das keyn ander konig hett torren gesehen.>
und als der knecht das verstund, da erschrack er gar sere, wann er nit
gewon was das syn herre konig claudas so groß hochzytt oder so großen hoff
pflag zu haben als er da gesah by konig artus. da nam er radt an dem andern
was er thun solt, wann ir zwen waren. der ander antwurt und sprach
< ich enweiß was du thun wilt, dann myn synn ist also das ich nymer von hinnen
scheyden wil, darumb wann all biederkeyt hie zu hoff ist und all tugent
von ritterschafft. und were gesehen woll den allerkostlichsten konig, der gesehe
konig artus. dann, so helff mir gott, er ist so ein byderman und so von
wytem herczen das keyn man inn der welt ist, wie schwach er von herczen
sy, keme er herre zu hoff, er wurd besserung hie gewinnen. und durch den
großen vollen, den ich gesehen han an konig artus, so scheyd ich nymer me uß
synem hoff als lang ich leben. dann du magst ryten, ob du wilt, und im
sy wie im wöl, von hinnen wil ich nit scheiden.> der ander sprach, er wolt
hinwegk. er schied von dannen und reyt so lang das er zu halbfast in die
stat zu januez kam. und als bald konig claudas yn ersah, da
fragt er yn mere von konig artus und lancelot. er sprach, konig artus wer
starck und gesunt und wer der kostlichst und der byderbst man den er ye gesehen
hett, und erzalt im was großen hoffs er uff den cristag in der stat zu
carduel in gales gehalten hett. aber man wust nichts zu hoff von lancelot,
wann er, syn nefen und vil ander ritter in ein abentur geritten sint; und man
weiß nit me von yne zu sagen, glich als ob sie dot weren, so gar sint sie
verlorn, claudas sprach:< war ist din gesell komen, ist er off dem weg gestorben?>
< by got, neyn herre, er ist bliben inn konig artus hoff. und als
bald er den großen follen erkennen wart der da was, da sprach er das er nymer
dannen geschied. all syn lebtag, und blib in allsolcher wise zu hoff.> des konig
claudas gar sere zornig und betrubt was, wann er yne erzogen sitt der zytt
das er eyn cleyn kint was gewest. also bleib der knecht so lang da und dient
so wol das die koniginn yne zu eim schiltknecht off nam. und als er ir gedient
hett ein jare oder me, da fragt yn die koniginn wannen er were, und
geschah in der vasten ein wenig von ostern. er antwurt, er were ußer dem
konigrich von januez. sie sprach:< herre, wer bracht dich dann zum ersten
here?>< frauwe, es ist langk das ich here zu hoff kam. und wolten ir mirs
fur keynen undanck haben, ich erzelt uch was abentur mich herre getragen
hab und warumb ich here komen sy.>< sag mirs kunlichen, ich wil dirs nummer
mer vor undanck haben.> da erzalt er ir wie konig claudas ir zwen in
die groß brytanien geschickt hett, und wie er zu hoff bliben were durch konig
artus willen, syner gut halb und des großen vollen den er da gesehen hatt,
und wie syn geselle wiedder zu konig claudas geritten were,< der uns heruber
schickt durch eyner jungfrauwen willen, die er gefangen hatt, die geyn januen
kam mit eim schiltknecht und eim gezwergk>. zu stunt gedacht die konigin,
es wer ir nifftel die sie zur frauwen vom lac gesant hatt, die noch wiedder
zu komen was, und hett gemeynt das sie krangk leg, deshalben sie nit wiedder
komen were.
da fragt die konigin den knecht was cleydung die jungfrauw an hett. er
sagt es ir so gancz das sie wol wißentlich wust das es ir nyfftel was.< lieber
frunt>, sprach sie,< meynst du ds konig claudas sie noch gefangen hab?>< ja
frauw>, sprach er,< wann er so böß, nydig und ungetruw ist und nit so gutig
gesin mag frauwen oder jungfrauwen gnad zu thun.> da hiesch die konigin eynem
schriber berment und dint. sie ging in eyn camer und macht eyn brieff,
darinn sie irs willens eyns teyls saczt, und versiegelt yn mit yrsselbs insiegel.
da sprach sie zum knecht:< du must mir eynen dienst thun, da von dir großer
nucz wol komen mag.>< frauw, es ist in der welt keyn sach das ich gethun
kund, ich det es umb uwernt willen williclichen.> sie sprach:< du solt ryten
zu konig claudas, der din herre ist gewest, und im sagen, ich gruß yn inn allsölcher
wyse als ich yne grußen soll, wann ich im noch nye keynen unwillen
oder ubels gedett, und er thu mir schand und unere, das ich nye umb yne
verdient han. und darnach gib im diße brieff und sag im, thu er des brieffs
gebott, das sy nur lieb; thu ers aber nit, so sol er furwar wißen das er nye
keyn sach getet die yn mer beruwen und so leyt werden sol als diße sach.>
der knecht sprach:< frauw, diß wil ich gar wol sagen, gan mir got des lebens
und der gesuntheit das ich zu im komen mag. und ich werd nymer zufriedden,
ich hab im dann gesagt das uwer gnad mir bevolhen hatt>, und
schied von dannen. die koniginn dett im ein gut starck pfert geben und cleyt
köstlicher dann er sie ye getrug. und er reyt und fur uber lant und uber das
mere, so lang biß er in konig claudas hoff kam des, heiligen ostertags montag
geyn januen, da er hoff gehalten hatt, und fand die manschafft die er gebetten
hat noch all zuhoff, die frömden und die heimschen. der knecht was
unerschrocken als eynr der vor manchem hohen mann gewest was. er ging
fur konig claudas und sprach:< herre, zu uch sendet mich die konigin genover
und grußt uch als sie uch grußen soll, dann sie hab uch nye keyn ubel
oder unwillen gethan, und ir hant ir schand und unere erzeygt, das sie nit
umb uch verdient habe, und sendet uch diße brieff, die dunt lesen. und wollent
ir der brief gebott halten, das ist gut; und wollent ir des nit thun, so
wißent das ir noch nye keyn ding tetend das uch me beruwen werd dann diß
sach.> claudas nam die brieff und antwort eyn wort nit als eynr der großen
unwillen hatt der koniginn trauwung halb. er gab sie eim schriber und ließ
sie lesen. und as sie gelesen waren von wort zu wort, da sprach er zum konig:
< herre, myn frauw die koniginn, konig artus hußfrauw, schribt uch wie
ir eyn jungfrauw in gefengkniß haltent, das ir sie umb liebe und fruntschaftt
wiedder geben wollent. und ob irs nit mit wihen dunt, so wißent furware das
uch sölch ubels da von komen möcht, das es besser were das ir nye geborn
werent worden, wann ir dar durch uwer ant verliesen werdent, da vor uch
nymands beschirmen kan on got alleyn: ir mustent sterben wo man uch herwuschen
mag. diß finde ich allesamet an dißem brieff geschriben. darumb so
besehent was ir darzu thun wollent.> und als konig claudas die trauw hort
die im die konigin enbotten hat, da ward er so sere zornig und betrubt das er
meynt, syn hercz solt im zurspalten. er sprach, zuhörend aller der die da inn
waren:< so helff mir got, nu sint wir gefangen!> und nam die brieff und trat sie
under die fuß, das sie mit einander zurrißen. darnach sprach er zum knecht:
< tarqwin, du solt ryten zu dyner frauwen und ir sagen das ich ir die jungfrauw
nit wiedder geben durch ir fochten willen, dann ich wil sie inn myner
gefengkniß behalten und ir mer schand und unwillens an thun umb irent
willen dann ich zuvor gethan hab, und darumb das ich yren zorn lieber hann
dann ir fruntschafft. und sag ir das ich sie wenig forcht und das ich sie haß
me dann eynich frauw in der welt als ein die ungetruwest konigin die ye wart.
und wil das du ir me sagst: ich forcht sie noch iren lecker lancelot nit ein
spornradt. dann wer es sach das mans thun dörst, so solt mann sie billicher
verbrennen wann eynich wib inn der welt, das sie by ir ligen leßt inn gestalt
eyns bydermans eynen solchen ritter, den ich wol kenne, der so frumm und
byderb ist das er nit eins fuß breit ands hat das syn sy. und sag ir alles das
ich ir han enbotten.>
der knecht sprach:< herre, die bottschafft thun ich ir nit, ob got wil.>
< nit?> sprach er,< sa mir das heylig crucz, tust du es nit, ich thun dir die hant
ab hauwen!> er sagt:< ich wils dannoch vil lieber thun dann so viel verliern>,
und schied von dannen ungeßen und ungetruncken, wann er nymants da fand
der im so vil ern enbuth. er stalt sich uff synen weg gar betrubt und zornig,
biß er kam off das mere. er fur uber und kam geyn carduel. da fragt er
nach dem konig. im wart gesagt, er wer daselbst; und das was acht tag vor
pfingsten. und des konigs gewonheit was ye off das gejegts zu ryten, als er auch
des mals gethan hett. und die konigin was in dem sale. und
als sie tarqwin in den sal komen sach, da darff man nit fragen ob sie groß freud
hett oder nit, dann sie ging zu im und enpfing yn mit beyden armen
und hieß yn wilkum syn. er knyet nyder und danckt ir als syner frauwen
der koniginn. sie nam yn off eyn sytt in ir kamer und verbott das sie nymands
uberlieff und fragt yne was meren er brecht.< frauw>, sprach er,< allsolch
mere die mir nit wol gevallen>, und begund ir zu erzelen den großen hohmut
den konig claudas yr enbotten und bewißt hatt, und das er nach keynen
sachen nit fragt die sje im hett thun sagen. als die koniginn die rede verstund
die claudas ir enbotten hatt, da wart sie betrubt und sere unmutig als eynich
frauw syn mocht und hieß den knecht hinwegk gan; das er bald thett. und
da sie alleyn was, da begund sie zu mal großen jamer triben und als sere zu
weynen. sie sprach:< ach lancelot, lieber frunt, wust claudas das ir noch
lebendig werent, er wer furware nit so kune das er mir den großen hochmut
bewißt hett; und darumb das er went ir tott sint, so forcht er mich oder nymands
in der welt. aber, ob gott wil, uch sollen die von dißem land sint
noch wol ee vierczehen tag vergeen inn dißem hoff sehen, und all die frölich
und guts muts uwer dots sint sollent uwers lebens betrubt werden und geb
mir gott myns willens so vil das ich uch starck und gesunt sehen möcht als
ich zu dick mallen gethan han, so mocht sich dann claudas wol berumen da
er der reden engelten must ee das jare verging. myn lieber frunt, ich begern
dißes kumens allermeist, mir uß schanden zu helffen, des ich von ganczen
mynem herczen begern bin. wann so bald ir zu hoff koment, so ist keyner
der syn heubt offter heben umb keynerley sachen die im zukomen mögen.>
also rett die konigin zu irselber und begert gar sere der pfingsten, darumb das
lancelot als dann zu hoff kumen solt. - nu leßt die abentur ycz me da von
zu sagen und keret wiedder zu lancelot, wie er sich uß dem sorglichen wald
schied.
nu sagt die abentur wie das lancelot gescheiden was von saras, der ryten
solt in konig artus hoff, als die hystoria das vor ercleret hatt, da reyt lancelot
zu bellias, den er abgestochen hett, wann er wolt wißen ob er tod oder
lebendig were. und als er dar kam, da was er offgestanden so verwunt als
er was und saß nyder. da hort lancelot ein horn in der burg zu mal hoch
und hart blasen. er sah zur burg frauwen und jungfrauwen an der zinnen
ligen, die daran komen warn yne zu gesehen, des er sich sere verwundert. darnach
kam ein gezwergk und sprach zu im:< ir sint wolkomen und bas dann
ir meynent. und furware, ob ir mir nit gleubent, so sollent ir darnach fragen,
dann es ist zytt.> und als bald das gezwergk das gesagt, da sah er uß eim
gezelt komen eyn ritter gancz gewapent, glicher wise als wer es elyas, und
sprach zu lancelot das er sich vor im wust zu huten, wann er wieddersagt
im zustunt ließ lancelot zu im lauffen mit geraufftem swert, dann er enhet
keyn glene. der ritter kam mit großer crafft zu lancelot und stach off yn so
hart das im syn glene zustucken sprang; syns halßberg halff yn nit, er dett
sich off den sattelbogen bucken, so das er in der abenture was das
er vom roß fallen must. yedoch hielt er sich so wol das er siczen bleib. und
als der ritter den stich gethan hatt, da reyt er vor an. lancelot want sich
schnelliclich zu im umb, das er sich verwunt fulte, des er zu mal betrubt was
und der ander zornig das er lancelot nit abgestochen hatt. da kamen sie zusamen
und wurffen ir schilt off ir heubt und gaben einander groß schleg. aber
lancelot, der sere behend was inn den wapen, schlug den ritter so hart
das er im schild und helm zurhuw und vil ring von syner kepplinen verschneyt,
so das er das schwert off bloßer hut fulen must und im das rot blut
heruß lauffen deth. er was von großer macht und starck und deth keynen
schyn das er wunt were. er sprang zu lancelot gar grusenlichen, des er gar
sere erschrack, wann er hett nit gemeynt das er so kun were gewest noch so
vil sterck an im het als er an im fand. da gaben sie einander groß schleg
mit den schwerten wo hien sie sich allerbast getreffen mochten. sie zurhuwen
ir schild und ir halßberg oben und unden mit den scharpffen schwerten und
deten so vil stuck da von fallen das es wunder was. der stryt wert zwuschen
yn zweyn so lang das ir keyner was, er hett eins guten arczts wol bedörfft,
wann der allergesundst so vil wunden hett, so das der ritter es numme geliden
mocht, wann er hett syns bluts so vil vergoßen das es wunder was wie er
sich so lang off gehalten kund oder möcht. und da er gesah das er nit lenger
sunder sterben gesteen mocht, da floh er und rant zur burg so bald er ummer
moht. und lancelot, der vor ungemuot erzornt was der manigveltigen wunden
halb, jagt im nach was er an sim roß gehaben mocht, wann er wolt yn also
nit begeben. und der ritter floh inn die burg syn leben zu behalten und
meynt nit das lancelot so kune were das er darinn ryten dorst, dann er deth
eyner der sich besorgt zu sterben. darumb greiff er syn roß mit den sporn
und ylt sich zu rennen des best er mocht durch die gaßen. und lancelot folgt
im alles nach mit gerauftem schwert und trauwt yn zu erschlagen, ob er yn
erryten möcht.
die von der burg ersahen die jacht und waren nit wol zufriedden, wann
sie groß forcht hatten das yn lancelot erschlug sie begunden gar sere zu
weynen, zu schryen und zu rufen, und hub sich das gerucht inn der burg so
groß das nymands da von gehören mocht. und der ritter rant so lang das er
kam an den großen thorn er fand die port offen und reyt darinn. und off
der stegen waren zwolff ritter wol gewapent, die herab gan wolten im zu helffen.
und als er by sie kam, da ließen sie yne durch ryten. lancelot folgt im
alles nach und stund nit abe, dann er reyt die stegen of! allgewapent. und
die andern beyten syn und schlugen im off das roß und das roß under im
dot, das er off eyner syten die stegen und das roß off der andern syten hinab
fallen musten. ydoch sprang er off so schnelliclichen als der ghener der nye
erschreckt wart von eynicher abenture die im zukeme. und sin groß hercz
furt yne, das er sich werte von den großen schanden die sie im an sim roß
gethan hatten, das sie under im gestachen. er lieff sie an mit geraufftem
swert, zuberg gehaben deste baß zu schlagen, und ging so kunlichen
zu yn als hett er keyn wund gehabt; und schlug den ersten den er erlangt
so hart das yn syn helm noch ring nit gehelffen mochten, er schlug yn durch
syn hirn, das er dot von der stegen fallen kam. da lieff lancelot die andern
an und gab yne zu beyden syten so groß sleg, wo er sie gereichen kund, das
wunder was. die andern namen sich des nit an und arbeyten sich so fast
im zu schaden nach all irm vermögen, und gaben im so groß streych mit
schnydenden schwerten kleyn und groß. sie zurhiewen im sin schild und helm
an vil enden und gaben im so viel streich das sie yne mit gewalt darnyder
schlugen, das er die steg abe welczeln must. aber er stunt schnelliclichen off,
als der der von großem herczen was, und gedacht, er wolt wiedder daroff gan
undancks aller der jhener die sich darwiedder stelten. aber darumb nit, er
fulte sich so mude das er vil bas rugens bedorfft hett dann me zu fechten,
und det es doch keynen schyn, wann er hub wiedder off das schwert und den
schilt an syn halß. und als lancelot durch das getreng meynt zu schlagen, da
kam ein der sterckst ritter under yne allen und ergreif yn uber die lenden
er hub yn off von der erden uff synen halß mit rechter gewalt, er trug yn
is durch den hoff recht zu eynem bronnen und meynt yne darinn zu werffen.
aber er was nit ferre gangen, das sich lancelot von im enbrach mit allsolchem zorn
das der ander zur erden fallen must uff syn knye. und als er off wolt
stan, gab im lancelot eynen streich uff syn helm, das er im das heubt spielt
biß off die zene, und vil zur erden dot. da trat lancelot zu den andern, die
noch off der stegen warn, und meynt gar ungluckhafftig zu syn das sie im den
offgangk so lang vorgehalten hetten. und als sie yn komen sahen, die yn vor
mer gesehen hetten und versucht marckten wol das sie yne nit uberwinden
mochten. sie forchten yne und syn schwert sere, wann sie wol wusten, were
syn erbiet, der mocht dem dot nit entgan. und als er nah by sie kam, da
meynt er ir ettlich zu erlangen sie zu erschlagen. aber das kunt er nit gethun,
wann eyner floh hye nuß, der ander dort hien. da ging lancelot zustunt
in den pallast, und nymands dett im keynen wiedderstant. er ging in
alle die kamern suchen und meynt den ritter zu finden mit dem er gestritten
hatt, umb des willen er darinn komen were. und ging so lang wiedder und fur
das er in eynen bangarten kam by dem großen thorn, da er vier scharganten
fand mit banczern und mit ysenhuten wol gewapett und bestalt by eim gezelt.
und mitten under yn saß morderet myns herren gawans bruder, mit
henden und fußen in ysenketten weschlossen.
und als lancelot gesach morderet also siczen, da wust er wol das sie yne
gefengklich hielten. er rufft sie an, sie weren allesamen dot, und lieff sie mit
geraufftem schwert an. und da sie yne komen sahen, da lieffen sie hinweg
und gaben all die flucht das baldst sie ummer mochten, wann sie gar sere erschracken.
sie flohen in ein gewelbe, das underm thorn was, und lancelot jagt
sie nit ferre, dann er ging zu morderet und halff im uß den ysen darinn er beschloßen
was. er macht sich im bekentlich und sagt im, er were lancelot
vom lac. als mordret das vernam, da ward er so fro das er frölicher nit wol
hett mogen sin und danckt im des guten zu mal sere das er im getan hett.
darnach fragt er yn was abentur yn dar bracht hett. und lancelot erzalt im
wie er vom tartre gescheiden und da gestritten hatt und inn den
sorglichen walt komen were zu dem bronnen der zweyer lorberbaum. und
alt die wil diß lancelot mordret erzalt, kam ein jungfrauw zu yne, die zu
mal schon und volkumen was und scheyn ein sere edel wip syn. sie viel zufuß
vor lancelot und sprach zu im:< ach edler ritter, habent gnade myn, dißer
stat und der die dainn synt und die uch all auch gnad bitten, und thund mir
keyn schaden me, wan ir mirs gnung gethan hant, so das ir da mit wol off
horen mogent! des bitt ich uch durch got und unser lieben frauwen
willen und myn erbermd zu haben. und das ir mir off dißen hutigen tag so
vil geschatt hant, wann ir mir mynen vatter und mynen bruder erschlagen
hant, die sere gut ritter waren, und den andern so gar verwunt, das ich besorg
er dem dot nit entgan mög. darumb beducht michs ein groß sund sin
ob ir mir noch me leydes detent.> da lancelot sie hort also bermelich allweynend
gnad bittend und im zufuß fallen als were er got gewest, da het er
ir groß erberm. er nam sie mit den henden und hub sie off von der erden.
er sprach:< jungfrauw, han ich uch so großen schaden gethan als ir sagent,
so wißent das mirs leyt ist. und bitten uch durch lieb und fruntschafft das
ir mirs verzihen wollent, und geloben uch keynen me der uwern die ich kennen
zu unwilligen.>< herre>, sprach sie,< von got mußent ir danck haben, und ich
verzihens uch williclichen gern, dwil es also ist das man es nit gebeßsern mag.>
< nu wil ich>, sprach lancelot,< das ir mich zu dem ritter furent umb des willen
ich herinn komen bin, wann ich yn gar gern ungewapent sehen wolt.>< furware
herre>, sprach sie,< er ist so sere verwunt das ich nit meynen das er in
eim monat sich off erheben mag.>< ydoch wil ich yn sehen>, sprach lancelot.
darnach unlangs kam ein knecht zu im und sprach:< herre, durch got, gand
von huden, ob ir kunnent, wann es werdent anstunt komen alle die in dißer
burg sint uch zu erslagen, ob sie mögent, darumb das ir die ritter erschlagen
hant, die dem herren dißer burg zugehörn und die best ritter warent die man
in dißem land finden mocht.>
da morderet die red verstund, da sprach er zu lancelot:< herre, dwil ir
so vil gethan hant mir uß gefengniß zu helffen, so thund auch so vil das ich
gewapet werd, uff das ich uch by gestan mög wo irs not gewunnent.> lancelot
sprach:< forchtent uch nit mer dann ich, wann ich hab keyn sorg vor
yn allen>, und sprach zum knecht der im die bottschafft gesagt hatt, wannen
er were.< herre>, sprach er,< ich bin uß dem land da uwer vatter herre was.>
< was weist du were ich bin?> sprach lancelot.< herre, ich weiß es wol, ir sint
myn herre lancelot vom lac.> und er bekant und leucket nit; dann er sprach
zu im:< fur mich da hien da die wapen sint!>< herre, sere gern, volgent mir!>
da gingen sie in den großen thorn, darinn sie funden alles das sie bedurfften.
da wapent sich morderet anstunt, wann er keyner andern sach der zytt begert.
und als er gancz wol gewapent was, da sprach er zu lancelot:< herre,
woltent ir das wir bliben oder ryten?>< uff myn truw>, sprach der
knecht,< ich radt nit das ir lenger blibent, wann ir allsolch sach gethan hant
das uch nit stett hieinn by yn zu bliben. darumb bitt ich uch, uns hinweg ryten
zu laßen.> lancelot sprach:< hetten wir dann roß, wir ritten hinweg,
aber nit durch forchten willen der im schloß, besunder me schadens halb darfur
mich die jungfrauw gebetten hatt.>< umb roß willen sollen wir nit hindann
zu ryten verliben>, sprach der knecht,< volgent mir, ich wil uns wol roß geben!>
sie gingen im all gewapent nach und funden vil lut, die gar großen jamer
triben. und als bald sie lancelot ersahen, flohen sie all hien, forcht halb sie
zu sterben hatten. aber lancelot, der yne keyn leyt me begert zu thun, jagt
sie nit, dann sie gingen als lang biß sie kamen an das ende zu der stegen, da
siech lancelot mit den jhenen geschlagen hatt, und funden da by ob zwenczig
pferden all gesattelt und gezeumt, das yn nichts me gebrach dann daruff zu
siczen und er nam zwey die besten nach sym beduncken und gab eins morderet,
das ander behielt er im und fragt den knecht ob er mit yne wolt.
< herre, ja>, sprach er,< so ferre es uch wolt gevallen.> da hieß er yn ein roß
nemen, das er mit yne ritte. und hie schieden sie von dannen. sie ritten
durch die gaßen und funden die port offen stan; sie ritten daruß on eynichen
wiedderstant. da fragt lancelot den knecht nach dem statt in der burg und
von wes wegen die zwen gebruder den bronnen verhuten.< herre>, sprach er,
< ich wil uch die warheit sagen als ichs dann zu dicken maln han hörn erzelen.
es ist ware das die zwen ritter die ir erschlagen hant bruder warent und sun des
herren von der burg, der auch von uwer hant gestorben ist, die biederbe und
gut ritter warent, an vil enden wolbekant durch ir frumkeyt. da geviel
es sich, das wol zehen jare ist, das sie zu eim pfingstag inn konig artus hoff
kamen und begerten gesellen an der tafelronde zu werden. der konig kant sie
nit oder auch die andern inn dem hoff waren und versagt yn genczlichen.
sie fragten warumb er yne die gesellschafft versagt. « ir herren », sprach er,
« darumb das wir uch nit enkennen und von uwer ritterschafft nichts wißen. »
« herre », sprach der eltest bruder, nit der mit dem ir zum ersten gejostiert
habent, « wißent ir dann nit unser ritterschafft, so sollent ir, ob gott wil, da
von noch wol horen sagen werden. »
also schieden sie von dannen betrubt und sere zornig und rytten zu yrm
vatter bronadas und sagten im alles das yne zu hoff wiedderfarn was. er
sprach zu yn: « was wollent ir darzu thun? » « herr », sprachen sie, « konig
artus hoff sol uns noch wol erkennen werden. » « ich wil uch sagen », sprach
der vatter, « hie vor dißer burg stet ein brunne, den sollent ir furbas huten
inn alsolcher wise das ir mit allen den jhenen stechent die dar koment, sie
sint heimsch oder fremd. und es ist also das die ritter uß konig artus hoff
abentur ryten suchen durch all fremde lant als sie gewon synt. so wann sie
von uch hören sagen, koment sie anstunt herre sich an uch zu versuchen. so
mags nit fel syn, sint ir gut ritter als wir meynen, sie sollent dick von uch
uberwunden werden, wann sie mude und wol gearbeyt komen und finden uch
frisch und wol gerugt. » und als sie horten yn also zu weg sagen, da deten
sie zwey gezelt off schlagen, da ir sie funden hant, und namen des bronnens
ware zu jostiern mit allen den jhenen die dar kamen. und ist yn
so wol komen das sitt nye ritter dar kam, er schied nit von dannen, er wer
uberwunden, wie großer kunheit er syn wolt. da kam es das myn herre gawann
mit dryen gesellen von der tafelronde dar kamen und hieschen zu jostieren.
und bellias der schwarcz ward nyder gestochen, der mit dem ir zum
ersten rantent an dißen tag. und als bald brydans offgeseßen was, der den ir
in die burg jagten, der kam mit im zu jostieren und stach yne ab furware;
darnach jostieret er mit den andern dryen gesellen, und ir was keyner, er
wurd uberwunden und nyder gestochen, und gab yn ir roß wiedder als bald er
wust wannen sie waren. da die vom land erfuren allsolch schön frumkeyt das
er vier so byderbe ritter abgestochen hett, da nanten sie yne brydans
sunder meister, darumb das er nye keyn funden der yne hett nyder gestochen.
und der nam ist im sit nit abgangen oder genomen, wann sie meynten das
er syn meyster nymmer finden solt, die wil er myn hern gawan abgestochen
hatt. aber es ist yczo darzu komen das ir sie nyder gestochen, uberwunden
und erschlagen hant durch uwer manheit, und ist großer schad das sie so bald
gestorben sint, dann sie waren zu mal byderb und gut ritter von den wapen.>
< wie>, sprach lancelot,< sint sie dann gestorben?>< ja>, sprach der knecht,< ir
hant yn so vil wunden gemacht das sie gestorben sint so bald sie ab von yren
roßen stunden.> lancelot sprach:< des bin ich zu mal unfro, dwil sie so byderb
und gut ritter sint gewesen.>< noch hant ir yn me gethan: ir hant yn
yren vatter auch erschlagen, das was der der uch inn die pfucz werffen wolt
oder inn den bronnen.>< so helff mir gott>, sprach lancelot,< das ist mir leyt.
aber dwyl es also komen ist, so mögent irs nit gebessern, wir mußends liden;
und du hast mir gelogen, wann du mir nechten zu verstan gabst, bellias hett
myn herren gawan abgestochen.>< furware herre, er endeth, broadans stach
yn ab; und dwil er bellias wapen an hett, da sprachen vil lut, er were es, aber er
enist es nit.>
sie ritten so lang mit einander in dem wald claffen, biß yne begegnet der
ritter off der roßbare, der lancelot reyt suchen. und als bald er yn ersah, da
kant er yne und rufft yne an:< ach edeler ritter, habent myn gnad durch gott
und helffent mir uß dißer großen not da ich inn bin. und wollent nit
ansehen die groß unere die ich uch in mynem huß gethan han, wann ich uwer
nit enkant>, und reicht im syn hende als wer er gott gewest. als lancelot das
gesah, da gewan er syn groß erbermde und verzeihe im zu mal gern des er
yn batt. darnach nam er den pfil, den er im beyn hatt, und zoh yn off stund
uß. und als der ritter sah das er erlößt was von dem das im gar wee gethan
hatt, da sprach er:< ach edeler ritter, von gott sint ir gebenedyt, wann ir mir
das leben wiedder geben hant. und hett ich eynen arczat, ich were an stunt
genesen, dann ich yczunt so sere erlichtert bin das ich ol ryten mocht.>
< werent ir genesen>, sprach lancelot,< das were mir sere lieb,, wann ir mir
in uwerm huß vil eren detent, und ir sint off diß mal wolkomen,
das ir unserm herren gott dancken sollent. dann wißent furware das es mer
durch synen willen gescheen ist und uwer innikeyt wann umb der untat willen
die ich an mir han. nu mögt ir ryten in uwer huß wann es uch eben ist, und
saget konig bandemagus das ich gar nahe alle die gesellen von unser abentur funden
hab, und wollen diß wochen in konig artus hoff ryten, und ich wol
nit haben das er nach uns ußen blib. darumb so enbieten ich im das er kum des
beldest er ummer mög in konig artus hoff uff den pfingstag oder darvor.>
er antwort das er die botschafft ser wol und gern werben wolt, und fur den
weg hien. da sprach lancelot zu dem knecht der by im was:< lieber frunt,
ich bitt uch, ob irs gethun kunt, das ir off den bergk tartre rytent, mir ein
botschafft daselbst zu werben, des ich uch gar sere dancken wil.>< herre>,
sprach er,< ich enweiß keyn end inn der welt da hien ich geryten mocht und
uch dienen aber da hien komen ich ungern, wann nymands da hien mag
on willen eins ritters off dem berg tartre.> lancelot sprach:< rytent kunlich
dahien, dann ir findent nymands der uch eynigen wiedderstant thun werd.
darumb mögent ir wol dar ryten, und wann ir off den berg koment, so sagent
unsern gesellen, sie dorffen myn nit warten, wann ich zu konig artus hof ryten
wil. da sollen sie mich finden off den pfingstag an was enden der konig
hoff halten wirdet, ob ich mag.> der knecht schied von im und reyt so lang
und als bald er ymer mocht den tag allen und ein gut teyl in die nacht, biß
er mude wart. da stund er in dem wald abe und leyt sich under ein eychbaum.
und da er gnung geschlaffen hett, stund er off und reyt inn synen
weg so lang biß er kam off den berg tartre; das was umb die zitt der sonnen
offgangk, unnd die ritter offgestanden waren und berieten sich was sie thun
solten, ob sie wiedder in die abentur keren wolten oder ob sie sin beyten wolten.
da antwurt eyner dem andern verkerlichen gnung. die ein wolten lancelot
suchen, und die andern wolten zu hoff keren, die zu mal sere begirig
waren da hien zu keren, wann sie meynten nit in zytt zu kumen. und da
sie den knecht sahen komen sere schnelliclichen ryten, gedachten sie wol, er
brecht bottschafft von lancelot. und myn herre ywan sprach, er endeth. der
knecht reyt mitten in den hoff und band sin pfert. er ging in den pallast
und grußt die gesellen von der tafelronde, er sprach zu yn:< myn herre lancelot
vom lac grußt uch all zu mal sere und enbut uch mit mir das ir syn
nit beytent, wann er uwer nit wart und kompt auch nit herre, dann er rytt
zu hoff, da er off den pfingstag gedenckt zu ayn an welchen enden der konig
sy. und darumb enbut er uch das ir ryten mogent, und wolt gar gern das ir
off dem gemelten tag auch alda zuhoff werent, ob es sich also fugen mocht.>
< in gottes namen>, sprach myn herre gawan,< der bottschafft zu
horen was ich zumal begerende und zuhoff zu ryten, als ich in langer zytt ye
wart.>< mich dunckt>, sprach myn herre ywan,< das wir noch nit zuhoff ryten
mogent, wann unser abentur noch nit volbracht ist. dann unser gesellen eins
teyls, die mit uns geritten, sint noch nit all funden, und sunder sie oder gut
wortzeichen von yn mogen wir uns nit recht zeugen noch wol zuhoff, als recht
ritter der abentuern thun sollent.>< ir sagent wunder>, sprach myn herre gawan,
< gesehent wie lang es ist das wir von hoff schieden; ob ir die zyt rechnent,
so ist es by zweyen jarn das wir da warn, und ein recht abentur zu
suchen wert nit mee dann ein jare und ein tag. und darumb sagen ich uch
furware das wir wol zu hoff ryten mögent on ubelthun, weren wir nit mer,
wann halber hie, und unser ist yczu wol sehczehen by einander hie. uff, die
ander sytt lancelot, der so ein wise und byderman ist das er nit zu hoff enrytt,
gedecht er da mit ubel zu thun; und er enbut es uns auch nit. und darumb
raten ich das wir ryten zuhoff>, und wurden des allesament eyns also zu thun.
da sprach myn herre gawan zum knecht:< lieber frunt, wo hastu myn herren
lancelot vom lac gelaßen?>< herre, in dem sorglichen wald, nit ferre von dem
bronnen der zweyer lorberbaum.> und als herre gawan die zwen lorberbaum
nennen hort, da wust er wol wo es was und sprach zum knecht:< hat lancelot
die abentur des bronnens vollenbracht?>< herre, ja>, sprach er,< got hab danck,
er hatt die zwen ritter erschlagen die den bronnen verhuten. er reit inn
die burg und erschlug auch broadas und deth so vil wunders mit den wapen
das nymans gleuben mocht. er halff uwerm bruder morderet uß, der gefangen
was, und ich ließ sie bede nechten inn dem sorglichen wald.>
da myn herre gawan hort das lancelot sym bruder uß gefengniß hatt geholffen,
da was er zu mal fro und sprach, er were bereit zu ryten, so ferre
es die andern volgen wolten; das sie gar gern deten. und namen wapen so als
sieß da haben mochten und schieden dannen, ir eins teyls starck und gesunt
und ir eins teyls die ungenesen waren irer wunden die sie enpfangen gehabt
hetten. ydoch ritten sie mit einander zu hoff. und als sie von dannen scheiden
wolten, fragt bohort was sie mit der burg thun solten. da trat ein schiltknecht
her fur und sprach:< herre, ich han uch gedienet me dann eyn jare,
und hant mir nichts geben; ir habt mir aber alle zitt zugesagt mich wol uß
zu richten und zu belehenen. nu ist es also ergangen das ir hinweg ryten
wollent inn das konigrich von logres, und es mocht sich wol also fugen das
ir numer me herwiedder kemen inn diß lant. darumb bit ich uch das ir mich
mit uwer hant ritter machent ee ir von hinnen scheident, wann ich hoffen des
( alle tag myns lebens) dester baß zu haben, und gebent mir myns dinsts zu lon
diß burg, inn solher glubd das ir sie wolbestadt sollen finden, ob mir gott
des lebens und der gesuntheit gan.>
< ach bohort>, sprach myn herre gawan,< gebent im das er uch
heischen ist, dann furwar, er hatt ein gut gestalt ein byderman zu syn, lebt
er lang.> und die, andern gesellen alle baden yn wie herre gawann gethan
hett. aber darumb nit, hetten sie yn nit gebetten, er hett sie im dannoch gern
geben, wann er im wol zu willen gedient hat, und die sach must zumal groß
gewest syn die er im versagt hett. und antwurt( zuhörend aller der die dainn
waren) das er sie im ser gern geb; des im der knecht fast danckt. da daten
sie bringen gar gut und schon wapen, das best man finden mocht, und wapenten
yn schon und richlich als off die zitt inn der großen brytanien gewonheit
was. da macht yn bohort ritter und gab im die burg mit allen yren zugehörden,
und er wart syn man darumb das er im lant geben hett, des er zuvor
nit hett eyns fußbreit. darnach umb zehen uren aßen die gesellen und der
nuw ritter dient des allerbesten er mocht. als sie allesament nach yrem willen
und zu guter maßen geßsen hetten, da hieschen sie ir wapen und schieden
von dem berg. und myn herre gawan fragt den nuwen ritter wie er hieß. er
sprach:< man nent mich der wiß.> also ryten sie uß der burg schnelliclichen;
und als sie lang geritten hetten, da want der nuw ritter wiedder umb zu syner
burg. und sie kamen in ein tal, da es zu mal wol bestalt wart von allen
sachen: uff ein sytt ein schön waßer, uff die ander sytt ein walt zu mal groß,
darby ein eben felt gar lustlichen, da die vom land äcker buwten. und die
gesellen sahen zimerlut herbergen, uff den wießen off schlagen zu großer nottorfft,
darzu gesperr und schrancken machen, darinn zu stechen und zu thornyern.
myn herre gawan hielt stille und sprach zu synen gesellen:< wißent
furwar das alhie ein versamenung von rittern syn wurt morgen oder den andern
tag darnach, und darumb richten sie die herbergen.> da fragt myn herre
ywann der zimerlut eynen warumb sie die herbergen off schlugen mit so großer
yle. er sprach, es geschee durch eins thorneys willen der sich da sameln
wurde.< wann soll der syn?> sprach myn herre ywan.< by dryen tagen,
sprachen die zymerlute.> da ritten sie furbas uber ein hulczen bruck in die
burgk, und herre gawan sprach zu yn:< lieben herren, wollent ir myn herren
lancelot gesehen, so verlibent hie biß off den dritten tag.> sie sprachen, das
wolten sie gern thun, mocht das geschehen.< ich wil uch sagen wie er mocht
funden werden und gar lichtlich. es ist war das lancelot nah hie by ist, und
er wirt nit lang in dißem land syn, er hab bottschafft von dem thorney, wann
es nit sin mag, vil lut wißen es. und als er dar von hort sagen, so weiß ich
wol das er here kompt, ob er lenger inn dißem lande verliben wil zwen oder
dry tag. und darumb ratt ich das wir alhie verliben biß off den tag des thorneiß.>
da sprach bohort:< so were gut das unser keyner sich zu erkennen geb
den von dißer burg oder auch andern luten die uns bekomen mogen, und so
wir heimlich zu der versamenung kemen, das nymans geware wurd das wir von
konig artus hoff weren. dann wust oder herfur lancelot das wir hie weren, er
keme nit herre, wann es ist in der welt keyn man der syn sachen heimlicher
thun wil.> sie sprachen, sie wolten sagen, sie weren uß dem konigrich
von norgales. da sah myn herre gawann eynen knecht, zu mal ein schon
kint, er fragt yn wannen er were er antwurt im, er were von der burg. myn
herre gawann fragt wie die burgk hieß.< man nent sie pennigne>, sprach der
knecht.< wer ist dann ein herre dißer burgk?> der knecht sprach:
< es ist ein ritter, gar ein jung man, den man nennt gelehodins, sone galehuts,
der herre was zur lonitamme ynsel, der by synen tagen der mechtigste man
was den man in der welt wust, one konig artus.>
myn herre gawan kant galehut wol, wann er yn gar dick gesehen hett.
er sprach zu synen gesellen:< ir herren, was wollen wir thun? verliben wir
alhie herbergen, so werden wir bekant, wann ich wol weiß das er unser ettlichen
zu andern zyten gesehen hatt darumb were es gut nach mynem beduncken
das wir ußwendig dißer burg in eins bydermans huß herbergten, so
möchten wir verhelt bliben und anders nit.> sie sprachen, sie wolten lieber darinn
syn dann darvor. da sprach myn herre gawan zu dem knecht:< lieber
sun, kanstu uns das best huß inn dießer stat gewisen?>< ja herre, wol>, sprach
er,< ich wil uch furen wo hin ir wollent.>< großen danck! nu fur uns dann da
hien!> und der knecht ging vor durch die stat, so lang biß er kam an ein
berglin, daroff eyn burgk und köstlich wonung lag, da ein konig wol mocht abgestanden
syn. und als sie vor der pforten abgestanden waren, da ließen sie
eynen schiltknecht fragen ob man sie darinn geherbergen mocht. und der
burgman sprach das sie kemen, er wolt sie herbergen des besten er vermocht
der schiltknecht kam wiedder zu den gesellen und sagt yn die botschafft.
da stunden sie an stunt abe, und der wirt ging yne entgegen und
gesah das sie so weydlich und bydermanne waren nach sym beduncken, das
er des komens zu mal fro was. da dett er yne dienen so erlich als er mocht.
und als sie entwapent waren, da det er ir yglichem ein schonen kostlichen
mantel bringen, wann sie in bloßsen wamesen stunden; des er wol mocht, dann
er was mechtiglichen rych. die nacht waren die gesellen schon und wol geherbergt
und hatten gut gemach; der wirt arbeit sich sere yne mit eren köstlich
zu dienen. und als sie zunacht geßen hatten, fragt sie der wirt wannen
sie weren. myn herre gawan antwurt, sie weren uß dem konigrich von norgales,
und sint arm ritter.< wir sin herre zum thorny komen, ob uns abentur
helffen wolt ettlich sachen zu erwerben durch ritterspiel, dardurch wir uns
dester baß herzeigen und hinbringen mochten, des wir groß not haben, dann
wir sint ritter sunder lant>.< ir dunckent mich alle so byderb und frumm
ritter syn, das ich wol wolt das ir zu dißem herren der burg kuntschafft hettent,
wann er ist byderb und von großem herczen, wie wol er noch jung ist,
das wunder da von zu sagen were. darumb gedencken ich, hetten ir syn kuntschafft,
das ir nymer von im geschiedent, wann er an im so viel tugent hatt
das ir uch des alle verwundertent, kentent ir yn als wol ich yn kenne.>< lieber
wirt>, sprach myn herre gawan,< wir sint wandelritter und auch so arm das
wir uns nummer me so eim mechtigen mann törsten zu erkennen geben nach
kuntschafft machen als er ist. darumb mußen wir uns heimlichen machen
und uns im nit bekentlichen werden laßen, soverre unser byderbkeit uns nit
kuntschafft macht.>
also antwurt im herre gawann und sagt im so vil das er nummer me gemeynt
hett das sie so byderb gewest wern alß sie waren, und dient yn darumb
nach all synem vermogen und ließ des umb keyn sach nit. und da sie wolten
schlaffen gan, da wurden die bett in den kammern bereyt, daroff die gesellen
sich legten, und lagen biß an den morgen das die sunne offgangen was. da
stunden sie off und gingen zu kirchen meß horn vor der burg in eyner clusen,
die in eim grund stund. und als sie meß gehort hatten, kerten sie wiedder
zu ir herberg, wann es eßens zyt was. und da sie zu tysch gan solten, da stund
myn herre gawan an eim fenster und sah die ritter durch die gaßen zu der
burg zu ryten und hort ein groß geschrey. des er zumal sere erschrack
und gewann gar groß forcht, dann er meynt das ettlich zweytracht
da, sin mocht und syner gesellen eins teyls da waren, und fragt hectorn ob
die gesellen all dainn weren.< ja>, sprach hector,< ich weiß es wol; warumb
fragt ir es?>< darumb das ich yczo ein groß geschrey zum thorn gehort han,
das sunder stryten nit syn enmag, und ich hett sorg das ettlicher unser gesellen
da weren.>< furware neyn>, sprach hector. inn dem das sie also retten,
da sahen sie aglovall die gaß herab rennen komen, der ein ritter uß konig
artus hoff was und der gesellen eyner von yrer abenturn. er kam gancz entwapent,
on syn schwert bloß in der hant, und hett synen lincken arm mit
synem mantel verwonden und rant mit sym roß so sere er ummer mocht er
was fast verwunt am heubt und inn den schultern und was aller blutig; auch
was syn roß nit so gesunt, es hett zum mynsten zehen wunden und mit funff
oder sehs glenen gestochen und hinckt sere mit dem lincken beyn. were der
nit gewest der daroff saß und mit scharpffen sporn huw, es must verliben syn;
de? det es mit gewalt gan. und im nach kamen wol zehen manne, allsamen
wol gewapett, die nit ander begerten dann yn zu erdöten, ob sie yne erschlagen
mochten. und da myn herre gawan yn komen sah so ubel gehandelt
als er was, hett er syn groß erbermd und wart sere zornig. er zaugt yn
hectorn und sprach:< hie ist der gesellen eynr von unser abentur, wir mußen
im helfen, oder er stirbt sunder beschirmung zu haben, wann zu vil an im
synt.> hector gesah an stunt zu den gesellen und rufft sie an, das sie sich
schnelliclichen wapeten. da lieffen zustunt hien ir schiltknecht, die eyn zu den
roßen und die andern zu den wapen sich bald zu wapen, wann sie wol dachten
das es nit sunder groß sachen were. und als sie gewapent und off ir roß geseßen
warn, da ranten sie mitten in die gaßen, und myn herre gawan sprach
zu aglavall:< herre ritter, rytent herinn zu us, wir wollen uch entretten geyn
aller menglich, so das ir keyn not haben sollent!> und er verwundert sich gare
sere were sie syn mochten. aber die wil sie yn trösten im zu helffen, da reyt
er zu yne innwendig der porten, dar vor die jhen kamen die yn ylten und wolten
mit gewalt darinn ryten. da sprach myn herre gawan zu yne das sie
des nit bestunden, anders sie musten all sterben. und als sie die rede horten, da
ranten sie myn herren gawan an ir me dann zehen und stachen yn mit
den glenen, das sie yne zur erden fallen deten mit sym roß. und hetten yn erschlagen,
were hector nit gewest, der yn entrett vor synen gesellen, und stach
den der im der nehst was so hart das er im die glene mitten durch den lip
stach, das er dot zur erden viel. und als die andern gesellen sahen das der
strytt angefangen und ernst was, da ranten sie die von der stat an, der wol by
sibenczig waren, allsament wol bereyt das best zu thun sie ymmer mochten. da
hub sich der stritt zu mal unbarmhercziclichen und gar engstlichen, wann
sie mit gewalt darinn wolten aglonal zu fahen. aber die ghene die vol aller
byderbkeyt waren erwerten die porte und den inngangk so herlichen das ir
keyner was, er were eins frommen mannes wert. bohort raufft syn schwert und
schlug sie vor im dot, als werens unredlich creaturn gewesen, und deth allsölch
manheit das er zu yglichem schlag eynen darnyder schlug. er rant umb und
umb und deth so vil durch syn kunheit das syn schwert me geforchtet wart
dann syner gesellen keyns. auch arbeit sich hector sere als eyner der kun und
behend gnung was. und als die von der burg das ersahen, da deten
sie ein horn blasen in der öbersten burg, und zustunt wapenten sich die armen
und die richen und kamen auch an den stryt mit großem geschrey, das sie die
gaßen all bespreyt funden mit doten luten, und sahen die jhenen die sich so
kunlich werten das es wunder was zu sehen. und myn herre gawan, der off
eyn ander roß was geseßen, das im bohort hett gegeben fur das syn das im
stryt dott verliben was, deth zumal krefftlichen wol. der stryt wert mitten in
der stat so lang das die von der statt es nit lenger geliden mochten, ydoch ir
me dann hundert waren und dißer nit me wann sehczehen. sie wanten umb
und flohen zur großen burg und ließen hinder ine me dann vierczig, die dot
und uberwunden warn in den gaßen. und darumb sie nit verlyben, sle wurden
schnelliclich geylet und uberwunden ir noch me in der flucht. und da sie sie
lang gejagt hetten, abgestochen und getöt, da sprach bohort zu synen
gesellen:< es ist nu zytt das wir umb wenden, wann wir yn schadens
gnung gethan hant und wol gerochen die schand und den unwillen sie aglonas
unserm gesellen zugefugt hand.>
da kerten die gesellen wiedder umb zu irm wirt, den sie sere erschrocken
funden und zumal betrubt. und myn herre gawan sprach zu im:< lieber
wirt, was gebrist uch?>< was mir gebrest, herre?> sprach er,< ir hant mich
zum tode geracht und zuschanden bracht, ir und uwer gesellen, die erschlagen
hant alle die byderben lut von dißer stat; ich mag nit engan sunder den
dot, ann als bald der herre dißer burg, der hut morgen inn den walt geritten
ist sich zu spaczieren, wiedder heym kompt und diß mere vernimpt,
so dut er mich und all myn geschlecht töten umb des großen schadens willen
den ir im gethan hant und ir, die uß fremden landen sint, rytent wiedder in
uwer land und laßent mich in mynen nöten verderben, dann ist uch glich vil
ob ich sterb oder genese. darumb mag ich wol sprechen das mir an uwerm
herkomen ubel erlungen ist. aber darumb nit, ir sint gut ritter und byderb;
ydoch muß ich umb uwernt willen vertriben werden, das, ich noch ny verdient
han.>< lieber wirt, erschreckent nit>, sprach myn herre gawan,< dann, so helff
mir got, ich gelob uch als ein getruwer ritter das wir von dißem huß noch von
dißer burg scheiden wollent durch keynerley sach willen die uns zukomen
mogent, biß off die zytt das wir unser sune an uwerm herren so wol gemacht
haben das ir nit verliesen sollent des wert von einem pfennig.>< lieber herre>,
sprach der wirt,< ich bitt uch, von was landes ir sint, das ir mirs sagent, dann
ich verstee wol an uwer sprach das ir nit uß dem konigrich von norgales
sint.>< furwar>, sprich myn herre gawan,< ich wils uch sagen und nit verheln
wißent furwar das wir sint uß dem konigrich von logres, ritter uß konig artus
hoff und gesellen von der tafelronde, und sint nah hie by gefangen gewest
me dann ein halb jare. aber wir sint erlößt, gott hab danck, und wollen
ryten wiedder heim inn unser landt, dann ettlich meynent, wir sint dott. nu
hatt uns abentur herre bracht, warn man hatt uns gesagt, es sol ein thorney
hie syn, den wir gern wolten haben gesehen, deß halber das wir meynen das
unser gesellen eyner da sin werd den wir gar sere begern zu sehen. darumb
sin wir here in diß burg komen nu han ich uch unsern statt und wesen gesagt
darumb erschreckent nit umb keynerley sachen willen die ir gesehen und
uch zukomen mögent. und ich sagen uch das ettlich dry ritter hieinn sint
von so großer geburt, hetten wir alle die geburen inn dißer burg erschlagen,
solt uns unser mißdat galehodins gern und williclichen vergeben.>
als der wirt die rede verstund, da was er vil baß zufrieden dann
zuvor. aber er was betrubt das er sie nit enkant, wann er gedacht das
sie alsament gar biederb weren und geweltig. er dorst sie aber furbas nit me
fragen nach yren namen, das sie es nit zu unwillen nemen. da gingen sie zu
aglonas, der syn wunden verbunden hatt das sie nit zu vil blutend; und darnach
entwapenten sie sich. und als aglonas sie erkennen wart, da gewann er
so groß freud das er keyn wee der wunden enfulte. er kust eynen nach dem
andern und schrey von freuden und von erbermd die er hatt und sprach:< ir
lieben herren, wer hatt uch herre bracht? furwar, hettent ir mir nit geholfen,
sie hetten mich erschlagen in dem wesen sie warent, wann ich was fast mude.
aber, got hab danck, ir hant mich erloßt durch uwer frumkeit und mich so
wol gerochen das nymer me die zitt syn sol, es werd den von dißem land gedencken.>
darnach saczten sie sich zu eßsen frölich und guts muts durch der
abenturen willen die yne wiedderfarn was. da trieben und spotten sie sich
under einander, und sie fragten aglonal was abentur yn dar bracht hett. er
antwurt:< off myn truw, das wil ich uch sagen. es ist war das ich lang zytt
on underlaß geritten bin uch zu suchen, und sunder uch torst ich nit zu hoff
ryten. da geviel es sich also, das enist noch nit acht tag, das ich durch diß
tant reyt und herbergt in eins ritters huß, da konig bandemagus siech lag
von den wunden die er hett. und als wir lang mit einander geretten von mancherley
sachen, da sagt mir konig bandemagus, kem ich hie her, und so mocht
ich myn herren lancelot vom lac wol finden, wann er den tag von im gescheiden
were. und als er mir das gesagt, da reyt ich von stund herre zu dißer
burg und meynt hie ettlich bottschafft von im zu erfarn oder yn by der samenung
zu finden. so macht es sich uff dißen hutigen tag fruw, als ich geherbergt
was mit andern rittern uß dißem land, nefen des herren von dißer burg,
die mich dötlichen haßten durch syner bruder eynen, den ich erschlagen hatt.
er fand mich und fing mich, so bald ich entwapent was, und verwunt mich
also als ir mich gesehen hant und hett mich sunder zwyvel erdöt, nach dem
syn gesellen mir allsampt nach ranten gewapet durch synen willen; were ich nit
herre geflohen, so must ich gestorben syn. aber got hatt mich herre gesant
das ir mich des tods entretten soltent; dann ich wer tot sunder felen,
hett mich got nit herre gesant zu uch.>
< nu sagent mir, aglonall>, sprach myn herre gawan,< meynent ir das konig bandemagus
syner wunden genesen mog?>< ja wol>, sprach aglonall,< er sagt mir,
er solt bald wol mögen ryten.>< inn gottes namen>, sprach bohort,< so
ist es uns zumal wol komen, dann ich hoff das all unser gesellen von unser
abentur sollent hie funden werden. so mögen wir sicher zu hoff ryten, welch
zytt uns eben ist, miteinander oder eyner on den andern.> da sprachen sie all,
sie wolten nach der versamenung ryten sunder lenger beyten. dann funden
sie lancelot alda nit, so funden sie yn doch zu hoff, und wollten ryten zu konig
bandemagus,< da er krangk lyt, und ist er genesen, so wollen wir yn mit
uns zu hoff furen. und ee wir yn hinder uns laßen, so wollen wir yne ee
uff eyner roßbarn thun furen und yn nit in fremden landen laßen.> also retten
die gesellen von mancherley sachen biß nachtag. da kam ir wirt zu yn
und sprach:< lieben herren, ir mußent uch zu mal schnellichen wapen, dann ir
werdent sehen herkomen alle die welt und so vil gewapent lut das es wunder
ist, wann myn herre galehodins, der herre von dißer burg, ist komen, und
man hat im gesagt alles das ir off dißen hutigen tag gethon hant. er wirt so sere
zornig syn umb synen schaden und schmacheit, im von uch gescheen ist,
das ir im sin lut erschlagen hant, das er sie rechen will.> da wapenten
sie sich so allerbeldest sie mochten und wolten eins teils hinweg geritten sin. aber
myn herre gawan sprach zu yne das nymands dannen ritte,< wann ich
hoffen uch die sune wol machen an dem herren von dißer stat, dann
ich meyn das nit so groß freud sin werde von eynicher lut zukunfft als der
unser, so bald er uns kennen wirt.> also retten die gesellen mit einander und
hielten mitten im hoff stille off yren roßsen, verdeckt mit ysen, und ir helm off
yren heubtern verbunden. darnach unlangs uber ein cleyn wil sah myn herre
gawan mitten durch die gaßsen herre komen galehodin, und wust wol das er
der mechtigsten ritter eyner was von der welt. sie hielten nah an der porten.
und als galehodin mit synen luten darby kam, da dett er sie mitten in der
gaßen still halten, wann er wolt wißen were die ritter weren ee er me darzu
thun wolt. er reyt zu mym herren gawan und sprach:< herre ritter, ich gruß
uch nit, wann ich nit enweiß ob ir die jhenen sint die mir myn mann erschlagen
hant in myner eygenen burg. es ward furware nye keym fursten großer
schand und schmacheit bewisen.>
< lieber herre>, sprach herre gawan,< beytent so lang biß ich ein wenig mit
uch gerett hab.>< gern>, sprach er,< und sagent an was uch gevellet.>< ich sag
uch>, sprach herre gawan,< das wir ritter sint uß konig artus hoff und fremden
landen und sint zu dißem thorney komen den ir hant thun versamenen.
wir hetten uns umb zehen uren gestalt an die fenster, da sahen wir eynen
ritter von dißer unser geselschafft die straß herre ylliglichen thun rennen und
flucht geben, und me dann sehczig uwer mann gancz gewapet volgten im nach
yn zu erschlagen, und unser geselle was gancz ungewapet und sere verwont.
da wir das ersahen, da hatten wir groß sorg, sie solten yne döt en, und stigen
herab yn zu entretten des baldest wir mochten. da kam es, als ir wol hant
hören sagen und auch wol schyn ist, das wir ir vil verwunt und zu dot erschlagen
hant und uns von yn erlößt, got hab danck. und were eynich man
off dem plan der sagen dorst das wir an den sachen schuldig wern und uns
das erzugen mocht und nit recht gethan hetten, so bin ich all bereyt und myn
gesellen das mit schilt und glenen zu erweren; wann wir meynen nicht hieinn
wiedder uch mißthan haben das uns an den eren belestigen mög.> als galehodin
die ritter verstund, da gedacht er wol das der der mit im rett ein biederbe
ritter were das er also zu im rette, und fragt yn wannen er were und
wie er hieß.< furware>, sprach herre gawann,< ich hann myns namens nye
verhelet noch enwil syn nymer me verhelen durch forchten willen die ich hab
oder gewinnen mag von eynichem man oder frauwen, und ich wil mich auch
durch uwernt willen nit helen. und wißent das ich heiß gawan, konig lots
sun von dorqwenie, und bin nefe konig artus von brytamen, myns herren
dem ich zu höre. und diß ritter, myn gesellen, sint alle von dem hof myns
öheims und allesampt gesellen von der tafelrond. und wißent furware das sie
alle so byderb und gut ritter sint das alle die von dißer burg yne biß nacht
nit wieddersten mochten.> da galehodin vernam das es myn herre gawan
was, da warff er von stunt synen schilt und glenen zu der erden und lieff zu
mym herren gawan mit offgethanen armen und sprach zu im:< herre, durch
got, verzihent mir das das ich uch mißethan hab, wann ich han es in keyn
wise gewust, ich hett es anders nit gethan. und bitt uch durch lieb und fruntschafft
das ir mirs verzihen wollent uff stunt, das ich uch und uwern gesellen
auch verzihen alles das ir mißthan an mynen mannen, die ir mir erschlagen
und uberwunnen hant.>
als herr gawan hatt verstanden die groß sicherheit und die gut die galehodin
im bewißt, da det er auch synen helm von synem heubt und gab im syn
swert. er sprach:< herre, wir hant uch viel mißthan und me dann
ir uns gethan habent. darumb dunckt mich das wir das gegen uch beßern
sollent, das wir sere gern thun wollent, als die hohen manne und hern in dem
hof myns öheims und herren erkennent das wir uch beßern sollent.>< ach
herre>, sprach galehodin,< der bußen erlaßent ir uns wol. und, durch got,
sagent mir, ist myn herre lancelot vom lac in uwer gesellschafft?>< neyn>,
sprach herre gawan,< aber wir sint darumb herre komen, wann wir meynen
das er zu dißem thorney syn soll.>< uff myn truw>, sprach galehodin,< das ich
han hören sagen das er in dißem land sy, hab ich dißen thorney und versamenung
gemacht uber dry tag in dem hoffen das er als dann komen sol.> da
reyt galehodin zu synen luten und deth sie umbwenden. er schalt sie und
sprach:< fliehent von hindann, ir bösen lut vol aller boßheit, ir hatten mich
gar nahe zu großen schanden bracht. dann hettent ir die byderb ritter, die
hieinn synt, erschlagen, ich were enterbt alle die tag die ich gelebt hatte, und
ir werent vertriben worden. so ist es uns zu mal wol komen und vil baß dan
ir wenent, das ich sie erkant han.> sie ritten zuruck und namen ir frund, die
mitten in der gaßsen dot lagen, und vergruben die und vermaledyten die ure
und stunde die yn so ubel komen was, dann sie hatten so viel verlorn das sie
nummer freud gewunnen biß zur zyt das sie gerochen wurden. und galehodin
reyt zu syner burg, er stund ab und entwapent sich gering und all syn gesinde
das da was mit im. darnach nam er mit im zwenczig ritter, die besten under
yn allen, und dete sie zu mal kostlich bereyten. und cleyt sich auch selber, als
eim kostlichen mann zustadt, und ging in allsolcher wise zu den gesellen von
konig artus hoff und was gar frölich und guts muts irer zukunfft und wolt sie
sere eren und yn wol dienen als vie er mocht und kuntschafft mit yne zu
machen. da galehodin in das huß kam, da hatten sich die gesellen entwapent
und zu mal kostlichen gecleyt, wann ir wirt was gar eyn byderman, der arbeit
sich sere, yne nach alle synem vermogen zu dienen und sie zu eren, und
gab yne der cleyder so viel sie ir bedörfften. sie sahen galehodin komen, da
gingen sie im entgegen und erzeugten im groß ere und freud. und er sprach
zu yne:< ir lieben herren, ich bitten uch durch aller lieb und fruntschafft willen
und umb des willen das ich nu furbas me uwer frunt sy, das ir mir zusagent
zu geben das ich uch heischen wil, und es ensol uch nit schedlich syn.> sie
antwurten im, er kund yne nit so ein groß ding geheischen das sies im versagen
wolten, so ferre sie es mit eren vermochten und die wil er sie darumb
bittende were. des sagt yn galehodin großen danck und er sprach:< so
bitten ich uch das ir den wirt by dem ir sint laßen wollent und mit mir komen
inn myn huß zu herbergen.> sie antwurten, sie wolten es zu mal gern thun,
die wil er es haben wolt.< aber hett ymands anders uns darumb gebetten, wir hettens
nit gethan, wann wir haben so viel guts und eren an unserm wirt funden,
und ist auch so byderbe und zuchtig als ein man sin mag, das wir yne
ungern begeben.> galehodin sprach:< dwil ir uch so von im belobent, so geben
ich diße burg im und allen synen erben zu ewigen tagen vor synen dinst und
wil yn ritter machen zu dißen nehstkomenden pfingsten.>
als der wirt die glubd und zusagung verstund von galehodin, da ward er
gar fro und viel im zufuß. und der herre erbt yn mit der gaben die er im
geben hatt und deth die gesellen off syczen mit im in die burg zu ryten. er
herbergt sie die nacht wol und versucht sie von allen dem das er vermocht, des
sie all erschracken der eren die er yn deth. - hie höret off die history von
yn me zu sagen und keret wiedder zu lancelot und morderet.
bohort sieht den gral
nu sagt die abentur, als der knecht der so lang zum tartre gewest was und
von lancelot gescheiden, das die zwen gesellen ritten biß in die nacht durch
den walt, der fast groß und gruselich was. und als das liecht uff ging,
da kamen sie an eynen berg und sahen den wißen hircz schon vor yn geen
und die sehs lewen die neben im gingen. sie gingen zuchticlich vor den rittern
hien, sie deten yn keyn ubels und stackten sich in das allerdickst von dem
wald. und als die gesellen sie nummer gesehen mochten, da reth
lancelot zum ersten und sprach:< so helff mir got, alhie ist die engstlichst
abenture die ich ye gesah. wollent ir mir volgen, wann ich muß wißen wo
die lewen ir rug haben.>< so helff mir got>, sprach mordret,< ich han sie me
also gesehen, und des enist nit lang, und ich hett yn nach gevolgt, were eyn
ritter nit gewest, der einen gezwergk furt, den ich geleiden wolt durch dißen
walt. und ob es uch zu gevallen were, so bin ich bereit mit uch zu ryten und
iuch gesellschafft zu leisten.>< so laßent uns dan ryten>, sprach lancelot. da
ritten sie so snell sie ummer mochten den lewen nah, biß sie kamen in ein
dick heck. und als sie daruß ryten wollten, kamen zwen ritter zwerchs durch
den walt yn entgegen. der einer rant lancelot ane und stach yn wedder syns
roß buch, so das die syt von dem helm zur erden fallen must. und der ander
stieß mordret so hart das er yn under ein heßel stach. sie namen ir roß mit
yne und ritten so snelliclichen dannen als sie ummer mochten und ließen lancelot
und morderet zu fuß stan, des sie sere erschracken. und mordret saß nit
nyder, dann er sere betrubt und zornig was, me durch lancelot dann umb
synent willen, und sprach, er wer vil lieber durch den lib gestochen worden
wann yn solchs zu handen gangen were. aber lancelot deth nit anders dann
lachen; er sprach zu im:< uff myn truw, ir hant mir sere ubel geholffen myn
roß zu entschutten, das eyner es fur uch hinweg gefurt hat.>< by got>, sprach
mordret,< ich glaub nit anders, sie haben uns bezaubert, wann nye zwen ritter
so uberwunden wurden als wir sint. es ist in der welt keyn man, der ye me von
unser abentur hab hören sagen, der es gleuben möcht.>< furwar>, sprach
lancelot,< wir sint nit bezaubert, ir noch auch ich, wann unser boßheit hatt es
uns gethan. wir mußen ander roß suchen, dann die thund uns keynen dinst
me, als mich beduncket; das mir schwer ist durch unsers wegs willen dn wir
underwegen laßen mußen, dann der pferd halb. dann ich wust gern die abentur
vom hircz und von den lewen, wie es da mit gelegen were.>
als sie also zusamen retten, da sahen sie dortherre eynen gezwerck komen
off eynem armen pferd. und als er nah by sie kam, sprach er zu yne:< gott
gruß uch, ir byderben ritter, die zu fuß gan mußen durch dißen walt in knappen
wise furwar, ir sint zu mal gutig; wem hant ir uwer roß geben das ir
zu fuß gand? vermaledyt muß er syn der uch ritter von der tafelrond gemacht
hat, wann ir sint des nit wirdig, das zwen ander ritter ouch so lichticlichen
uwer roß genomen hant.>< ach gezwerg>, sprach lancelot,< wir gaben
sie yne darumb das du uns das din gebest, das groß und starck ist und uns
beyde wol tragen mag.>< furwar>, sprach das gezwergk,< ich wolt das ir so
groß nott hettent daruff zu siczen als ich macht hett uch zu lyhen, so wißent das
ir nummer daroff geseßent. und ich dets me durch uwer schand dann
durch uwer ere willen; und als ir daroff geseßsen synt, so hant irs groß ere.>
< so dir gott helff>, sprach mordret,< wyse uns wo unser roß hien komen synt,
ob du es weist, anders du must thun das dir nit gefellet.> der zwergk antwurt:
< wolt uwer yglicher mir ein gabe geben, ich furt uch recht da hien da sie sint
und sie finden werdent und auch die jhene die sie uch entfurt hant.>< uff myn truw>,
sprach lancelot,< die wil du mir ein gab heischest die ich dir mit eren
geben kan, die wil ich dir nit versagen.>< also wil ich auch thun>, sprach morderet.
< ich heisch nit me dann so viel>, sprach das gezwerg, und es reit vor
hien den weg den er herre komen was und sie volgten im nach so lang biß
sie kamen in eynen grunt, da vier gezelt off geriecht waren. das gezwergk
zeygt yn die gezelt und sprach:< da mögent ir uwer roß finden und die ghene
die uch abestochen hant.> sie gingen da hien und funden by dem
ersten gezelt zwen ritter und zwo jungfrauwen, die an eym tisch saße zu
eßsen. und dar vor stunden ir zweyer roß noch an den zeumen gebunden.
und als sie die roß ersahen, wurden sie vil frölicher dann sie zuvor gewest
waren und draten inn das gezelt. und lancelot sprach zu den rittern:< lieben
herren, ir hant uns uff dißen hutigen tag unser roß genomen so gar stilliclich
das wir syn keyn acht hatten biß zur zytt das ir uns abgestachent. gebent
ir sie uns wiedder, so halten wir uch fur gut ritter.>< so helff mir got>,
sprach der eyn,< furtent ir sie hinweg, ir mustent sie uns wiedder geben uwers
undancks.> da zoch mordret zustunt yn schwert und sprach, er hett ubel gereth;
er hub es hoch und schlug yn durch syn heubt. da saczt yn der ander
zu reden und sprach:< gant hinder wert in mynem namen, ir sollent nit an
myn geselschafft ruren als lang sie ungewapent synt; und als sie gewapet werden,
so fragen ich nichts darnach ob ir sie angrifent.> da sprach lancelot:
< ir herren, bedunckt uch das wir unrecht oder unbillich sach tund, so
nement uwer recht da von so vil ir mögent.> sie antwurten, das wolten sie
thun ee erselber meynt.
da traten sie zu yren roßen und saßen daroff. da kam das gezwergk zu
yn und sprach:< ir lieben herren, laßent uch nun gedencken das uwer yglicher
mir ein gab schuldig ist.> sie sprachen, es were ware und wolten im das
auch wol halten, wann er sie des ermanet. und lancelot fragt yn wo sie herbergen
solten.< so helff mir got>, sprach das gezwergk,< ich weiß es nit, dann
es ist ein gut zitt in die nacht und hie enist wedder huß noch herberg neher
dann vier mylen, an eyns waltbruders wonung uff ein myl nah hie by.>< so
fur uns da hien!> des der gezwergk willig was. und rytten so lang biß sie
kamen an des waltbruders huß. sie klopfften an, und der bruder ließ sie yn.
er fragt sie was lut sie weren.< wir sint wandelritter>, sprach mordrett,< und
wolten gern, mocht es syn, das ir uns herbergten, wann es ist spat und wißen
nit wo hin wir ryten sollent.>< ich wil uch zumal gern herbergen>, sprach der
waltbruder,< wil uch gnugen mit dem das ich vermag.>
da stunden die zwen gesellen ab und furten ir roß in das huß, das nit
sere groß was. sie gingen darinn und entwapeten sich. darnach bevalh das
gezwergk sie got und reyt schnelliclichen hinweg durch den walt von dem
monschin. und die des nachts by dem waltbruder blieben stalten ir roß so
allerbaldest sie mochten und gaben yn mit großem vollen graß zu eßen. der
bruder gab yne brot und win, wann er anders nit me hatt, das sie wol zu
gutem danck namen, dann sie hatten den tag allen gefast und waren mud von
ryten und arbeiten. und da sie geßen hetten, fragt sie der bydermann wannen
sie weren. sie antworten, sie weren uß konig artus hoff, gesellen an der tafelronde.
< wie heißent ir dann?> sprach er zu lancelot.< ich heiß>, sprach er,
< lancelot vom lac, konig bans son von bonewig, und myn gesell morderet
ist konig artus nefe.>< herre>, sprach der erber man,< so weiß ich wol wannen
ir sint und kennen uwer frunde. durch got, sagent mir was abentur uch herre
bracht hab, wann dißer walt ist groß, lang und ungetruw, und darinn kompt
nymands, er wol dann sterben, wann er ist voll lewen, beren und wilder thiere
vergifftet und von sorglichen abenturen nacht und tag; und darumb ist er genant
der sorglich walt. dann, so helff mir got, es sint darinn die sorglichsten
und engstlichsten abenturen die ich weiß in aller weit. und darumb nit, ir mögent
baß dann ymand anders darinn komen, wann ir der best ritter von der
welt sint, als man spricht. und uwer anherre lyt hieinn under einem sarg in
eynr clusen by dem siedenden bronnen, und der sargk sol nit offgehaben werden
biß ir die hant daran gelegent.>< herre>, sprach lancelot,< ich bin da geewesen
und han die abentur vollenbracht als ich thun solt, aber die hicz ist
dannoch verliben in dem bronnen.>< des verwunder ich mich nit>, sprach der
einsiedel,< das die hicz noch verliben ist, wann ich gesach nye keyn hicz mit
hicz vertriben oder verleschen, wann es muß kelt syn die zu verleschen. die
sach blibt uwernt halb underwegen, dann ir sint hiczig und unkusch; sie sol
verleschen und kalt syn, als der gut ritter kompt der luter magt sol syn und
all syn leptag kusch und reyn beliben. aber darumb, es ist noch gar viel vergiffts
und abentur inn dem wald, das ir zu ende sollent bringen in dem jare
als die wunder von dem grale end sollent nemen. und darvor mögent ir
nichts thun, und die zitt ist noch nit komen das sie end sollen gewinnen.>
< lieber herre>, sprach lancelot,< sagent mir, ob irs wißent, die abentur die mir
off dißen hutigen tag wiedderfarn ist und mym gesellen.>< was ist
das gewest?> sprach der erber man.< herre>, sprach lancelot,< wir sahen vor
uns hien gen eynen hircz wißer dann schnee und hett ein guldin ketten umb
syn halß, als mich beducht, und yne geleyten sehs lewen also wirdiclichen als
ob es ein heilig were gewest.>< ja>, sprach der eynsiedel,< sahent ir den wißein
hircz? und wißent furware das es ein die engstlichst und gröst abentur ist
der welt, und ist keyn sach die ir oder uwer geselle zu end bringen mögent
noch keyn ander man, anders dann der gerecht ritter. der sol die abentur
des hircz und der lewen zu end bringen und der welt zu wißen thun, in welcher
wise die lewen den hircz verhuten. und es ist keyn zeubery noch tufelisch
sach, es ist ein zeichen und ein mirackel, das von den gnaden gottes kompt.>
< herr>, sprach lancelot,< dwil wirs nit mogen gewar werden durch uch oder
ymands anders, on den guten ritter dem gott die ere gibt und die gnad, so
enfragen ich uch nit mer darnach, wan ich wol weiß das es verlorn arbeit were.
nu sagent mir ein ander sach die ich uch fragen wil, dann ich wol weiß das irs
baß wißent dann ymands anders, und darumb fragen ich uch desta sicherlichen
mich zu bescheiden.
es fugt sich>, sprach lancelot,< das enist nit lang, das ich in dißem wald
reyt biß ich an ein gezelt kam, da ich einen ritter fand mit dem ich jostieren
must, ich wolt oder enwolt. ich stach yn dott, und an gender stat kamen uß
dem gezelt zwölff jungfrauwen, die sprachen, ich hett zumal ubel gethan das
ich yn erstochen hett, wann er were ein rych und mechtig konig und ein der
byderbst man der welt. aber sie wolten mir nit me sagen und gingen mit dem
doten konig hinweg, das ich sytt nye keyn mere vernam. aber umb des willen
nit das ich mich fast forcht, dann sie sprachen, er solt so wol gerochen werden,
dann ich must sterben ee syt lenger zitt. darumb wolt ich gern wißen wannen
er were und ob er so byderb gewest sy als sie sagten.>< sicherlich>, sprach der byderman,
< das sie uch sagten das er ein konig were, daran logen sie nit, wann
er was sunder zwyvel ein konig von dem land, genant die marck von destoce.
aber ich sag uch furware das er ein der ungetruwest man was von der welt,
das bewißt er wol uff dem tag da er synen vatter hieng in dißem wald an
eynen baum, der zumal ein byderman was; das ein das gruselichst und er
schrockenlichst ding ist das ich ye gesah oder gehort, das ein sun synen vatter
hencken solt on alle schuld. und ist uch sere wolkomen und ergluckt, das alle
die in dißem land uch darumb dancken und loben werdent alle die zytt uwers
lebens. und unser lieber herre gott soll uch alle uwer mißdat vergeben des ungetruwen
ritters halb der ir erschlagen hant und die in dißem lande sollen
furbas me in gutem frieden syn, die durch yne in betrubniß und in armut waren
umb syner ubeltat und untruw willen.>< wißent ir>, sprach lancelot,
< wie er geheißen was da er jung was?>< herre>, sprach er,< da hieß
man yn marland den einfeltigen; und da er konig was, da ward er so boß
und ungetruw das man yn nant den bösen ungetruwen. der nam wart im sit
nye abgenomen.>< nun frag ich nyme darnach das er von mir gestorben ist>,
sprach lancelot,< darumb das er so ungetruw was als ir sagent, und gefellet
mir wol, wann ich ander sachen an im spurte dann sie wern.>
als die zwen gesellen geßsen hetten, leyten sie sich schlaffen
uff einen huffen graß, das der waltbruder im wald geschnitten hat yn ir beth
daruß zu machen. und des morgens, als sie meß hatten von im gehort, da
wapenten sie sich und schieden von dannen sie bevolhen den waltbruder dem
almechtigen gott und ritten yren weg. es was des tags gar warm, wann es
in dem meyen was. und ritten so lang das sie in ein tal kamen, darinn ein
bronne under eim thorn sprang. sie besahen das waßer, das schon und clar
was, und gewunnen beyd großen luost des zu trincken. sie saßen ab und
truncken als viel yn eben was und blieben also under dem thorn siczen zu
rugen. und lancelot sprach, er es gern.< so helff mir got>, sprach morderet,
< so dete ich auch, aber es ist uns nit so wol kumen das wir ichts haben.> sie
deten beidsampt ir helm ab lufft zu enpfahen und wint zu nemen durch der
hicz willen, die groß was. lancelot sah morderet an und sah das er sere
sufftzt, und er fragt yne warumb er so sere suffczt, wann er enseh keyn sach
darumb er unmutig syn solt.< uff myn truw, ich wil es uch sagen. mir gedenckt
der zweyer ritter die uns necht so stilliclichen an ranten und unser roß hinweg furten und uns abstachen, das wir uns nit darvor gehuten mochten.
solcher abentur wir nye me gesahen.>
und als sie davon also retten, sahen sie von dem berg zwen ritter zumal
schnelliclichen komen ryten. da sprach lancelot:< das sint die zwen ritter die
uns nehte abgestochen hant. sie mußen nit so lichtlich unser roß mit yn furen
als sie nechten daten, wann sie ander entrettung finden werden dann sie meynen>,
und lancelot wolt syn helm yn binden. da sprach mordret zu ime:
< herre, wollent ir uch wapen durch zweyer ritter willen, dwil ich so nah by
uch bin? dann wißent furware das ich uch ir beyder roß anstunt liebern wil
als sie die unsern nechten hant hinweg gefurt.>< das ich mynen helm off
binden>, sprach lancelot,< wil ich nit underwegen laßen, darumb mich keyn
man vor arg halten soll>, und leyt sin helm nyder inn zorn. morderet band sin
helm uff und saß uff syn roß. er nam syn glene in die hant und huw drin an
den ersten der im begegnet, und stach yn so hart das er zur erden fallen
must und das die spicz von sym helm mit dem falle in der erden stack. der
ritter was so geqwetst das er von imselber kam von dem we das er hett an
dem herczen, wann er was so hart gefallen das im syn ahselkamer by gebrochen
was. und morderet nam das roß by dem zugel, er furt es zu lancelot und
sprach:< haltent diß fur das uwer das uch neht hinweg gefurt wart!> er kert
zu dem andern, der rennen kam was er an sym pferd haben mocht oder roß,
und traff yn an dem end des schilts under dem griff, das syn glene zustucken
sprang. und morderet, der yne nyder nam by dem sattelbogen,
stach yn so hart das er im schilt und halßbergk zurbrach und stieß im die
glene durch den lip. er verschneyt und verwunt yn biß off den dot, das im
keyns arczat not was yn zu arcznyen. morderet nam das roß, er furt es zu
lancelot und sprach zu im:< nu hant wir die yren inn stat unnser roß, die
sie uns nehte namen.> lancelot sprach:< morderet, ir hant sie wol uberwunden.
es ist ein schone abentur alhie gescheen als ich in langer zyt ye han gesehen
thun eyn ritter von uwerm alter. myn herre gawan mag wol sprechen das ir
nit felent sunder byderkeyt.> und er schweig stille als er lancelot also hort
reden und yn loben, ydoch fragt er yn was er mit den roßen thun solt.< ziehent
yne die zeum uß>, sprach lancelot,< und laßent sie lauffen wo hien sie
wollen, wann ich meyn das die ritter ir nummer me bedorffen oder not haben
sollent.> mordret deth was yn lancelot hieß, er schlug sie mit den zeumen
und ließ sie lauffen durch den walt. da saßen sie off ir roß und ritten biß an
den abend. da kamen sie in eyns bydermannes huß, der sie sere wol enpfing
und sie erte und yn diente des besten er mocht und was guts muts und sere
fro yrer zukunfft. und als er geware ward das sie uß konig artus hoff waren
und gesellen der tafelronde, da was er noch vil frölicher dann zuvor. und nach
dem nachteßsen furt sie der herre in eynen bangarten und zu gar schonen
wurczgarten und fragt sie wo hien sie wolten ryten.< herre>, sprach lancelot,
< wir wollen zu konig artus hoff, dann es lang zytt ist dals wir da gewest synt,
und wolten wol das wir yczunt da weren.>< wie>, sprach der byderman,< woltent
ir dann nit syn zu dem thorney der vor der burg zu penigne syn sol, da
alle die ritter und edellute von dißem und andern landen auch syn werden?>
< von was samenung>, sprach lancelot,< sagend ir?>< ich sagen uch>, sprach der
wirt,< von eim thorney, der morn sin soll vor der burg zu penigne, die off zwo
mylen nah hie by lyt. ir sint beidesampt gut und frumm ritter als mich bedunckt,
und wer großer schad, ir werent dann auch da, wann der thorney sol
keynem guten ritter entgan, mag er anders da gesyn oder in zytt dar komen.>
mordret gab keyn antwurt darzu, darumb das lancelot alles redet und das er
beßser ritter was dann er
und als lancelot von dem thorney reden hort, da gedacht er an den der
vor camalot was, den man hett gemacht yne zu gesehen ob er gut ritterschaft
dete vor syner frauwen der konigin, die die schönst frauw von der welt was,
und das er anderthalb jar dannen were geritten und sie in der zytt nye gesehen
hatt. in dißer gedechtniß was er so sere zu ungemach das er alle syn
farbe verlore. und das im syn hercz nah abgangen was und im die trehen in
die augen kamen, also das sie es wol marckten die by im waren. er stund
uff und ging von der placzen und rett ein wort nit und was so verirret das
er nit wust was er thun solt. und gedacht so hart daran da syn hercz lag und
sin offenthalt was, das kein man in der welt off die stund ein wort noch rede
nit haben mocht. und die wirtin, die zu dicken ziten syn sachen gesehen hett
und da mit gemacht und offgezogen was, da sie noch ein jung jungfrau was
gewesen, und erkant lancelot wol. an stunt als er den schin dett merckt sie
wol das der gedanck im von frauwen oder jungfrauwen keme, aber sie
enwust nit welch es syn mocht. darnach gingen die zwen ritter in zwo kamern
schlaffen ligen. und als lancelot nyder was gelegen, kam der wirt zu im und
fragt yne wie es im ging.< herre, wol>, sprach er,< gott hab danck. und ich
bitt uch, habent ir eynichen andern schilt, der nit stee als der myn,
das ir mir den morgen gebent, das ich nit bekant wurd; wann es mocht der den
schilt den ich here gefurt han gesehen, er kennet mich und wust darnach were
ich were.>< herre>, sprach der wirt,< ich han eynen hieinn, der ist rott als
blut, den mogent ir,( fugt es sich) und uch eben ist, furen.> er sprach:< den
wil ich furen.>< so bitt ich uch>, sprach der wirt,< durch lieb, gunst und fruntschafft
das ir mich mit uch laßent ryten und vier myner kinder, die uch so
vil glenen furen sollent als ir gebrechen mögent.> er sprach, des wolt er gern
thun und were im lieb das sie mit im ritten, die wil es im zu willen were. da
schied der wirt von im und ging zu mordret und fragt yn ob er auch zum
thorney ryten wolt. er antwurt das er da hien wolt, so ferre syn geselle da
hien ryten wolt.< uff myn truw>, sprach der wirt,< ich weiß wol das er dar
komen wirdet, wann er hatt mirs zugesagt.>< so sag ich uch auch>, sprach
mordret,< das ich dar ryten wil sunder felen.>< nu bitten ich uch>, sprach der
wirt,< das ir mir sagent wannen ir synt und wie ir heißent und das ir beidsampt
mich uwern gesellen machent, wann ir mich so byderb dunckent syn
das ich begere zu wißen wannen ir sint.>< herre>, sprach mordret,< daran wil
ich uch nit liegen. ich bin konig artus nefe, myns herren gawans bruder,
und heißen mordret, und myn geselle heißt lancelot vom lac, konig bans
sone von bonewig, und ist ein der best ritter der welt, der best gesaczt und
der chonst man den ir ye me gesahent, und von so hoher geburt, wann er
von allen sitten geborn ist von konigen und von koniginnen, von den der anfangk,
der cristenheit in diß lant komen ist.>< in gotts namen>, sprach der wirt,
< het ich gewust das es lancelot gewest were, ich hett im me gedienet und geeret
dann ich gethan hab, wann ich zu dicken zyten han horen sagen das lancelot
vom lac der best ritter der welt sy.>
da schied der wirt von morderet und ging zu synen kindern. er sprach
zu yn:< ir mußent morn byderbe und gerecht syn, wann ir hant hieinn die
besten ritter von der welt, den ir morgen zum thorney mit glenen dienen sollent
vor der burg zu penigne.> sie antwurten, sie wolten ir macht thun yn
zu yrem willen zu dienen, und gingen alle darinn schlaffen. und des andern
tags zu morgen fruw stunde der wirt off und sant eynen wagen vol glenen zu
der burg penigne sin daselbst zu warten. darnach ging er zu synen kindern
und dett sie off groß starck roß siczen, die wol arbeit und ungemach liden
mochten, ob es not were. und lancelot was denselben morgen zu mal sere
fru off gestanden, wann er die nacht gar wenig gerugt oder geschlaffen hatt, wann
er me an syn frauw die konigin hatt gedacht dann an ander sach. und
als er uß syner kamern trat, grußten yne alle die dainn waren und das im
got eynen guten morgen geb. er danckt yne sere und er sprach zu sym wirt:
< ist keyn kirch oder capell nah hie by da wir meß mögen hören ee wir zum
thorney ryten?>< ja herre>, sprach er,< es ist nah hie by ein cluse da ir meß
horen mögent, als ich meyn.>< so thunt die roß bereyten>, sprach lancelot,
< wann ich mocht mich versumen zu ryten.> da bracht man yn die roß, daroff
sie saßen und ritten ir straß in ein dicken walt. da funden sie zu mal eyn
kostlichen sarck und darfur einen man, gecleit mit einem wißen cleit in wise
eins geistlichen mannes, knyende und syn gebeth sprechende. und
er was von so großem alter das sie sprachen, sie gesehen nye keynen eltern
man oder von allsolchem hetten horen sagen als er were. aber er was noch
gar gerugig von sym alter. sie hielten stille und besahen yne lang. und als der
gut man die ritter gesah, da riecht er sich zu mal lichticlichen off und
fragt sie wannen sie weren. sie sagten im die warheit, wann sie wolten sin
nit spotten.< sicher>, sprach der alt man,< ich mag uch sagen das zwen die
ungluckhafftigsten ritter versamelt sin die ich weiß, und wil uch wol sagen
warumb und in was wise.> da sprach lancelot zu den schiltknechten das sie
ein wenig von yn gingen; das sie deten so bald er yn das gebott. da sprach
der alt zu mordret:< weist du warumb ich gesagt han das du ein der ungluckhafftigst
ritter von der welt bist? ich han es darumb gesagt das du me ubels
solt thun werden dann eynich man inn der welt, dann durch dich sol werden
vertriben die groß hochwirdikeit der tafelronde. und durch dich sol der byderman
sterben der din vatter ist, und du solt von syner hant sterben. als
sol der vatter von dem sun sterben und der sun durch den vatter. und dann
kompt din geschlecht zu nyde, das yczunt das hochst in der welt ist. des
magst du dich wol haßen, das so vil byderber lut sterben mußen durch dyner
boßheit und großen unglucks willen.>
da mordret die rede hort, schampt er sich zumal sere und sprach:< herre,
ir sagent uwern willen, wann es nit gesin mag das mich myn vatter ummer
me ertöde, dann er ist lang zitt dot gewest. darumb sol man keyner sachen
gleuben die ir sagent, wann ir clar gelogen hant von mynem vatter und von
mir.>< wie>, sprach der byderman,< sagstu dann das din vatter dot sy?>< ja>,
sprach mordret. der erber man sprach:< meystu, das konig loth von tarquanie
dich gewunnen hab als din ander bruder?> mordret antwort das konig
loth yne furware gewonnen hatt.< furwar>, sprach der byderman,< er enhatt,
wann dich hatt ein ander konig gewunnen, der beßer ist und me in allen
sachen vermag dann der den du vor dinen vatter heltest gethun mocht. und
desselben nachts als er dich gewanne da kam im fur in dem schlaff das ußer
synem lib ging ein trach, der im all syn lant verbrant und im all syn volck
erdott. und als er sin lant underbrecht und sin lut getöt hatt, da lieff er yn
ane, er wolt yne zurrißen und auch zum tot bringen. aber er weert sich so
sere das er den trachen zu tot schlug, und er was doch so sere vergifft das er
des sterben must. dißer traum kam im fur im schlaff. und das du mir dester
baß glaubest, so findesttu es zu camlot gemalet in sant steffans kirch, und din
vatter dete es malen im all syn leptag des ein gedechtniß zu haben. weistu
nuo wer der trach ist den der vatter in sim traum gesah? du bist derselb trach
furwar, wann du ein man bist sunder erbermde und sunder gute. dann als der
trach am anfang suß ist und wunderlich zum ende, also sol auch din
ritterschaft syn von gute und erbermde; und nu furter soltu ein rechter trach
syn und werden, wann du solt nit anders dann boßheit thun und solt menlichen
nach dim vermögen döten. was sol ich dir me sagen? du solt an eim
tag me ubels thun dann din geschlecht ye guts gethett. und ichselber bin ein
alt man, ich solt nummer me durch keyn wapen gesterben, must ich dyner
boßheit nit engelten, wann du solt mich mit dyner hant döt en, das weiß ich
fuware wol.>
< so helff mir gott, ir alter schalck>, sprach mordret,< ir hant
war gesagt an ettlichen sachen. das ir gesagt hant, ir soltent von myner hant
sterben, daran hant ir nit gelogen, wann ir sollent an stund sterben, und ir
sint ein warhaftiger warsager an uchselber gewest.>< ach mordret, durch got,
beydent biß ich mit lanceloten geredet hab und thu darnach mit mir allen
dinen willen.>< so helff mir gott nummer me>, sprach mordret,< ob ir ymer von
mir oder andern me geliegent!> er zoch anstunt syn schwert und slug off yn
so hart das er im das heubt zur erden fallen deth und das der lib alda gestreckt
lag.< ach mordret>, sprach lancelot,< ir habt zu mal ubel gearbeit und
döt lich sunde gethan das ir dißen byderman also erschlagen hant, und furware,
uch wurt nit me dann schande und unere darvon komen.>< hant ir nit
gehört was tufelischer sach er mir gesagt hat?> sprach mordret,< und mir ist
leyt das ich yn nit lang erschlagen han gehabt.> da sah lancelot den byderman
an und sah yn einen brieff in syner hant haben. er stund von sym roß
und nam yn wißlichen, das syn mordret nye geware wart. er stieß yn in
den buosen, wann er nit wolt das mordret des gewar wurd.
als der wirt gesah das mordret den byderman erschlagen hett, was er zumal
zornig, aber er wolt des keynen schin thun durch lancelots willen, den er
sere forcht. sie ließen den corper off der erden ligen und ritten zu der clusen,
die in eim gebirg vol felsen lag, und funden den einsiedel, der sich an gethan
hatt und wolt meß anheben, des sie sere fro waren. und lancelot ging ein
wenig von den andern in die capelle an ein ort knyende und besah den brieff,
den er dem byderman uß der hant hett genomen den mordrett erschlagen
hett, der also innhaltende was:< ach du, mordret, durch din hende ich sterben
muß, und wiß furware das konig artus din vatter ist, der dich gemacht hat
mit konig loths wib von dorcanie; und er sol nit mynder mit dir thun dann
du mit mir gethan hast. du hast mir das heubt abgeschlagen, so sol er dich
durch den lip stechen so hart das nach dem stich der sonnenschyn durch dich
schynen wirdet. den wunder sol got an dir erzeugen und sol sich der hohmut
inn der großen brytanien sere nydern. und nach dem tag soll nymands syn
der konig artus nach sim tod glichen mög, es sy dann in traums wise.> lancelot
besah den brieff gar sere und gewann groß erbermde das er von konig
artus gelesen hatt, wann er liebt den konig artus ob allen mannen inn der
welt, und deth im wee das im yt geschehen solt, darumb das er an im funden
hett alle gut und hubscheit der welt. und hett er mögen den funt finden, das
er yn hett mögen döten mit recht, so hett er yn von stund erschlagen. und
er gewann nye zu keynem manne großern willen zu döten als yn vom leben
zum dot zu bringen, hett ers nit gelaßen durch herrn gaweins willen. und
lancelot bleib also dainne biß die meß geschehen was. darnach schied er mit
syner gesellschafft dannen und ritten in des wirtes huß. sie aßen eyn wenig,
das sie desto sicherer ritten, und wapenten sich und saczten ir helm
off. und der wirt hatt lancelot eynen grunen schilt und grun decken bestalt
und mordrett ein wißen schilt. da schieden sie von dannen und ritten recht
hien zu den wißen da der thorney syn solt. lancelot sprach zum wirt, uff
welche parthy er meynt das die meist menig sin wurd.< herr>, sprach er,< zur
burg zu; da gelehodin siczet weiß ich wol das alle byderb lut von der welt
sin sollent, und dar vor sol nymands me syn dann fremd lut, von des konig
parthien von norgales und des konigs von den hunert rittern und der grafe
von foresten. die byderben lut sollent daußen syn, das weiß ich wol; und
darinn sollent alle die byderbsten lut syn die von dißem land sint, und die
besten ritter, den ußern großen schaden zu thun. die hat myn herre galehodin
uff syner syten, die besten ritter uß konig artus hoff, ich weiß nit wer sie
sint und was abentur sie herre gebracht hatt.>
und als lancelot hort sagen von den rittern uß konig artus hoff, da wust
er wol das es die ritter von den abenturen waren. ydoch ließ ers nit den
ußern zu helffen und darumb das er verstund das der mynder waren dann
der innern. sie ritten so lang biß sie in den tale under die burg penigne
kamen, und sahen das der thorney yczo mitten in den wißen angehaben was
so groß und engstlich das man vil ritter uff der erden ligen sah, das sie keyn
macht hatten uffzustan, und gerietten die flucht geben herre und dar. und ir
was me dann dru hundert gesammelt, die mit köstlichem gedeck bedeckt waren,
yglicher nach sym vermögen und nach syner wise. und die gesellen von den
abenturen waren yczo auch uß geritten zu der versamenunge, mit den zu jostieren
die gegen sie kumen warn. das was der konig von norgales und der
konig mit den hundert rittern. die hatten so wol gethan das sie nit mochten
vor yn beliben, forchten halb die sie hatten. und yglicher hett die placz gerumet,
wann der konig von den hundert rittern was gar byderb und kune. aber als
herre gawan, bohort, hector von mares und die gesellen kamen, da was daraffter
der ußern keyner der me gesteen möcht, wann sie mit ir zukunfft so
herticlichen nyderschlugen, das es wunder was, ritter und roß. und mitten in
den wiesen was far gut gestul gemacht, da frauwen und jungfrauwen off leynen
solten den thorney zu sehen. und sie wusten wol das herre gawan und
die andern gesellen da waren, wann sie das gancz erfarn hetten und wie yglicher
wapen furte, das sie sie wol erkennen möchten wann sie kemen zu der
versamenunge. und sie begunden von eyn und ander zu reden, so vil das sie
gemeinlich sprachen das die zwen ritter mit den schwarczen wapen das best
theten vor yn allen. und eyner was bohort und der ander hector. und sunder
zwyvel, sie deten so wol in allen sachen das keyn man der welt sie off den
dot gehaßen mocht, er hielt sie fur gut ritter. auch hetten sie under yne ettlich
gesellen die weder kun noch verczagt waren. aber sie ranten in das meist
getrenge sunder abzustellen und schlugen vor yn darnyder was yn begegnet.
des sie sich alle verwunderten, unden und oben, und das sie die ußern
nit me geliden mochten in keyn wise, wann sie musten yne die placz laßen.
als lancelot das alles gesehen hett, sprach er:< ach got, wie ist
es so lang das ich so vil byderber lute nie off einem placz me gesehen han als
ycz hie ist! aber es was noch vil me in den wißen vor camelot des letsten
tags, als die von der tafelrond uberwunden wurden. und man mocht wol
sprechen das myn fromkeit zu nicht komen were, ob ich diß volck nit fulen
deth myn sterck mit mynen streichen.> da sengkt er syn glene, er umbfing
den schilt und sprach zu mordret das er im volgte. und er antwurt das er
kunlich ryt, er wolt im nach volgen. da ließ lancelot lauffen da er das grost
getreng sah und senckt syn spere. und key der marschalck wiedderreyt im,
aber er rant vor sich, das er yn nit ensah, und stach zwen ander nyder ee die
glene zurbrach. und es enmocht da keyner so vil me gethun als er. bohort
wart syner frumkeyt geware. er besah yn zu mal sere, wann der stich den er
gesehen hat zu mal groß was gewest. aber er meynt nit das es lancelot was
gewest, umb das er verstalt wapen hatt. er nam lionel mit dem zaum und
sprach:< lieber bruder, hant ir nit den stich gesehen den der ritter gethan
hatt? ich gesah nye schönern stich gethun wann mynen nefen lancelot und
ich meynen, er sy es. darumb wolt ich das wir im nach ritten. dann ist ers,
so sollen wir yn billich und wol kennen an synem wesen, wann im keyn man
glichen mag an byderbkeit.> da antwurt lionel:< es ist mir lieb.> lancelot
hatt syn glene inn geleit und ließ lauffen zu aglonal und traff yn so hart das
er yn zur erden stach.
in derselben placzen warn vier ritter gebruder, gar byderb lut, die den
von der burg bystunden. und es geviel also das lancelot ir eynen durch die
schultern stach, das er zur erden fallen must. und die andern meynten das
er dot were und ranten alle dry lancelot an. sie stachen yn zur erden und
doten syn roß under im. da bohort sah das lancelot zur erden komen was,
sprach er zu lionel:< ich seh wol das es der nit ist den wir meynten, wann
er noch nye geviel umb dryer ritter willen. ydoch ist dißer zu mal ein gut
ritter, er sy were er wolle, aber sunder zwyvel, syn kunheit glicht nit myns
herren lancelots.> da rant bohort zum konig von norgales und stach yn vom
roß zu der erden und nam es by dem zaum. er bracht es lancelot und sprach
zu im:< siczent uff, her ritter, wann so byderb ein ritter als ir sint sol one
roß nit syn! furwar, ich gebe uch ee das myn ee ich uch lenger on roß ließ
steen.> lancelot nam das roß, er saß daroff und hort wol an den reden das
es bohort was, und was im zumal leyt das er yn zufuß hatt funden. da nam
er syn schwert in die hant und fing ane ritter und roß darnyder zu fellen und
solchen wunder mit den wapen zu machen das alle die yn sahen sich des erschracken.
und der merer teil ließen ir wolthun yn zu besehen. er fulte wol
das er eyn roß hatt nach alle synem willen und rant durch das getreng
und schlug nyder alles das im begegnet, das keyner, wie starck er were,
vor synen streichen gesteen mocht. da fand er herrn gawann und hectorn,
die mordret gefangen und synen helm ußgezogen hetten und furten yn zum
gefengniß, syns undancks, wann ir eyner den andern nit enkant. und lancelot
kam mit abenturen darzu, der yn nit so lichticlichen hinweg wolt furen
laßen. er schlug hern gawan mit offgerecktem schwert so hart off den helm
das er so sere verdurmelt wart das er kum uff dem roß gesiczen mocht und
bynach zur erden gefallen was. aber er hielt sich an den sattelbogen und huw
sin roß so hart das es yn ubertrug. und lanclot ließ lauffen zu hectorn und
schlug yn mit dem schwert so hart off den arm das er mordret laßen must
mit gewalt. er erholt sich wiedder und schlug yn so hart uff den schilt und
ysenhut das er sie bede tet spalten. aber er verleczt yn an dem fleisch nit,
wann im das schwert in der hant want. noch dann was der streich so groß
das er yn gancz verthurmelt, und all gestreckt zur erden fallen must. da gedacht
erst bohort das es lancelot were, des großen streichs halb den er gesehen
hett. aber er wolt hectorn nit zufuß laßen, wann er yn von ganczem
herczen lieb hatt. er rant da hien inn das getreng, da hector ytzo offgestanden
was, er hett groß forcht das er inn dem getreng der roß verwuont were.
bohort gab im syn wiedder und sprach:< hutent uch das ir dem ritter nit
me wiedderrytent der uch abgestochen hatt, dann ich meyn, es sy myn herre
uwer bruder.> da gedacht hector das bohort wol ware möcht haben und
sprach:< off myn truw, ich meyn das es es sy; aber er hatt es gar ubel bewist
mit den großen streichen die er mir geben hatt.>< ich weiß wol>, sprach bohort,
< das er nit gewust hatt das ir syn bruder sint. nu mußen wir ware nemen
am scheiden des thorneis wo hien er ryten wirt; dann beyden wir biß
off das letst und verließen yne, so han wir syn umb sust so lang gehut und
achtung gehabt.>
also retten die zwen gesellen mit einander. und lancelot, der nit enrugt,
deth so viel das er mordrett eynen helm gab. und als er im offgeholffen und
im syn heubt gebunden hatt, da rant er durch das getreng und sprach zu im
das er im völgt und inn keyn wise von im scheidet.< das sag ich darumb, so
bald ir von mir koment, so han ich sorg das man uch vahe ee dann irs geware
werdent. und alle die wil ir nah by mir synt, so habent keyn not gefangen
zu werden als lang ich gesunt bin. wo sint unser schiltknecht hien
komen>, sprach lancelot,< unsers wirts kinder?>< wie>, sprach mordret,< wenend
ir, herre, das sie uch gevolgen möchtent inn dißem getreng? sie musten von
großer byderbkeyt syn, solten sie uch nach volgen inn dißem thorney, wann ir
rennent so lichticlichen inn das meist getreng als were uch nichts darumb.> da
mordret synen helm yne gebunden hatt, nam er syn glene und gab sie lancelot,
dann er kunt sich zu mal wol da mit behelffen. er ließ lauffen durch die
heuff, und es kam also das herre ywann im wiedderreyt und den konig von
norgales mit synem helm gefangen furt, und was so sere geslagen das er keyn
macht me hatt sich zu werende. und lancelot( der den konig wol kant) rant
zu im, wann er yn nit also hinweg wolt furen laßen, und gab mym herren
ywan so groß eynen stich mitten off den lib als er ummer mocht. und das
halßbergk was so starck und wol beschloßen das nye keyn ringk zurbrach.
aber er stach yn zur erden mit dem roß, das die glene mit dem fale
zustucken sprang. und der konig hett dannoch ein groß getreng von rittern,
die alle off yne warten yn zu fahen. und besunder sehs gesellen von den abenturen,
die alle byderbe und gut ritter waren, arbeyten sich sere das sie den
konig under syner ritterschaft vahen möchten, wann man yn fur zumal kune
hielt. aber lancelot, der das schwert erhaben hett, deth so groß were das das
wunder was und sichs alle erschracken, und schlug dodinel den wilden mitten
durch den helm so groß eynen schlag das er yn darnyder schlug vor des herczogen
fuß von larens, so verturmelt das er nit macht hett uff zu stan noch
sich zu weren. darnach schlug er galeßgandin de galois, das er im syn roß
hinden verschneyt und zur erden fallen must und gewann groß forcht zu
sterben, wann er wol marckt, hett er yn recht troffen, das er dot were gewest.
und lancelot gab streych zu beyden, der rechten und der lincken syten,
unden und oben, und gewann den thorney mit großen streychen die er umb
sich gab, und das nymans syner schleg beyten dorst.
da lancelot so vil geschlagen das er den thorney gewunnen
hatt, da reyt er zur burg an die port und sah nach mordret, den er meynt
by yn finden; aber er fand syn nit. dann herr gawan, gaheries und gweries
sin bruder hetten yn gefangen und yn mit den swerten sere geschlagen und
getrett under irer roß fußen, das er meynt nit zu entgan sunder sterben, das
yn beducht under yren henden syn must, so sere was er verturmelt. aber er
was von so großem herczen und nydig, das im vil lieber was zu sterben wann
sich gefangen zu geben, und leyt alles das sie im deten. und im waren die
riemen so hart von sym helm verbunden das yn herre gawan nit von sym
heubt im geziehen kund oder mocht. und darumb mochten sie yn nit erkennen
und schlugen yn so sere das es wunder was das sie yn nit doten. da sie
ersahen das sie im den helm nit abgeziehen mochten und doch yn wol getöt,
ob sie gewolt, hetten, da ließen sie yn under yrer und ander roß fußen ligen
und treten. und lancelot, der konig mit den hundert rittern und der graf
von foresten hatten so vil geritten und gearbeit das die von der burg uberwunden
warn und musten zu ruck keren, sie wolten oder enwolten. und flohen
zu irer burg mit so großem getreng das sie uber die bruck ryten musten mit
flucht, und ir ertruncken viel die mit iren roßen in das waßer vielen, das sere
streng und tieff was. als lancelot sah das die von der burg all uberwunden
und zu ruck geflohen warn und keyn erkobern me da was, stach er syn
schwert in syn scheyden und macht sich vom thorney so er allerheimlichst
mocht. und reyt da hien, so das syn nymands geware wart, on allein bohort,
der im den tag allen nach geritten was, wann er wol gedacht das es lancelot
were. er volgt im nah so lang biß sie kamen inn eynen grunt. und lancelot
hett keyn acht das im ymands nach komen solt, wann keyn man in der welt
was der lenger reyt sunder hinder sich zu sehen. und er reyt so lang biß er
kam in ein walt. er het gar groß hicz, dann die suonne zumal heiß scheyn,
dann es was umb den mittag, und sah vor im eynen bronnen von zumal clarem
waßer, das da scheyn gesunt zu syn, und der grieß blickte darunder. es
lieff in eynen tal und entsprang under vier apffelbaumen, die dem bronnen
groß scheden gaben. und er gesah die placz so schon und gnuglich das er von
sym roß abstan must. er deth im den sattel abe und den zaum uß und ließ
es gan weyden. darnach dett er syn helm ab und slug syn visier nyder wint
zu entpfahen, des er sere begert als der jhener der groß hicz gehabt hett. und
als er sich schlaffen legen wolt, da sah er bohort gewapent komen dort herre
ryten. anstunt sprang er wiedder off und bereyt sich syn zu erwern, wann er
meynt das er yne anrennen wolt. und in dem das er sich anthun wolt, da
sah er wol das es der ritter was der im des morgens das roß gab das des konigs
von norgales gewest was, da yn die dry ritter abgestochen hetten, und gedacht
wol das er nit durch fechtens willen komen were. und bohort erkant yne, so
bald er yn sunder helm gesah, und gewann so groß freud das es nymans alles
erzelen mocht und stund ab. lancelot ging im entgegen, wann er wol wust
das es bohort was, und sprach:< wilkum mußent ir sin! und ich meynt, ich
wolt uch entritten syn, so bedunckt mich das ir mir so nah komen synt das
ichs nit gethun kan; und ist mir doch lieb das wir miteinander zu hoff ryten
sollent. nu entwapent uch, wir wollen ruogen, des ich sere wol bedarff
durch der hicz willen von der sonnen schyn, die mir zu mal vil uff
dißen hutigen tag geschatt hatt.> da entwapent sich bohort und saczt sich by
lanceloten uff den bronnen. - hie schwigt die abentur von den zweyn und
kert wiedder zu den gesellen der abenturen und hern gawan.
nu sagt die hystory, als der thorney gescheiden was und die gesellen von
den abenturen gejagt warn biß an die burg und darinn ryten musten, es were
yn lieb oder leyt. und galehodin, der zumal tugentlichen was, enpfing sie
gutlichen und hieß sich alle entwapen, sie musten die nacht nit dannen scheiden.
und da sie sahen das es syn must, da daten sie es williclich. und am
anfang des thorneiß hatt myn herre gawan sin bruder gaheries und gweries
gekant und sie yn wiedder, so das sie sich nach der versamenung zumal sere
schamten das sie uberwunden warn. und als sie entwapent waren, furt sie
galehodin in synen thorn und det yn me eren dann er den andern det. und
da leonel und hector bohorten nit funden, da warn sie zu mal sere ungemutig,
wann sie forchten das er im thorney dot verliben were. sie fragten die
eyn und die andern, aber es enwas nymans der yne eynlich mere von im gesagen
möcht. und da sie keyn mere von im mochten vernemen von eynichem
menschen, da ritten sie uß der burg in die wiesen da die versamenung gewest
was. da funden sie vil ritter die verwunt waren. die ein hetten die arm gebrochen
und die andern die beyn mit dem fallen von yren roßsen, und etlich
waren so sere geschlagen das sie von eyner stat nit zu der andern komen
mochten.
und alß sie also ritten uff der placzen bohort zu suchen, da funden
sie mordret uff eyner syten ferre von den andern, der synen helm abgethan
hett umb der hicz willen, die er so groß hat gehabt das er by nach was gestorben.
und als bald sie yn ersahen, kanten sie yn off stunt und fragten yn
wie er dar komen were.< ich bin herre komen mich zu rugen, wann mich hant
dry ritter also sere off dißem hutigen tag geschlagen das ich im thorney by gestorben
was.>< was wapen hatten sie?> sprach hector. und er sagt yn so viel,
das sie merckten das es die dry gebruder waren gewest die yn also hetten geschlagen.
< und, durch gott, sagent uns, wußtent ir eynich mere von bohorten
war er komen sy, und haben groß sorg das er im thorney verwunt sy.>< were
er hie>, sprach mordret,< ir hettent yn funden, darumb mogent ir wol mercken
das er ettlichem ritter nach geritten ist. nu sagent mir, ob irs wißent, war
lancelot komen sy.>< wie>, sprach lionel,< ist myn herre lancelot inn dißem
thorney gewest?>< uff myn truw, ja>, sprach mordret,< dann er hat mich herre
gefurt.>< was wapen hatt er an?> sprach lionel.< grun schilt und decken>,
sprach mordret.< ach got>, sprach hector,< so ist es der der off dißen hutigen
tag den thorney gewunnen hatt, und wir sint gar wunderlich betrogen, dann
wir yn wol kennen solten, were er hie gewest. nu ist er uns entschlichen, das
wir sin nit gekant haben und auch nit mit im gerett.>< wißent furware das
myn bruder>, sprach lionel,< yn wol gekent hatt und im nach geritten ist,
suonst were er von uns also nit gescheiden; er hett doch zum mynsten urlub
von mir genomen.> da namen sie mordret und saczten yn off eyn roß. sie
furten yn inn die burg und zaugten yn synen brudern. und da sie yne ersahen,
waren sie fro und betrubt. fro das sie yn hatten, und betrubt
das er so verturmelt was, dann sie meynten nit das er so bald genesen
mocht und fragten yne wie er sich fulte. er antwurt yn:< ir lieben bruder,
ich bin fast kranck, und es gebrist nit viel, ir hetten mich zu ewigen tagen
zuschanden bracht, wann ir mich hut allen tag geslagen hant.> sie sprachen,
er solt sie nit schelten,< wann wir han uwer nit gekant; uch were anders keyn
args von unsernt wegen wiedderfarn.> mordret antwurt yn:< ich weiß das wol,
doch ist mir dester senffter nit>. sie entwapenten yn und leyten yn zu mal
sinniclichen nyder und deten yn( mit eyner kostlichen salben) salben, im syn
we uß zu ziehen, und deten yne ein wenig eßsen. darnach entschlieff er, als
bald er zu rug kam.< uff myn truw, ir herren>, sprach hector zu synen gesellen,
< wir haben zu mal ubel gehut, das wir hut sahen den den wir by uns
hatten und umb des willen wir zum thorney komen syn; wir haben yn verlorn
und nit gekant.>< wie>, sprach herre gawan,< ist lancelot zu dißer versamenung
gewest?>< ja, so helff mir got>, sprach hector,< durch yn sint wir uberwunden
worden. es was er grun wapen furt, der hut so wol gethan hatt.>
da waren sie allsamen so zornig das sie nit wusten was sie thun solten oder
sagen. sie schwiegen alle stille und warn so sere erschrocken als wern sie unvernufftige
thier gewesen.
da sprach her gawan, ir aller zuhörende:< wir sint die dörechsten lut der
welt, das wir lancelot allen tag sehen und syn nit erkennen. wir mögen wol
wißen, hett er eynichen sien zu uns nach dem wir inn den wapen sehen thun,
so mag nymans so vil gethun als er thuot, so sint wir hieinn umb sunst nit verliben.
und die wil wir yn hie nit funden haben, so sollen wir yn nit ee dann
zu hoff finden, und mögen wol ryten wann uns fugt, wann alhie schaffen wir
unser sachen nit viel, dann er kompt nit wiedder herre>. und die andern
sprachen all, sie wolten des andern tags ryten sunder lenger verziehen,< und
laßen mordret hieinn biß er wol genesen ist>.< uff myn truw>, sprach herre
gawan,< mag er nit ryten, so wil ich yn off eyner roßbaren thun furen ee dann
er in dißem land verliben solt; und beschwert mich gar sere, wer er nit off
dem pfingstag in myns öheims hoff>. da galehodin hort das lancelot by der
samenung gewest was und also hinweg geritten sunder mit synen gesellen zu
reden, da was er sunder zwyvel so zornig das man im in langer wylen nye
keyn wort angewinnen mocht. und sprach, er hett vil lieber syn lant halb
verlorn dann das lancelot hinweg geritten were und nit zu im gerett hatt. er
sprach:< furwar, were ich nit der ungluckhafftigst man der under des hymels
thron ist, er were mir nit entritten, ich wer syn geware woren. aber es enwil
got nit, das ich einen tag sicher sy das mir so ein byderman in myn huß kum>,
und ließ die rede als eyner der nit me darzu gethun mocht. und befalh den
rittern das sie den konig von norgales und den konig von den hundert rittern
und den grafen von foresten ryten suchen und sie mit yn brechten alle die
syn mann sint und haltent ir lant von im; dann umb lieb und fruntschafft
hetten sie den thorney gegen yn angefangen, da mit sie oben gelegen weren
durch lancelots kunheit.
den tag allen biß in die nacht hetten sie groß freund in der burg zu penigne.
und des nachtßen, als sie solten schlaffen gan, sprach herre gawan zu
galehodin:< herre, ir hant ein großen willen lancelot zu sehen. rytent mit
uns zu hoff, ich weiß wol das er off den pfingsttag syn wurdt uff was enden
der konig hoff halten ist.> galehodin sprach, er wolt off den tag von im gemelt
daselbst syn, groß unmuoß beneme es im dann. und des morgens als es taget
stunden die gesellen off und horten meß. darnach wapenten sie sich und
saßen off ir roß und schieden von dannen. galehodin geleit sie einen ferren
weg und hett sie lenger geleyt, sie deten yn aber umbwenden, wann er sie
gnung geleyt hatt. da karte er wiedder umb, und sie reyten biß an den walt,
den man nennet prodoye, da sie ein heilig crucz funden. da rugten sie und
berieten sich was sie thun solten. myn herre gawan sprach, es were nymands
der so vil ritter miteinander ryten sehe, er wurd sie fur verzagt und boß halten.
< darumb were es gut das wir uns schieden und ein yglicher synen weg
neme, das ye eyner besunder zu hoff qweme.>< so wollen wir thun>, sprach
myn herre ywan,< und laßent sie thun was sie wollent.> sie ritten
uff eyn syt und sprachen, der must wise syn der die sach erzelen solt, wann
der der hohfertig were mocht nit off die maß und solt auch wol uff solchen
weg komen das er und mordret erschlagen möchten werden. darumb muß er
eyn wiser ritter syn und meßig. und sie erwelten myn herren ywan,
wann er der wist were under yne allen. er sprach, er wolt den dinst gern
thun, die wil sie yn erwelt hetten. da kerten sie sich zu eynander und dethen
ir helm abe und gesegneten einander und nam yglicher synen weg. und myn
herr ywan furt mordret mit im durch den walt. - nu höret die abentur ycz
von yne off und keret wiedder zu lancelot und bohort.
uns sagt die hystory das die zwen nefen so lang waren off dem bronnen
zu ruogen biß sich die suonne gewannt hatt under zu gan und die hicze gevallen
was. da gingen sie zu iren roßen sie zu satteln und zu zeumen. sie bunden
ir helm off und ritten biß es finster nacht was durch den walt. da fragt
lancelot bohorten was sie thun solten,< wann ich meynen das wir wedder huß
noch herberg diß nacht finden da wir bliben mögen, wann dißer walt ist groß,
böß und ungehuer>.< inn gotes namen>, sprach bohort,< ich weiß wol das wir
ußwendigs dachs mußen ligen. des erschrecken ich nit als sere umb mynent
willen als umb uwernt willen, wann ir mud und gearbeit sint an dißem tag
me dann ich sy, und das ist keyn wunder>. inn dem als sie zusamen retten,
sahen sie ferre von yn inn eynem tal ein clarheit von fuore.< uff myn truw>,
sprach bohort,< es ist uns wol komen, ich weiß wol das lut by dem fuer syn
mußent.> sie ritten da hien und horten zustunt ein stymm zu mal lut schryen
uff der lincken syten vom wald. und sie erhub sich ye me und me mit
schryen und mit weynen und bewißt wol das sie not hatt.< herre>, sprach bohort,
< hant ir die stym gehort die da weynet?>< ja>, sprach lancelot,< es ist
frauwen stymm.>< in gottes namen, ich wil da hien ryten und erfarn was es
sy, zu besehen ob ich ir gehelffen mög.>< das ist mir lieb>, sprach lancelot,
< und verlibent nit lang. und als ir gesehen habent was es sy, so rytent da
hien da ir das fuer gesahent, wann ich wil recht dar ryten.> also schiet eyner
von dem andern. und bohort reyt zum geschrey das er gehort hatt. er reyt
so lang bis er kam in ein cleyn wißen als das liecht ycz was off gegangen,
das man wol gesehen mocht ferre und nah. und bohort sah vor im mitten in
dem wald zwen mann ein jungfrauw halten und sie mit yrem hare ziehen und
schlugen sie mit yren schwerten. und off der andern syten sah er wol sehs
menner, die eynen man zur erden zogen und schlugen yn mit schwerten und
meßern und hatten yn nacket uß gezogen, on hemd und nydercleyt. und sie
waren alle gewapent nit in ritters wise, wann sie hetten wedder helm, halßberg
nach schilt, aber sunder zwyvel, sie hetten gut ysenhut, swert und meßser.
und als bohort sie in allsölcher wise sah, gedacht er wol das es böß lut weren.
er rufft sie an von ferren und sprach, sie wern all dot. er ließ sin roß zu den
lauffen die die jungfrauw slugen, dann er sah das sie fliehen wolten. er zoh
syn schwert und schlug den ersten so hart das im ysenhut noch wapen nit
mochten gehelffen. er huw yn durch sin heubt biß off die zene, das er dot
zur erden vil, und rant den andern an, der floh, und er traff yn mit syns roß
fuß so hart das er zur erden fallen must. bohort wolt nit abstan yn zu döten,
aber er zurtratyne gancz mit syns pferds fußen, also das er dot uff der erden
ligen bleib. und als er die jungfrauw erloßt hatt, rant er zu den andern was
er am roß gehaben mocht. und als sie yn sahen komen, sprach eyner zu dem
andern:< dort herre kompt eyner, dem laßent uns syn roß erstechen und yn
zufuß bringen, so mag er vor uns nit gestan.> sie antwurten, also wolten sie
im thuon. bohort kam zu yne ryten ylingen und rant under sie, und sie wurfen
zu im mit dem sie meinten im syn roß zu döt en. aber sie felten dran,
wann er under sie kam rennen mit so gar großer macht, das er zwen mit sim
roß darnyder rant und erdot ir eynen mit sym schwert. darnach kam er zu
den andern als eyner der kein forcht hatt die im zukomen mocht, und begund
sie nyder zu schlagen under syns roß fuß und deth so vil das sie fro wären
gewest, hetten sie fliehen mögen, das sie engangen wern. das mocht also nit
syn, wann er erschlug ir dry und verturmelt die andern, so das sie sich off der
placzen nit regen dorsten und lagen als weren sie dot gewest.
da reyt bohort zu dem den sie gefangen hetten und enband syn hende
im off die im gebunden warn. darnach kam er zu der jungfrauwen und fragt
sie ob sie auch genesen mocht.< herre>, sprach sie,< ich bin so fro
das ich von uch erloßt bin, das ich keyn we me enful den sie mir gethan
haben. und sie hetten mich getot, hetten ir noch ein wenig uß bliben, wann
es waren dieb und ungetruw lut. und ir hant so vil gethan umb mynen willen
das ich uwer syn wil all myn leptag lang; das hant ir uff diß mal wol verdient.>
da kam zu im der jhener der so sere geslagen was worden und knyet
vor yn als wer er got gewest, er sprach:< herre, ich weiß nit wannen ir sint,
aber ir hant durch unsernt willen so vil gethan das wir uwer sin wollen, darumb
das ir uns von dem tode ernert hant darinn wir waren, hett uch got nit
herre gesant. und ir hant uns großer sach gethan wann ir meynent, dann ir
hant eins konigs son und eins konigs dochter vom tod erlößt, und ist uch so
wol komen, das ir hundert man gewonnen hant, die ir nye gesahent, die allsament
landschafft von uch tragen sollent und uch undertenig syn.> bohort
fragt yn were er were.< herr>, sprach er,< ich bin des konigs son von den
hundert rittern, und diß jungfrauw ist myn schwester. es kam also das wir in
dißem wald ritten von unsern luten ußer unserm weg, den wir verlorn an eim
hulczen crucz hie by, und wir meynten zu unsern luten zu keren, das wir nit
gethun kuonden darumb das wir den weg nit kanten oder wusten in dißem
wald. da kam es, als uns abentur geleit, das wir under diß diebe kamen die ir
getöt hant, die uns zustund an lieffen darumb das sie mich ungewapent, one
alleyn myn schwert, sahent. und ich wert mich so viel ich mocht und verwunt
ir ettlichen, aber sie waren so wol mit ysenhuten bedeckt, das ich yn gar
wenig schadens zufugen mocht. da fingen sie mich und zogen mich nacket uß
und hetten mich wol lang getöt, hetten sie gewolt. und darumb das ich ir ettlichen
verwunt hatt, da wolten sie mich eins schmerczlichen dots ersterben thun.
aber, got hab danck, ir hant uns wol erloßt durch uwer byderbkeit.>< wo
sint uwer cleyder?> sprach bohort.< herre>, sprach er,< sie sint alhie.>
< wo ist uwer roß dann?> und er wißts yn under zweyn heselinbaumen, da
hien es die dieb hatten verborgen. er furt sie da hien und dete sie anthun
und off ir roß siczen. darnach fragt er sie nach iren namen.< herre>, sprach
er,< ich heißen marans, und myn schwester heißt laudume.>
< in gottes namen>, sprach bohort zu maranns,< mich verwundert sere wie
sie uch uberwinden mochten, wann ich han so viel von uch horen sagen das
ich uch vor eynen guten ritter erkennen und fur ein byderman, das ich nit
gemeynt hett das sie uwer beyden dörsten.>< so mir got helff>, sprach marans,
< sie funden mich ungewapent, und hatt nichts da mit ich mich erweren mocht
anders dann mit mym schwert. sie namen mich mit dem zaum und wurffen
mich von mynem roß.>< nu sagent mir>, sprach bohort,< wißent ir keyn huß
oder herberg nah hie by da wir noch hint herbergen mögent?>< ja herr, off
ein myl nah hie by ist zumal eyn schon kostlich huß, das myn vatter deth
beschließen, sicher da zu ligen als er dar kaem, wann er gar dick da hien
kompt sich zu ergeczen als er kompt von den thornyungen und versamenung
diß landes, darumb das die blacz lustig ist. wir wollen dar ryten, ob es uch zu
willen ist.>< so laßent uns dar ryten>, sprach bohort, und sie ritten so lang
biß sie dar kamen. es was ein thorn starck und hoch, den der konig hatt
thun machen darumb das er dick inn den walt pflag zu komen. sie stunden
ab und clopfften an. man ließ sie inne, und waren gar frölich das sie wider
komen waren, wann die ritter und die jungfrauwen sere ungemutig waren
umb yrent willen und meynten sie verlorn haben. marans fragt bohort warumb
er nit abestunde.< ich stan nit ab>, sprach er,< darumb das ich han gelaßen
lancelot vom lac in dißem walt, der myn wartet; dann ich wil uch gott
bevelhen und zu im ryten da ich yn gelaßen han, wan ich sunder yn nit herbergen
wil, er wurd zu ungemach umb mynent willen syn.>< ich wil mit uch
ryten>, sprach marans,< und uch yne helffen suchen so lang biß wir yne finden>,
und hieß syn schwester das eßsen thun bereyten,< wann ich mym herren lancelot
groß freud machen will.> sie antwurt das er kein sorg hett, er solt das
eßsen albereit finden wann er wiedder keme. und sie ritten durch den walt
nah und ferre, ruofende und schryende. aber umb alle die macht die sie hatten
kunden sie nit so vil gethun das sie lancelot finden mochten oder er sie. da
wurden sie zu mal sere betrubt und zornig, das sie nit enwusten was sie thun
solten. und als sie sahen das lancelot nit zu finden was, da wanten sie umb
und ritten da sie herre komen waren, wann sie lang gesucht hatten, so das sie
mud waren. und da die jungfrauw laudume sie komen sah sunder lancelot,
da was sie so sere betrubt, wann sie groß begird hatt yn zu gesehen, darumb
das menglich von im sagt uß fremden landen das lancelot der schonst und
best ritter were der welt. und sie hett sie gern darumb gescholten das sie yn
nit brachten, hett sie es thorren thun vor yrem zornen. darumb schweig sie
still. und als sie entwapet waren, huben sie an groß freud zu machen bohort
zu eren, wann yne die jungfrauw erzalt hett wie er sie entrett hett von der
mörder hende. und nach dem eßsen gingen sie bald schlaffen, denn der nacht
ein groß teyl vergangen was.
des morgens, so bald es taget, stund bohort off, er wapet sich snelliclichen
und schied von dannen. aber sie ließen yn zu mal ungern hinweg ryten, wann
sie gott durch sin kunheit erloßt hett, und hetten yn zumal gern thun by yn
verliben sich zu rugen. aber es mocht nit gesyn. bohort schied von dannen
und gedacht, er wolt uß dem wald nit komen lancelot zu suchen und es
mocht nit felen, er sucht yn auch wiedder. aber es gluckt yn also das sie
sich nit finden mochten. und da es nacht wart, herbergt bohort by eim waltbruder,
der im zu eßsen gab desselben er hett. und nach dem eßsen fragt
yn der byderman wannen er were. er antwurt, er were uß konig
artus hoff.< was suchent ir dann in dißem walde?> sprach er. bohort sprach:
< ich such lancelot vom lac, den ich necht in dißem wald gelaßen hab, ob ich
yne yrgens finden mocht.>< was>,( sprach der byderman)< wapen furt er? wann
ich hut den tag eynen furhin ryten sehen han eynen ritter jagen, derselb ein
schwarcz wapen furt.>< wißent ir wo hien er kem?> sprach bohort.< furwar
meyn ich>, sprach er,< mir hatt sytt ein knecht gesagt das er den ritter erschlagen
hab am ußgang diß walds.> des was bohort zumal fro und leyt sich
nyder schlaffen biß an den morgen. da stund er off und hort meß. darnach
macht er sich off synen weg und sah lut, die eynen lichnam begruben uff
eynen kirchoff fur eyn crucz, da hien er reyt und fand sie allesamen zu mal
großen jamer triben. er fragt sie were yn erschlagen hett. und ein alt wip
antwurt im, es hett lancelot vom lac gethan,< der der hochfertigst ritter der
welt ist; vermaledyt muß er syn das er ye in diß lant kam, wan er hatt
uns zu großem verderben gebracht durch den dot des mannes, das wir mit
herre rych lut von großer macht gewest sint>, und sie begund zumal großer jamer
zu stellen. bohort reyt hinweg an stunt und gedacht, er wolt geyn chamalot
ryten, wann er nit me zu beyten hett, ob er anders off den heiligen pfingstag
da sin wolt. also reyt bohort mit vil tagreisen, on einich abentur zu finden
die im begeinten, biß off ein dinstag zu abent, da kam er zu der burg gein
corbenie. und am anfang der brucken fand er ein ritter allgewapent halten,
der yne fragt so ferre er yn sah und sprach, were er von konig artus hoff,
das er wiedder umb went, wann er da hien nit ryten solt.< warumb>, sprach
bohort,< sol ich daruber nit ryten?>< darumb>, sprach der ritter,< dann ich
verbietens uch, dann ich alle die haß die von konig artus hoff sint umb eins
ritters willen der dainn ist, genant lancelot vom lac, den ich me haßen dann
eynichen man in der welt.>< so mögent ir und ich>, sprach bohort,< nit lang
fried haben, dann ich yne lieber hann dann ymands anders, wann er ist myn
herre und myn nefe.>< so hutent uch vor mir>, sprach der ritter,< dann ich
wieddersagen uch, und sollent wißen das ir darumb sterben mußent ee ir von
hinnen koment.> da ließ eyner zu dem andern lauffen was sie an den roßen
gehaben mochten und traffen sich so hart das die glenen zustucken sprungen,
und stießen mit den liben sich so gruwlich und mit den roßen das der ritter
uber sin roß zur erden fallen must, so sere was er verdurmelt. und
bohort reit auch also verdurmelt uber yne. und als er kam wiedder zu syner
macht und verstentniß, da lobt er den ritter zumal sere, mit dem er gejostiert
hett, darumb das er von großer sterck und macht was. und der ritter was
zumal erschemt uffgestanden umb das er gevallen was. er zoch syn schwert
und sprach zu bohort:< ir sint ein böser verzagter ritter das ir nit abstan
thurren, ir wollent mich zu roß an komen, und ich muß zufuß sin. ob ir mich
also erschlugent, so verdient uwer roß den danck und ir nit.>< herre ritter>,
sagt bohort,< da von sollent ir keyn behelff han, dann, so helff mir gott, ich
wil uch nit zu roß erschlagen so lang ir zu fuß synt.> er stund ab und band
sin roß an ein baum. er zoh syn schwert und umbfing den schilt und trat
unerschrocken zu dem der yn nit lieb hatt. da kamen uß der burg ritter und
frauwen den stryt zu sehen. und die zwen gaben einander groß schleg mit
yren geraufften schwerten. sie zurhuwen ir helm, schilt und halßberg uff den
armen, uff den lenden und wo sie sich treffen mochten. und bohort gab dem
ritter groß streich an die ende da er im syn wapen zurhauwen hett.
bohort hat den ritter so lang wiedder und fur gefurt das ers
nit me geliden mocht, wann er sins bluts vil verlorn hett. ydoch wert er
sich uß ganczer syner macht, dann er versah sich zu sterben, sunder gnad zu
haben, ob er sich nit syn erweren möcht. und der ritter fult sich gancz
wapen bloß und bohorts schwert so hart das er begund zu wychen und meynt
im zu entrinnen. und lieff hindersich der brucken zu, also nah dem graben
das er bynach darinn gevallen was sorgen halb des todes. und als bohort yne
ersah so nah am graben, gewann er syn groß erbermde und gedacht das so
ein byderman als er were durch yne nit sterben solt, ob got wolt, dann es
großer schad were, und rufft yn ane:< ach edeller, kerent wiedder oder ir fallent
inn das waßer!> er sah sich umb und erschrack gar sere das er so nah
off dem graben stund, und verwundert sich das er nit in das waßer gevallen
was. da erkant er bohorts byderbkeyt und frumkeit und gedacht das er im
so vil nit gethan hett, were er an syner stat gewest. er sprach zu bohort:
< ach edeller ritter, habent myn gnad und thund mit mir was ir wollent! hie
ist myn schwert, das gib ich uch off!> und bohort nam es an stunt, das alle
die von der burg zusahen die dar komen waren. und als der stryt ende genam,
gingen sie wiedder in die burg. bohort fragt den ritter wie er hieß.
< herre>, sprach er,< ich heiß bronot von der wollust.>< so sagent mir, warumb
haßent ir myn herren lancelot so sere?>< herre>, sprach er,< zumal gern. es
ist ware das hieinn ist die schönst jungfraw der welt, die ich durch ir groß
schonheit lieb hett. und ich sagt ir, das ist noch nit ein jare, wie ich sie fast
lieb hatt und bat sie mir ir lieb zu geben. sie antwurt mir, sie kund mich nit
lieb gehaben, wann sie ein andern ritter( der besser und frummer were dann
ich) lieb hatt. als ich das verstund, da was ich gar sere zornig, wann ich sie
zumal lieb hatt. ich fragt sie were der ritter were den sie lieb hatt, der vil
byderber were dann ich, und sagt ir das ich nummer me offgehoren wolt yn
zu suchen, biß ich yn funde mich mit im zu schlagen. und gewunne er mir
an mit den wapen, und so wolt ich sie nummer me gebitten; und uberwund
ich yne, das sie mir ir liebe gebe. sie antwurt mir, sie wolts thun. da schied
ich uß dißem lande und reyt in konig artus hoff, da ich lancelot meynt zu
finden, und wolt mich daselbst mit im geschlagen han. und als ich dar kam,
sagt man mir, es were me dann eyn halb jare das sie yn nit gesehen hetten.
da reyt ich wiedder herre und sprach, dwil ich yn nit funden hatt, so wolt
ich in solcher wyse diße bruck huten das nummer keyn ritter uß konig artus
hoff daruber ritt, er must sich mit mir schlagen so lang biß ichs durch ettlichen
lanceloten enbotten hett, und umb synent willen haßsete ich alle die
im zugehorten. aber es ist ycz also komen das uch gott crafft und macht
geben hatt das ir mich uberwunden hant, und hab doch nye keynen funden
der sich inn den wapen myn erweren mocht.
nu han ich uch erzalt warumb ich lancelot haß und die von konig artus
hoff. und es stet nu zu uch, mir zu verzihen oder mich zu döten, ich halten
mich fur dot und uberwunden. und ir hettent cleyn ere an mym tod, dwil
ir myn schwert genomen hant. ich bitt uch mir zu verzihen das ich mit uch
gestritten han.>< ich verzyhe uch gern>, sprach bohort,< aber ich wil das ir mir
gelobent off den pfingstag in konig artus hoff zu syn, uff was enden er hoff
heldet. da sollent ir uch zeugen mym herren lancelot vom lac und yne
sichern von syns nefen bohorts wegen von ganue, und sollent uch inn sin gefengniß
ergeben mit uch zu thun alles das er woll.> der ritter sichert und
globt im also zu thun. da saß bohort uff syn roß und reyt uber die bruck
in die burgk durch die gaßen, biß er kam in die recht burgk. da stund er ab
und ging durch den pallast und alle gemach, die er dann zu me zyten gesehen
hett. da begegenten im knecht, die yn hießen wilkum syn. er danckt yn und
gab eim syn roß, die andern hulffen yn entwapen in dem pallast. da kamen zu
im herren, ritter, frauwen und jungfrauwen, die yn gutlich enpfingen und yn
fragten wannen er were. er antwurt, er were uß konig artus hoff
und hieß bohort. da sprachen sie:< herre, wilkum mußent ir syn!> und deten
im die gröst freud als were es got selber gewest. und ye eyner sprach zum
andern:< myns herren lancelots vom lac nefe ist komen und hieinn abgestanden.>
darnach nit lang trat konig pellis uß eyner kamern und was gar kostlich
gecleyt mit samat und bracht mit im groß gesellschafft von rittern. und bohort
kant yn so bald er yne angesah, wann er yne me gesehen hatt. und so
ferre yne der konig sah, sprach er< wilkum mußent ir syn!>< got danck
uch, herre>, sprach bohort. da gingen sie mitten in dem pallast siczen uff ein
schön gemalt siczbeth, das mit syndelt gespreyt was, und sie begunden von
mancherhande zu reden. und der konig fragt bohort nach sym statt, wie er
sitt gethan hatt.< herre, got hab danck, wol, ich bin starck und gesunt.>< nu
sagent mir von lancelot>, sprach der konig,< dann es lang zytt ist das ich yne
nit gesehen hann und das er inn konig artus hoff was. ich verwundere mich
zumal sere war er komen sy, und han ob sehs malen inn dißem jare in konig
artus hoff gesant ob ich eynich mere von im vernemen möcht.>< sicherlich>,
sprach bohort,< lancelot myn herre und nefe ist starck und gesunt,
wann es nit acht tag ist das ich yne sah eynen thorney gewinnen vor der burg
zu penigne, da die besten ritter von der welt waren.>< wo ist er dann so lang
gewest das er nit zu hoff komen ist uns zu gesehen?>< furwar herre>, sprach
bohort,< er ist me dann anderthalb jare in morgane gefengniß gelegen und ist
kurczlich vor mir hien geritten inn konig artus hoff, da er uff den pfingstag
syn wirt, ob got im leben und gesuntheit verlihett.>< ich fragen nit nach sym
verliben, dwil er uß gefengniß komen ist, gott habs danck! furware, alle die
welt solts freud haben, wann ich meynen das keyn beßer ritter in der welt sy
als er ist noch keyn man der so vil sy zu loben. und wolt gott das er auch
hie were, das wer mir lieber dann der mir hundert margk golts gebe.> und in
dem sie also mit einander retten, trat konig pelles dochter uß eyner kamern
wol und köstlich geziert und gecleyt, das wunder da von zu sagen were und
von irer großen schönheit; dann, sunder zwyvel, es was die schönst jungfrauw
die der zyt in der welt was. und es kamen mit ir vil lut in den pallast. und
an stund, so bald sie sie komen sahen, stunden alle die off die dainn waren.
sie was unerschrocken, wann sie sere zuchtig und wyse was. sie ging zu
bohort und hieß yn wilkum syn. er danckt ir des besten er kunt. sie saczt
sich by yn und fragt yn nach dem den sie zumal sere begert zu sehen. und
er sagt ir so vil er da von wust.
und als sie also mit einander retten, kam zu yne ein alter ritter und
bracht in synem arm ein kint, zweyer monat mynder dann eyns jars alt. das
kint was so schon und suberlich von synem alter als siß kum me gesehen
hatten, und es was inn sydin ducher gewuonnen. und er zeugt es bohort und
sagt im:< herre, es ist uwer cleyner nefe, und ir hant yn nit me gesehen. und
wißent furware das er von dem hohsten geschlecht und lynigen ist der cristenheit,
und ist furware uwer nefe.> als bohort das kint an sah, ducht yn wie
er lancelot vor im sehe, wann es im so wol geleich was als eins mannes figur dem
andern gelichen möcht. bohort fragt wes es were. der alt ritter antwurt und
sprach:< kennet ir keynen ritter in uwerm geschlecht dem es glich stee? besinnent
uch wol, und es wer wunder, enkenten ir sin nit lichticlichen!> bohort
dorst nit wol sagen was er gedacht, dann yn beducht das es lancelots son
were; und darumb das er der konigin und syn sachen wust, dorst er nit da
von sagen. doch must er antworten daroff yn der ritter gefragt hett.< furware>,
sprach er,< mich bedunckt das es mynem herren lancelot glich stee
dann ymands anders den ich kennen.>< so helff mir gott>, sprach der ritter,
< es solt im billich glich syn, wann es als werlichen von im komen ist als ir von
uwerm vatter komen sint.> und als bohort das verstund, da was er zumal fro
und guts muots und fragt wie es hieß. und der ritter sprach, es hieß galaat.
er nam es zu im inn syn arm und kust es zumal fruntlich und sprach:< lieber
nefe, in guten stunden sint ir geborn, dann ich hoff, ir sollent noch das heubt
und baner under unserm geschlecht werden. und gebenedyt sy gott das er
uch herre gesant hatt: und ich were nit so fro der mir die best stat der welt
geben hett als dißer sachen.>
in dem das sie also mit einander retten, da flug ein tube in die kamer,
die in yrem schnabel trug das guldin zeichen, und an stunt wart
das pallast erfullet mit allem geschmack von der welt. da wurden die tysch
gedeckt, und yderman saczt sich nyder ungeheißen, und nymands reth ein
wort darinn, wann sie alle in irem gebeth waren, die jungen als wol als die
alten. und darnach, als sie alle geseßsen warn, da was nit lang das uß der
kamern ein jungfrauw kam, die in iren armen trug den heiligen gral und das
heilig vaß. und als bald sie in das pallast kam, da knyten alle die nyder die
an der tafel waren und sprachen sinniclich:< gebenedyt sy gott!> und als bald
die jungfrauwe vor den tafeln hien ging, da wart sie erfullet mit aller guter
spise der welt. darnach ging sie wiedder zur kammern da sie uß gangen was.
und da huben sie im pallast an zu reden, und als sie off horten zu eßsen
wurden die tyschlachen hinweg gethan. da furt der konig bohort an ein fenster
und fing an mit bohorten von lancelot und syner tochter zu reden, wie
er wißentlich betrogen were darumb das er sin dochter wol bekant hett als
man ein wip bekennen sol.< gebenedyt sy gott>, sprach bohort,< das er syn gedanck
inn alsolch wise gekert hatt, wann nye me so groß unmuot was, es sol so
groß guot da von komen darumb das von dißem unserm geschlecht der warhafftig
ritter komen soll, der die abentur des heiligen grals zu ende bringen sol
und der in dem sorglichen seß der tafelrunde siczen sol, da nye keyn ritter gesaß,
er must sterben. und ist es diß kint nit, so weiß ich nit were es gesyn
möge, wann lancelot ycz ist der best ritter der welt under allen rittern.>< ich
weiß wol>, sprach der konig,< das man me da von reden wirt, wann mir die
einsiedel und ander byderb lut gesagt hant und informirt furware das wunder
von den sachen diß kindes gescheen sol.>
< herre>, sprach bohort,< sagent mir ob diß der abenturlich pallast gewesen
sy da wir inn gesessen sint.>< ja>, sprach der konig,< ir hant yczo der abentur
eins teyls gesehen, die schon gnung synt, wann des heiligen grales abentur
wunderlich ist, das er alle tag uns spise gibt als wir der begern sint.>< furwar>,
sprach bohort,< sie ist schön, und dwyl ich herre komen bin, so wil ich nummer
von hindann scheiden biß ich ein nacht hieinn gewest sy und gesehe den
wunder den herre gawan gesah da er hie was.>< ach, durch gott>, sprach der
konig,< sagent des nummer me, wann, off die truw ich got schuldig bin, ir enligen
diß nacht nummer hieinn, dann ich wol weiß das ir sunder schande oder
schaden nit enwichen kundent; und were mir nit lieb das uch eynich laster
hie geschehen solt, dar vor ich uch behuten mocht, dann ich von manchem
bydermann geschant wurd.>< daroff achten ich nit ob ich zu gespot wurd, uff
welch ende ich kum, und sagen furware uch und allen andern das ich nummer
von hinnen scheid, ich stirb dann, biß ich me gelernt hab.>< uff myn truw>,
sprach der konig,< ich wil uch von dem eyde nit wenden, aber diße nacht sollent
ir hieinn nit verliben. und dwil es sich also in uwer hercz gebildet ist,
so wil ich wol das ir morn zu nacht hieinn verlibent und unsern hern gott
bittent das er uch von hindann sunder schemd und betrubniß scheiden laß.>
< warumb>, sprach bohort,< wollent ir mich diß nacht nit hieinn bliben laßen?>
< das wil ich uch wol sagen.>
die nacht lag bohort in eyner camern under dem thorn mit gutem
gemach. und des morgens, als er messe horen solt, da sprach der konig zu im:
< es ist also das ir diße nacht in dem pallast der abenture ligen solt.>< herre>,
sprach er,< ir sagent ware.>< so bitt ich uch>, sprach der konig,< das ir gand
bichten luterlichen ee wann ir vor den heyligen gral koment. und als ir schön
und gereynigent synt, so meyn ich nit das es uch mißgan solle, so ferre ir
zuvor uwer bicht geclagent und uwer sunde gebußent nach uwer consciencian.>
den radt nam bohort vor getruw und gut. und als bald er messe gehort hatt,
rufft er dem capplan und bicht im alle syn sunde mit den er sich beladen
wust. der capplan fragt yn vil nach sym stat, und er sagt im alle syn leben,
das er nyrgent nach fragt und sich auch mit nymans bekrudet. er fand yn
von so gutem stat und geistlichs lebens, das er sichs gar sere verwundert das
er nie gesundet hatt dann mit des konigs brangeres tochter, mit der er gewann
helyan den wysen. als bohort gebicht hatt mit worten und ußer herczen, da
enpfing er unsers herren lychnam, wann er nit wol sicher was vor den abenturen
des pallasts zu sterben oder zu genesen. darnach ging er uß der kirchen
fro und guts muts und wolt den tag keyn ander spyse eßsen dann
die er am altar enpfangen hatt. und da die nacht kam, wapent er sich und
ging alleyn in den pallast. die andern schieden all dannen und ließen yn in
großen forchten. er stund an den fenstern vom pallast als lang er gesah von
des tags glast, der nacht zu warten. und als es so finster was das man nit me
gesehen kunde, da ging er off das beth siczen des wunders halb das zu ende
des pallasts was, das sich dainn erhub die gröst ungerugde der welt. und es
stund ein wint off groß und engestlichen. der die fenster zusamen schlagen deth
eyns wiedder das ander, der me dann hundert was. bohort hort es wol, und
yn beducht wie der pallast versincken wolt, und kuond nichts me gehören der
ungeruchen halb die die fenster deten. und als der wint gelag, da kam uß
der camern ein glene groß und lang, und das ysen flampt als were es ein
kercz gewesen die enczunt were, und kam recht zu bohort als der hagel und
stach yn so herticlichen durch schilt und halßberg das sie im wol ein halben
fuß durch die linck schultern ging. und als er sich so verwuont fult, da erschrack
er zumal sere, wann sie nit kam von dem der die glene hielt. und er
fuolt wol das man im die glene ußzoge, aber er wust nit were es deth. und
als er der glenen ledig wart, da ging sie wiedder inn die kamer da sie heruß
komen was. und bohort verleib so kranck das da von ein ander wol gemeynt
hett zu sterben. aber er verwegt sich nye vom beth, wann er alle die nacht
da verliben wolt, was im da von komen mocht. darnach unlangs sah er komen
uß eyner kammern ein ritter gewapent, den grosten und wol gesaczsten
den er ye erkant. der sprach zu im:< herre ritter, stand off von dißem beth
und gand uff ein anders siczen, wann ir alhie nit verliben mogent!> bohort
antwurt im, er wolt sich nit dannen erwegen umb synent noch umb eyns
andern willen als lang er sich erwern möcht.< dunt ir dann so vil>, sprach der
ritter,< das ich mit uch stryten, daran sollent ir nuczel gewinnen ob ich uch
erschlagen oder ir mich; und ich muß mit uch stryten, wollent ir nit von dem
beth gan.> und bohort sprach:< darnach fragen ich nit viel.>< uff myn truw>,
sprach der ritter,< so versicher ich uch nit, wann so lang ich mit dem schwert
geschlagen mag, laßen ich uch nit mit frieden.>
als bohort ersah das er am stryt nit felen mocht, da racht er sich off, wie
wunt er was. und bohort was von so großem herczen und kunheyt das er
der wunden nit acht, der halb ein ander groß forcht gehabt hatt zu sterben,
und meynt auch vil lieber alda zu sterben dann mit schanden zu entgan. er
zoh syn schwert und lieff den ritter an und gab im groß streych durch schilt
und helm. und der ritter was von großer biederbekeit, der begund sich zumal
sere gruwelichen zu weren. aber wie wol bohort sere verwunt was, dannoch
was er zumal licht und starck und treib den ritter mit dem ersten sturm so
ungemechlichen umb, so das ers numme vertragen mocht und floh zur
kamern wiedder yn da der heilige gral uß zu komen pflag. und so bald er
darinn kam, ward im der athem und sterck so mechticlichen wieder von dem er
verwunt was, und kam wiedderumb heruß so starck und gesunt, auch so licht
als er an dem anfangk gewest was, und lieff bohort an mit so großer crafft,
das er aller erschrack, und sprach zu imselber:< uff myn truw, ich sehe wunder
an dißem ritter, wann ich yczo bedacht, er were uberwunden darumb das er
sich myn nit erweren mocht. und sitt er in die kamer gangen ist, hatt er so
vil sterck gewonnen als er zum anfangk des stryts hatt, und ich kan nit
gewißen ob sie im von got komen sy oder vom tufel.>
der ritter tratt zu bohort mit geraufftem schwert und gab im
gar groß schleg wo er yne erlangen mocht. aber bohort wert sich fast und wol
als eyner der nit so lichticlich geschediget mocht werden durch eynen ritter
alleyn und gewan aber das best im stryt. und als der ritter meynt wiedder
in die kammer zu geen da er vor gewest was, da kam im bohort entgegen und
sprach:< so mir das heylig crucz, herre ritter, ir sollent nit herinn gan!> er
nam yn mit dem helm und zog yn im vom heubt; er warff yne zu der erden
und sprang im off den lip; er schlug im das visier uff und sprach, er wolt yn
döten, gebe er sich nit vor uberwunden. der ritter schweig und antwurt nit.
da hub bohort das schwert uff und wolt im das heubt ab hauwen. das liecht
scheyn schon, und die fenster stunden offen an viel enden, so das man clar
dainn wol gesehen mocht. der ritter sah wol das er in sorgen des todes sin
must, gebe er sich nit uberwunden und gnad bette. bohort sprach:< ich
enweiß nit were du bist und gesah dich auch noch nye nach mynem beduncken.
du must mir sichern als ein getruwer ritter das du uff den pfingstag in konig
artus hoff syest, an welchem ende er hoff helt. da solt du dich antwurten
von bohorts wegen von gaune.> er sichert im und sprach, er sehe wol das er
im also thun must. da nam er syn schilt und helm und ging hien da er herre
komen was. und bohort ging siczen off eyn beth by eynem fenster.
und als bald er gesessen was, da geducht yn von yglichem fenster groß schleg
zu komen, die uff yn fielen, so das er sie fult komen off synen schilt und
halßberg mer dann an funffczig enden, da von er sere verwunt was worden und
enwust nit wannen sie kemen. er enregt sich nit und saß alles so sicher als
hett er wedder wund noch we, und wartet der abentur darinn, wann er
gedacht, er solt ir noch me gesehen dann er gesehen hett.
und als der ungedhum uffgehort hett, da daten sich die fenster zu und
machten mit dem zuthun so groß gerucht als wolt der pallast alles zurfallen,
und enwas keyn clarheit me dainn, wann das liecht enwist von innen schynen
dann durch ettlich glaßfenster, die uffen stunden. und als das pallast in frieden
was, da kam uß der kamer ein gruselicher großer leo, und trat zu bohort mit
kleynen sprungen und offenem munde. und an stunt als er yn komen sah,
sprang er uff und kert den schilt fur sich. er hub das schwert uff, yne zu
schlagen durch das heubt. und der leo det synen munt und clawen off,
bohorten zu griffen mit dem halßberg. er traff den schilt und zurreiß im das
gehenck vom schilt, als were es ein lynen tuch gewest, und hett yn bynah
zur erden geworffen. aber bohort hielt sich hart als eyner der keyn forcht
hatt und schlug den lewen uber die oren here, so das er im den hals zwerchs
herab huw und das er off den pafey dot fallen must. da saß bohort nyder
und rugt einwenig. darnach unlangs sah er uß eyner andern kamern komen
den trachen den herr gawan gesehen hett. der was groß und so
erschrockenlich, wer yn sah, der must sich vor im forchten, wann es in der welt keyn so
fremd farbe enwas, man geseh sie an im. die augen waren im so rott und so
enczuont als zwen fuerig koln. und als er fur die kamer komen was, da trat er
durch den sale fuß fur fuß, fuer und flammen uß dem mund werffende, aber
es enwas nit viel, und ging mit synem schwancz spielen als die cleyn kinder.
es stunden auch vor syner stirn buchstaben geschriben, die bohort wol bekant
durch die clarheit die uß synen augen kam. die buchstaben sprachen also:
< diß ist die betutung konig artus.> und als der trach mitten in den sale
komen was, da sah bohort eynen lepart böß und hoffertig; aber er enwust
nit wannen er komen möcht syn. und der lepart lieff den trachen
an, und der trach warff fuer und flammen uß sym munde und deth im das
argest er im mocht; und der lepart wert sich so frischlich das wunder davon
zu sagen were. er nam yn mit den zenen und mit den klaen und want den
hien und herre als im nust darumb were, und ging alles fursich uff den
trachen yn zu uberkomen und anzugewinnen. aber er was nit so von großen
stercken als der trach. darumb mocht er yn nit geliden noch vor im geduren
umb der großen gifft willen, des der trach gancz vol was, und auch umb der
großen hicz willen die er hatt von den flammen und fuer ußwerffen.
den stryt besah bohort alles gar und verwundert sich sere was es syn
mocht, wann er nymme von zweyen wunderlichen thiern so groß wunder
gesehen hatt als er an yn zweyn gesah. er gedacht, es were betutung ander
sach. und als der stryt so lang gewert hatt das der eyn noch der ander nit
me erliden mochten, da gingen sie mit einander hinweg in alsolcher wise das
bohort nit wust war sie qwemen. und so bald der trach zur kamern yn kam,
da begund er sich umb zu wenden, das underst oben als eyn tyer das inn
hungers not ist, das sich claget in syner großen not. also trieb der trach groß
ruwe. und als er zufrieden wart, da begund der trach uß synem munde zu
werffen me dann hundert junger trachen. und zustunt begund zweytracht
under den cleynen trachen anzufahen, wann sie wolten den großen trachen
töten von dem sie komen waren. aber er was von so großer sterck das sie
im nit sere wee gethun mochten. und der stryt wert so lang biß die cleynen
trachen allsament getot wurden, wann der groß sie vor im todt. der sachen
wundert sich bohort gar sere und me dann eyniger sachen die er ye gesehen
hett, wann er wol merckt das es ein betutung etlicher sachen syn must; aber
er kund nit wißen wo von es syn mocht. darnach sah er uß eyner kamer ein
man komen, kale, bleich, mager und so entferbet das er baß schein dot dann
lebendig zu sin. er hett umb syn halß zwen halßbend von schlangen, als
weren sie zusamen geflochten. sie stachen forn und hinden in syn antlicz und
in synen halß. er weynt und clagt sich gar erbermclich und sprach:< ach got,
kompt der nummer me der mir uß dißer betrubniß helffen sol?> also ging der
man clagend und weynende und nant sich mud und ungluckhafftig. er trug
vor im eyn kostlich harpff von gold und von silber und köstlichem gesteyns,
das es sere kostlich zu sehen was.
als der man mitten in das pallast kam, saczt er sich in ein hulczen seßsel,
der nacht und tag darinn stund, und begunde die harpff zu stellen das best
er kunt, und hub an zu spielen mit der harpffen alles weynend, das bohort
zu mal gern hort. und in dem rieff er< auwe, auwe>, lut schryende, und glich
den worten josephs von armathien als er kam in die groß brytanien, da got
unser herre yne geleyten deth durch syn werck. und bohort saczt sere synen
gedanck darinn, wann yn beducht es die versuchung syn die zwuschen
josephs von armathien und orphem den zeuberer gewest were, den er gemacht
und gesundert hett inn der marck zu schotten. und da syn clag ein end hett,
da riecht er sich recht uff und sprach zu bohort:< herr ritter, ir sint umb sust
inn dißem pallast gewest. und wißent furware das die abentur durch uch
noch ander nit zu ende bracht werden, biß der gut ritter kompt der alle die
abentur des heiligen grals zu end bringen sol, die ir hint gesehen
hant, und sol mich von dißen pynen erlösen darinn ich bin. und ir mögent
wol hinweg geen wann ir wollent, dann ir thund nit me herczu dann ir gethan
hant.>< nu sagent mir>, sprach bohort,< wie ir die schlangen umb uwern halß
geliden mogend die uch alsolch we und schmerczen thund.>< als mich
bedunckt>, sprach er,< so muß ich sie liden, wann also nimpt gott rechnung an
mir der großen sunden die ich gethan han inn der vergangen zytt. und mocht
ich noch mit dißer pynen ledig syn das ich nit ewiglichen verdampt wurd, ich
hielt mich gar wol glucklich darumb das ich so groß und viel ubeltat
by mynem leben begangen han, wann ich gar kum vergebung haben mocht,
pynen halb die ich liden must.> und also schied er von dannen sunder me zu
reden. und bohort wolt yn vil me sachen fragen, aber er enmocht nit lenger
verliben und ging wiedder in die kammer daruß er komen was. und darnach
ward es nit lang das darinn durch die glaßfenster kam die tube, die die guldin
ketten in yrem schnabel bracht, und flog an das ende da der heilig gral
ußkomen waß; und die statt schmackt als wol als were aller der balsam der welt
da gewest gespreyt. darnach kamen uß der kammer vier kinder von cleynem
alter und waren zumal sere suberlich, das bohort nit meynt das es irdinisch
sachen weren, sunder geistlich sachen. sie trugen vier luchter, daruff vier
stangkerczen stunden und brannten. und dar vor kamen zwey rauchfaß und
ein alter gryser man mit großem hare und was gecleyt als ein priester,
ußgeschieden das er keyn karsuckel an hatt. der trug ein glene vor im, darvon
sich bohort allermeynst verwundert, wann er sah durch das glenysen
blutstropffen komen rynnen, die eynen lieffen herfur, die andern herab langs das
holcz. und er kuont nit gewißen ware die glene hien qweme und gedacht wol
das es sere wirdig ding syn must und heylig were. er stund dargegen uff und
neygte sich. und der die glene trug gieng recht zum seßsel, er saczt sich daroff
und sprach zu bohort:< herre ritter, ir sint der reynst und byderbst ritter der
ye herinn kam uß konig artus hoff, und ir mögent in uwern landen wol sagen,
also als ir da hien koment, das ir die rechte glene gesehen habent und
enwißent nit was es sy. und ir ensollents auch nit wißen biß der sörglich seß
von der tafelronde synen meyster funden hatt. durch den der sich darinn
seczt sollent ir die warheit dißer glenen erfaren und were sie in diß lant bracht
und wannen sie kumen sy. und het lancelot uwer nefe sich so reyn
gehalten als ir uch bedacht und gehut hant inn dem thorney uwer ritterschafft, er
hett alles zu ende bracht da von ir all in groß arbeyt komen sint. wann er
ist von ritterschafft so mechtig das er keyn sorg inn der welt enhatt. und off
die ander sytt ist er so sere geergert das alle die guten gnaden, die inn im
synt, solten alle tod und verfallen syn durch die schwacheit syner lenden.>
da ging er mit der glenen hinweg inn die groß kamer. und darnach nit
lang kamen zwölff jungfrauwen uß eyner kammer in den pallast, erbermclich
gecleyt und bereyt, das all ir gewant nit vil wert was, und gingen all
gemechlich fuß fur fuß eyn nach der andern und weynten so erbermclich, das keyn
man der welt von so großem starcken herczen syn möcht der es gehort hett,
es must yn geduwert haben. sie gingen so lang biß sie kamen an die
kammerthur, da stunden sie stille und knyten nyder mit großer betrachtung. und
bohort hort wol das sie ir gebeth sprachen, aber er wust nit was sie sagten.
aber von allen sachen die er gesehen hatt wust er die betutung nit und hett
zumal gern gefragt die ghene die er sah, ob im oder ymands anders
keyn forcht da von geschehen mocht. und gedacht, sie solten im also nit
entgan, er solt dann ettlich sachen da von wißen. er ging zu der jungfrauwen
eyner und sprach:< gott beware uch vor leydt! sagent mir von uwerm statt
warumb ir also schryent und so ubel gecleyt sint, das ist ein sach die ich zu
mal gern wißen wolt, mochts syn.>< herre, durch gott, laßent uns in frieden
und das unser thun, wann ir off diß mal von unsern sachen nit wißen sollent!>
da ließ bohort die jungfrauwen gewerden und ging wiedder uff das beth
siczen, und die jungfrauwen gingen uß dem pallast hinweg. und als es kam
ein wenig vor die halb nacht, da gesah bohort vor der großen kamern so
schon clarheit als hett die sonne darinn geschien, und ward ye lenger ye
klerer. er stund uff und ging an die kammerthur und sah eyn silbrin tafel uff
vier pfyler steen, die mit gold und silber kostlichen waren gebrant und mit
kostlichen steynen besaczt, und waren noch vil wunderlicher als die hystory
vom heyligen gral klerlich uß wisende und innhaltende ist als zyt und stund
kompt. und off der tafel was der heylig gral verdeckt mit eynem wißen
samyt. und vor der tafel stund ein man uff synen knyen, der angethan was als
ein byschoff. und als er lang also geknyt hett, da stund er off und ging zum
heiligen faß und hub abe den samyt der da oben lag. zustunt was der groß
lust darinn an allen enden, das ichs uch nit gesagen möcht.
und als der byderman den samyt vom heiligen gral genomen hett, da
spreyt sich darinn so liecht ein clarheit, das bohort beducht, yne hett ein
zwigk der sonnen mitten in syn augen geschlagen. da erschrack er so sere das
er alle die nacht ein stick nit me gesehen mocht. da hort er eyn stym, die
sprach also:< bohort, nit kum me herfur, wann du bist nit wirdig me zu sehen
der heimlichen sachen hieinn dann du gesehen hast! und bist du so kune das
du uber diß gebott me herre kompst, so soltu wißen das du nit scheydest on
macht dyner glieder zu verliesen, als zu gan und zu stan, und solt alle zytt
syn als ein stuck holcz, das sich nit gewegen mag; das großer schad were,
wann du byderbe und kune bist!> als bohort die rede verstunde, da hett er
gar groß forcht, wann er glaubt wol das im die stym ware segt. er want umb
und ging zum beth, da er vor geseßsen hatt, und ensah nit, aber er fuolt sich
starck noch und gesunt und der wuonden wol genesen die im die glene gemacht
hett. und er ging wiedder und fur das, beth suchen biß tag, aber er kund es
nit finden und was gar sere erschrocken, wann er meynt das gesiecht zu
ewigen tagen verlorn haben. myn herre gawan hett zu andern zyten groß clag
und betrachtung gehort von stymmen, die das legend unsers herren suongen.
aber bohort hett die nacht noch mere freud deßhalb er gesehen
hatt und geschlieff noch enrugt die gancz nacht nye, sorgen halb die er da
by hatt, unser herre got zurnet uber yne. und als der tag scheyn uber die
glaßfenster yne, der gar viel was, und er die clarheit gesah, da was er sere
fro und guts muots. das was nit wunder, wann er sich versehen hett nummer
me zu gesehen. darnach kam konig pelles, syn schön dochter, ritter,
frauwen und juongfrauwen gar vil in den pallast yn zu gesehen, und fuonden
yne starck und gesunt und deten im zu mal groß ere.< so helff mir gott>,
sprach der konig,< wir syn alle die nacht zu ungemechlich gewest umb uwernt
willen, wann wir meynten nummer me uch gesunt zu sehen als ir sint. und
es bleyb nye keyn ritter uber nacht hieinn als ir gethan hant, er must mit
schanden scheyden, oder man fund yne dot. aber uch ists baß gangen wann
ye keym ritter, got hab danck, das mir furware sere lieb ist.>
den tag verleib bohort da, wann sie yne nit wolten laßen ryten umb
sachen willen die er mocht sagen noch thun, und deten im groß freud und
ere, dann sie waren fro der guten abentur die im got die nacht gethan und
geben hatt. und der konig sprach zu im:< hant ir myn vatter nit gesehen?>
< furware>, sprach bohort,< ich kenn yn nit.>< herre>, sprach der konig,< es ist
konig maihagines, den man nennet den sundigen kunig, der kunst und der
byderbst ritter der in unser zitt ye wart.>< wie ist das er also betrogen wart?>
sprach bohort. der konig sprach:< es was umb der gewalt willen die er deth
an dem schwert das er uß der scheiden zoh, das da nymands ußziehen solt
biß zur zitt das der kem und es uß zuge der die abentur des heiligen grals zu
ende und vollenbringen solt. und darumb er es uber das gebot ußczoge, wart
er mit dem schwert durch die beyn geschlagen und betrogen, also das er
nummer me genesen sol, biß der gut ritter kompt der yne mit den blutstropffen
syner wunden schmieren sol.>< lieber herre>, sprach bohort,< ich han yn nit
gesehen, aber mich verwundert der glenen von der ir gereth hant. da von
sagent mir die abentur, wann ich sah bluotstropffen daruß rynnen; das ist ein
sach die ich zu mal gern wißen wolt, mocht es gesin.>< furwar>, sprach der
konig zu bohort,< es ist noch nit zytt das die abentur zu wißen sy noch
endeckt werd, uns noch andern, des ir fragent.> bohort sprach, er wolt da mit
still schwigen, und verleib alle den tag und die nacht da. und des andern tags
zu morgen fru stund er off und wapent sich und schied von dannen mit
herlaubung des konigs, syner tochter und ander die dainn waren, und stalt sich
off synen weg und reyt so lang biß er kam geyn camalot. und von den
abentuern, die im wiedderfurn sitt er von corbenie schied, sagt die hystory nichts,
dann sie furet yn inn den hoff uff den pfingstag und leßt dar von und keret
zu lancelot.
nu sagt uns die hystory, da lancelot von bohort gescheiden was, das er
recht zu dem glast reyt den er gesehen hett als eyner der not hatt zu
herbergen, wann enden tag mud und sere gearbeit was worden. und als er dar
kam, da fand er zwey gezelt. in dem ein brunnen zwo stangkerczen, in dem
andern sah er nichts. er stund ab und ging darinn da die stangkerczen branten
und fand in eim beth ein jungfrauwe von großer schonheit. vor ir saß ein
zwergk, das zu mal heßlich was und böß. und als bald lancelot
darinn trat, grußt er die jungfrauw. die jungfrauw danckt im zu mal
tugentlich.< jungfraw>, sprach lancelot,< ich bin ein wandelritter, mud und gearbeit,
und mich hat abentur herbracht. darumb wolt ich uch sere bitten das ir mich
die nacht beherbergt, durch lieb und fruntschafft; und morn, so bald es tagt,
so wil ich ryten hinweg.>< furwar herre>, sprach die jungfrauw,< ich wolt uch
gar gern herbergen, mocht es gesyn, wann ich han der macht nit, dann myn
amys kompt zustunt herinn, und fund uch der, er slug uch heruß wo ir im
nit wol gevielent. des hett ich schand, und darumb gestatten ich nit uch zu
herbergen, dann ich bitten uch durch lieb und fruntschafft das ir von hinnen
rytent so ir allerbaldest mögent.> er antwurt, es mocht nit also gesin, wann
ob er dannen ritt, so enwust er nit wo hien er solt.< uff myn truwe>, sprach
die jungfrauw,< ir mögent mit gewalt wol verliben, aber mit mym guten willen
noch urlaub sol es nit gescheen, wann ich groß forcht han das myn amys
herinn komen wil und an mich gedyhen.>< so helff mir got>, sprach lancelot,< es
mag noch hint keyn man herinn komen gein dem ich uch nit fried machen
wolt von aller mißetat.>< ir mögent uwern willen thun>, sprach die jungfrauw,
< und will uwern gewalt gesehen; dann wo mir ubel da von kumpt durch uwer
ursach, das sol mir leyt syn.> da deth lancelot synen helm abe und warff yn
mitten in das gezelt, er ging zu sym roß und deth im den zaum uß. darnach
drat er zur jungfrauwen mit dem wapen, das er nit uß thun wolt biß ir amys
keme, und fragt sie wannen sie were.< herre>, sprach sie,< ich bin uß dißem
land und nyfftel des konigs von den hundert rittern. wir komen vom
thorney, der hut an dißem tag gewest ist vor der burg zu penigne, und wir sint
alhie benacht, darumb hant wir unser gezelt uff thun riechten die wir mit uns
brachten.> und in dem sie also retten, kamen darinn zwen ritter allgewapent,
die zufuz waren. der erst besah lancelot und sprach zu im:< was ist diß,
her ritter, durch was urlobs sint ir herinn komen?>< herre>, sprach lancelot,
< ich han keyn urlob von nymans dann von mym muotwillen, daroff ich herinn
geritten bin, und darumb das ichs thun muost, wann ich hynt keyn ende finden
mocht mich zu herbergen.>< die wil ir keyn ander macht hant>, sprach der
ander,< so mußent ir wol hinweg von hindann ryten, dann ir mögent in keyn
wise hieinn verliben.>< ich thun>, sprach lancelot,< ob es uch gevallen wolt,
so mochtent ir mich hint wol herbergen. und morgen, so bald ich den tag
gesehe, wil ich hinweg ryten, und ir mögent mir off di mal nit liebers gethun,
und ich mocht uch wol off ein ander zyt als viel wiedder in dißem oder andern
landen gedienen.> da sprach der ritter zu im, es wern verlorn reden,< wann
off myn truw, ir mußent von hindann, ir wollent oder enwollent. so sollent
ir diß nacht nit hieinn verliben umb forchten willen die ir habent.>< lieber
herre>, sprach lancelot,< wo hien solt ich noch hint riten, wann dißer walt
ist so groß, finster und sorglich das ich wedder straß noch fußpfadt gehaben
mag. und darumb kan ich diß nacht nit von hindann ryten.>
da der ritter die rede hort, da zornt er sich zu mal sere als eyn
hochmutiger gauch. er ging zu lancelots helm und warff yn vor das gezelt.
darnach lieff er zu eim ysenin kolben, der groß und schwere was. er trat zu
lancelot und sprach zu im, er wolt yne durch syn heubt schlagen ob er nit
snelliclichen von dannen riett, wann es im nit geviel das er dainne verlieb. da
wart lancelot gar sere zornig und gedacht die schand zu rechen ee er
hinweg rieth. und ging sunder dem ritter eynig wort zu antworten, und ging
uß dem gezelt da er synen helm ligen sah. er nam yn und band yn off syn
heubt. er band syn roß an ein haßel und nam synen schilt und ging wiedder
in das gezelt und sprach zum ritter:< wißent das ich mich hynacht von
hindann nit scheiden wil, wann ich wil verliben uwers undancks, und
ir mußent von hindann ins tufels namen, ir wollent oder enwollent>, und hub
syn schwert hoch off, yn zu slagen. der ritter floh vor dem streich, und der
schlag schleich neben ab vom helm, so das im das schwert kam off syn link
schultern und zurhuw im den halßberg und das fleisch mit dem beyn ein groß
teyl ab, wann das schwert so wol schneyd das es im die schulter zu mal zur
erden huw. und als er sich also sere verwunt fult, da deth er eynen großen
kreisch und sprach:< ach got, ich bin dot!> er kam von imselber und vil von
großem schmerczen zur erden. da hub sich das geschrey dainn, wann die
jungfrauwe begund gar groß betrubniß und jamer zu triben und zu thun und
viel nyder in amacht. und da yn der ander ritter also sterben sah der syn
bruder was, da gedacht er sich mit alle syner macht zu rechen und sprach zu
lancelot:< herre ritter, ich enweiß nit wannen ir synt, wann ir hant mich zu
ewigen tagen verderbt das ir mir mynen bruder erschlagen hant, und ir
mochtent mich fur böß und ungleubig halten ob ichs uch nit engelten thet.>
und leyt die hant an syn schwert. da lancelot gesach das er das urloge
anheben wolt, da enbiet er nit so lang biß er yne zum ersten an schlug als
der jhener der synnerich was und wol stryten kund und auch vol zorns, den
im der ritter angethan hett. er hub das schwert off und schlug yn durch syn
heubt so hart das er yn allverturmelt zur erden fallen thet. darnach stackt
er syn swert in syn scheyde und nam yn mit dem helm und zoh yn im von
dem heubt, so hart das alle die riemen die daran waren zurbrachen, und schlug
yn mit sym eygen helm inn syn antlicz so hart das er meynt zu sterben. er
bath gnad und sprach:< ach edeler rytter, durch got, nit dötent mich, habent
myn gnad und laßent mich me leben, so thund ir wol, wann ir an mynem
tode luczel gewinnent!> da sprach lancelot:< wiltu mir dins bruders thot
verzyhen, so wil ich dich lebendig laßen.> und er antwurt, er wolt im gern
verczihen, dann er sere fro was das er also entgeen mocht.< ich bitt dich>,
sprach lancelot,< weist du eynig herberg nah hie by, das du mich da hien
furest, wann ich nit hie verliben will so ferre ich ander herberg finden mag.>
< uff myn truw>, sprach der ritter,< ich weiß ein cluse nah hie by, da wil ich
uch wol hien furen, ob ir wollent, und ich meyn das ir dasselbst geherbergt
werdent; dann es kompt nymands dar, man herbergt yn gern.>< so fur mich
da hien>, sprach lancelot,< dann ich wolt yczu da syn.> sie saßen uff und
ritten den rechten weg zur klusen. und da sie dar kamen, stießen sie an der
thuren so lang biß der byderman an ein fenster kam, das zur straßen zu ging,
und fragt sie wannen sie weren. lancelot antwurt, er were ein ritter von der
abenturen. da ließ der waltbruder ein schuler sin thur off thun. lancelot reyt
darinn und stund ab vom roß. da reyt der rytter wiedder zum gezelt da er
synen bruder biß off den dott verwunt hatt gelaßen, und lancelot verleib die
nacht in des waltbruders huß, der im und sim roß gutlich deth mit dem er
vermocht. und des morgens, so bald er meß gehort hett, schied er von dannen
und befalh den byderman zu gott und reyt in den walt ein zytt hien und
herre an alle ende bohort zu suchen, desselben glichen bohort auch.
umb den mittentag wart die hicz zumal sere groß. da fand lancelot zwo
jungfrauwen by eim bronnen in eyner wießen, und aßen in dem scheden von
eim feißten hircz under zweyn linden. lancelot grußt die jungfrauwen so ferre
er sie gesehen mocht. die jungfrauwen stunden off und hießen yn wilkum
syn. sie baden yn das er abstund und mit yn eße, dwil sie alleyn weren, on
eyn zwergk der yn diente. er ließ sich nit lang bitten, wann er den tag allen
nit geßen hett und auch hungerig was, und wolt gern rugen. er stund ab und
det syn helm vom heubt. das gezwergk gab im waßer sin hende zu waschen.
da hub er an mit yn zu mal frölich zu eßen und mit yne zu spielen und zu
reden mancherley. und als lancelot geßsen hatt und wol gerugt was, da sah
er die wißen aber lauffende komen ein jungfrauwe so bald sie
ummer mocht und floh recht zu lancelot. sie ruofft yne ane:< wert wert eedeler
ritter, habent myn gnad und laßent mich by uch nit döt en!> lancelot sah
das die jungfrauw groß forcht het, er stund off und nam sie in syn arm und
sprach zu ir:< myn liebe jungfrauw, habent keyn sorg, ich trösten uch das ir
keyn not von eynigem man han sollent der uch ubel gethun möge, so lang
ich by uch bin.>< ach herre>, sprach sie,< sehent ir ghenen tufel und diep
komen, der mich döten wil umb nichts das ich im mißsethan hab?> da sah
lancelot uß dem wald komen eynen ritter allgewapent mit swarczem wapen
zu mal ylliglich zu im ryten. und als lancelot yne so ylende komen sah, da
nam er syn helm und det yn off syn heubt, aber er kuonde sich nit so sere
geylen, der rytter hatt die jungfrau zu dot erschlagen. und als er das ersah,
da ward er so betrubt das er by nach uß synen sinnen komen was, wann sie
tod was durch yn und in synem geleyde. dann hett er sie nit versichert sie
zu bewarn und wer nit by im bliben, sie were dem ritter der sie jagt
entgangen. lancelot was der abenture so betrubt als er syn mocht. er saß off
syn roß zornig und ergrymmet und volgt im nach des baldest er ummer
mocht gerennen, biß er uß dem wald kam. da fand er yn halten by vier
gezelten mit zweyn jungfrauwen zu reden.
lancelot rufft yn ane:< herre ritter, du bist dot sunder förter ryten!>
und als die jungfrauwen yn komen sahen, rufften sie im zu und sprachen:
< ach herre ritter, durch got, habent syn gnad, wann den ir erschlagen wollent
ist unser bruder!> lancelot sah sie ane mit dem rennen und fragt nit vil nach
yrm sagen, dann er rant zum ritter mit geraufftem schwert, der zu fliehen
begunde. aber er mocht nyrgent komen, dann lancelot gab im ein solchen
großen streych das er im das heubt me dann eyner glenen lang von dem lib
springen deth. und besah yn daraffter nye, wann er reyt von dannen
unmuotig und zornig darumb das die jungfrauw im in synem geleyt also dot
erschlagen was. und reyt in dem ungemud und zorn den ganczen tag, biß yn
die nacht uberging, und kam in eyner frauwen huß, die zu mal rych und
geweltig was, die yn gar wol herbergt. und nach dem nachteßsen ging lancelot
schlaffen ligen. und des morgens, so bald der tag erschien, stund er off und
schied von dannen. und reyt also dry tag on abenture zu finden die im zukomen
mochten. und am vierden tag nach vesperzyt kam er in eins
waltfursters huß zu inngangk eyns waldes, der yn gar gern herbergt. und nach
dem eßsen furt man yn in ein schon kamer zur straßen zu. er leyt sich nyder
und meynt bald zu entschlaffen, aber er kunt nit gerugen der hicz halb, die
zumal groß was. und als er sah das er nit schlaffen mocht, da stund er uff
und gieng zu einem fenster wint zu fahen. das liecht was schon uff und clar,
so das man wol hett sehen mögen was die straß herre kem wandern.
als lancelot ein gut wil an dem fenster gestanden hatt, da sah er eyner
gewapenten ritter in den hoff komen ryten uff eim ungerschen roß, das
uberall schwiczt von lauffen und von arbeyt das es gehabt hatt. und der ritter
hub an zu ruffen:< thund off bald!> aber die im huß enhortens nit, wann sie
hart entschlaffen warn. darnach unlangs kamen zwen ritter dem andern nach
in den hoff und ranten yne mit geraufften schwerten ane. er fragt sie was
sie sin wolten; und sie antworten, er möcht nit entgan, dann er must sterben.
< was wißent ir dann>, sprach er,< were ich sy?>< ich meyn>, sprach der eyn,
< an dynem wapen, du syst herre cayn der marschalck, der verzagst und der
böst ritter der welt>, und schlugen uff yne. er wert sich des besten er möcht.
und als lancelot verstund das er key was, da lieff er zu synen wapen und
warff synen halßberg an, syn helm offs heubt. er nam schilt und schwert und
lieff zu eynem fenster, das was mit ysenyn geremß gemacht. er zurbrach sie
zustunt und sprang allgewapent inn den hoff. er lieff zu den die key
angerant hatten und schlug den ersten so hart uff syn helm das er vom roß fallen
must so sere verturmelt das er kein macht me hatt uff zu stan. lancelot trat
zu im, wann er yn also nit laßen wolt, und zoh im den heim vom heubt so
nitlich das er im das antlit by nah alles geschonnen het. er warff
yn hinweg und gab dem ritter mit syns schwerts knopff groß schlege so hart
das das rot blut daruß springen must. da er sich sere verdurmelt fult und
das schwert sah komen das hoch offgereckt was, da batt er gnad, wann er
forcht hatt zu sterben, und sichert lancelot zu halten wo hien er yn manen
wurd. er nam die glubd und stund von im off und gesah das sich her key
zumal sere wert des besten er vermocht und doch als eyner der mud und sere
gearbeyt was. lancelot trat zum stryt und sagt zu herrn key:< herre, laßent
mir dißen stryt>, wann der ritter vil schadens im zufugt,< er mag vor mir nit
gestan!> da ließ key den stryt mit dem ritter, dann er gedacht wol das es
lancelot were, aber er was doch inn zwyvel, wann er yn nit eygentlichen
gesehen hatt auch kund. lancelot was behende, starck und frisch und der ander
so sere mude und gearbeit das er synen schilt kum gehalten mocht. er hub
das schwert hoch off zu berg und gab im eynen so großen schlag off synen
helm das er im vom heubt fallen must. als der ritter syn heubt bloß und
entwapent sah und das er alleyn by dem was den er vil beßser erkant dann
sichselber, da gewann er so groß forcht von dem tod das er yn gnad batt.
lancelot sprach:< ich wil din keyn gnad haben, wo du mir nit gelobst zu
halten war ich dich manen.> und er gelobt es im, wann er wol sah das er dot
were gewest, hett er im synen willen nit gethan. da rufft er dem andern ritter
und sprach zu yn beyden:< ir herren, ir sint myn gefangen, zu ryten wo hien
ich wil.> sie sprachen:< herre, ir sagen ware.>< so gebieten ich uch>, sprach
lancelot,< off den eyd und glubd ir mir gethan hant, das ir off den pfingstag
sin wollent in konig artus hoff myns herren und daselbst uch dem konig
antwurten von wegen herrn key des marschalcks und nit dannen zu komen one
willen und verhengkniß konig artus.>
< herre>, sprach der ein,< wir hant des nit zu thun, wann uns herre key
nit uberwunden hatt, aber ir, den wir nit kennen, hant es gethan.> lancelot
sprach:< ir hant mir gelobt mynen willen zu thun. nu ist myn wille also das
ir halten sollent hern key dem marschalck, darumb mußent ir es thun; und
ob irs nit thund, so haltent ir nit uwer truw.> da sprachen sie, die wil es im
also zu willen were, so wolten sieß thun nach syner begird. darnach saßen sie
off ir roß und ritten den weg hin den sie here komen waren. und die im huß
waren off gestanden, wann sie von dem geruch des strytts erwachet waren,
und stunden an den fenstern zu besehen was die ritter deten. sie sprachen
under yn das ir gast zu mal byderbe und kune were. und als sie die zwen
ritter hinweg ryten sahen, da schloßen sie die thur off, das lancelot nit zum
fenster off stygen dorst. und hatten vil stangkerczen enczunt, das sie im huß
wol gesehen kunten als sie darinn geen solten, wann der wirt sere rych und
mechtig was von gut; und gedacht wol das die zwen gesellen von konig artus
hoff waeren. er fragt hern key ob er auch geßen hett.< neyn ich>, sprach
herre key. zu stunt deth er im zu eßsen geben und ein beth inn lancelots
kammern bereyten.
als key myn herrn lancelot kennen wart, deth er im groß freud und
sprach zu im:< herre, ir sint one den tag wißentlich von dem thorney
geschieden, da hien wir komen waren durch uwernt willen.>< sahent ir mich dann?>
sprach lancelot.< ja>, sprach key,< ich fulens noch wol, wann ir schlugent
mich so hart das ich den halß by nah gebrochen hatt mit dem fallen, und thut
mir noch we.>< da von sollent ir mir nit undanck sagen>, sprach lancelot,
< wann ich uwer nit enkant, und an solchen enden kent man wedder frunt noch
finde. sahent ir mordret auch da, herrn gawans bruder?>< ja>, sprach key,
< ich sah yne nach der versamenunge uff der placzen da der thorney was
gewest. er was so sere geschlagen und verwunt das er sich nit gewegen kunt,
und man furt yne zu hoff uff eyner roßbarn.>< wißent ir>, sprach lancelot
< were es im gethan hatt?>< ja>, sprach key,< es waren syn brudere herr
gawan, gaheries und gwerehes, die yn im thorney also schlugen das er
uch nit gevolgen mocht.> da begunde lancelot zu lachen darumb das yn syn
brudere also geschlagen hetten und sprach:< so vil hatt er daran gewunnen
das er mir nit nach volgen wolt; dann ich meyn, hett er sich by mir gehalten
er wer nit also geschlagen worden.> und als key geßen hett, da furten sie yn
off ein köstlich beth in die cammer da lancelot inn lag. sie lagen nyder zu
schlaffen und alle die im huß waren, wann es dieff in die nacht was. und
lancelot hett vergeßsen zu fragen wer die zwen ritter weren die herrn key
hatten angerant. und des morgens, so bald es tagt, stund lancelot off und
ging herrn key wecken, wann er gar hart schlieff. darnach ging er zu den
wapen da sie lagen, und im geschah also das er meynt sin wapen nemen. da
wurden im herrn keys wapen und sin decken, so, were yne daraffter gesah,
der meynt, es were key. und da er gancz gewapent was, da ging er mitten
in den hoff, und da sprach zu im der wirt:< herre, ir hant uwers gesellen
wapen angethan.> und als lancelot das enpfand, da hochenlacht er und sprach:
< dwyl ichs an han, so wil ich mich nit entwapen, wann es brecht mir zu vil
arbeyt. und sagent hern key, das er die myn nem, wann ich die synen hinweg
fure, und habs nit mit wißen gethan.>
da saß lancelot uff und schied von dannen und reyt biß primzyt. da
kam er off ein bruck, die ging uber ein fließens waßer, und vor der brucken
warn vier ryche köstlich gezelt uffgeschlagen, mit syden gewirckt. und in
yglichem gezelt saßen vier ritter all gewapent, und vor ydem gezelt hing ein
wißer schilt und vier glenen offgeriecht da by. und als sie lancelot
komen sahen, sprach ir eyner:< hie sehe ich eynen ritter uß konig artus
hoff komen. laßen wir yne ryten, so han wir syn me schand wann ere.>
< warumb?> sprach ein ander.< darumb>, sprach er,< das es myn herre key ist.>
< inn gottes namen, so haben wir keyn not von im, wann er der verzagst ritter
uß konig artus hoff ist, und wir wollen yne fahen sunder anrennen. und als
wir yn haben und sin gnung gespotten, so wollen wir yne dann ledig laßen
hinweg ryten, dann yne gefangen zu halten haben wir nit dann schande.> lancelot verstund wol was die rytter sagten und lacht zu imselber, wann er
luczel darnach fragt, und reyt durch sie, das er yn nye keyn wort zusprach,
dann er besah sie sere. und als er mitten uff die bruck komen was, da sprach
eyner von den vier rittern:< so helff mir gott, herre key ist zu vil hochfertig
das er durch uns allesampt ist geritten und uns nit so wert gehabt hatt uns
zu grußen. und vermaledyt muß ich syn, ob ich im nit den lon gebe von der
schemden die er uns gethan hatt, das er das roß daroff er siczt nit hinweg
bringen sol. und ist syn halßberg nit zu starck, so wil ich yn thun fulen das
ysen von myner glenen ob es warm oder kalt sy, und yn syn torheit thun
bekennen.>< inn gots namen>, sprachen die andern,< ir sollent im nichts thun,
dann es were mer schand dann unser ere wo ir yn schlugent. wann ein
solchen man zu schlagen wurden wir nit furgezogen, dann er hatt noch wol
gethan; anders haben wir von im nit hören sagen dann das er der gröbst und
versprochest ritter were der wort der in konig artus hoff sy. darumb sollen
wir uns nit verwundern das er uns die buerkeyt und grobkeit gethon hatt,
wann er hatt ir vil me gethan sitt er ritter( und dar vor) gewest ist, und
laßent yn ryten. den bösen weg muß er halten und muß allsölch gezwergk
oder jungfrauwen finden die im das heubt abschlagen, wann wir durch ander
lut nit werden gerochen.>< so helff mir gott>, sprach der ander,< alles das ir
sagen mögent hilfft nit, ich ließ in keyn wyse nit, ich deth das ich gesagt han.>
er saß uff syn roß und reyt mit großer yle dem andern nach und rufft
yn an:< herre key, ir mußt mit mir jostieren, wendent uwern schilt herre fure,
oder ich stech uch hinderwert, des hant ir groß schande!> und lancelot lacht
sere da er hort das der der im nach kam meynt das er herre key were, und
want sich umb mit dem roß zum ritter, der sin glene off sym schilt zurbrach.
und lancelot kam mit großer macht, er stach yn und das roß mit einander
in das waßer. da kert er umb und reyt die straß hien da er here komen was.
und als die andern das gesehen hatten, da saßen sie off ir roß und rufften so
hoch das lancelot wol hören mocht:< wendent, herre key, wann ir mögent
also nit entgan!> und ließen ir roß lauffen zu im so sere sie ummer mochten.
als er sie komen sah, da hielt er stille am end von der brucken und beyt
ir biß sie kamen. da ließ er zum ersten lauffen und stach yn in das waßer,
dainn der ander lag. und er hielt nit still, dann er rant zu dem andern und
stieß im das schnydend ysen durch sin schultern, so das er vom roß fallen
must, und ließ yn off der brucken ligen gancz verwunt, und die glene brach
mit dem stich. da leyt er die hant an das schwert, das scharpff und clar
was. als der vierd ritter die dry stich gesehen hatt von lancelot und yn mit
geraufftem schwert zu im komen sah, da hett er gar groß forcht zu sterben,
so das er syn nit beyten dorst; er want umb und floh. aber lancelot, der yn
also nit laßen wolt, saß uff eim starcken lichten roß, das wie eyn haß lieff.
er jagt im so lang nach biß er yne erfolgt, und gab im so groß eynen streych
off syn helm das er zur erden fallen must so sere verdurmelt das er sich nit
off geriechten kunt. da rant im lancelot off den lip und zurtrat im alle syn
glieder, der er keyns hett, er enclagts. er stund ab und zoch im den helm
vom heubt und sprach, er must sterben wo er im nit sichert. aber der ritter
was so sere wunt das er nit zu im gereden kunt und lag lang zytt also das
er nye keyn wort gesprach, wann er von imselber komen was. lancelot
gedacht, es mocht sund syn yn zu töten, und ließ yn ligen biß er synen athem
wiedder gewann. da deth der ritter syn augen off und sah das lancelot das
schwert in der hant hatt und im traut zu erschlagen, geb er sich im nit
uberwunden. er sprach:< ach edeler ritter, durch got, nit dötent mich und laßent
mir das leben, ich geloben uch zu halten wo hien ir wollent.>< so gelob mirs
dann!> sprach lancelot und ließ yne an stunt uff stan.< weist du nu wer ich
bin?>< ja ich zu mal wol>, sprach der ritter,< ir sint herre key der
marschalck.>< die wil du sagst das ich key sy>, sprach lancelot,< so gebieth
ich dir das du syst off den pfingsttag oder des abends in konig artus hoff
myns herren. da soltu dich myner frauwen der konigin von mynent wegen
gefangen geben. und diß abentur erzele vor allen den die im hoff sint, und
wie der marschalck key vier ritter uberwunden hab!> er antwurt, dwyl er
es yn hieß, so wolt er es gern thun.
da saß lancelot uff und bevalh den ritter unserm herren got
und reyt by die gezelt. da fand er ein glene kurcz, dick und ußer maßen
starck. er nam sie und reyt uber die bruck und gesah die zwen ritter die er
abgestochen hett im waßer ligen, der ein was ertruncken und der ander was
am staden. er reyt syn straß so lang biß er kam umb den mittag in eynen
hohen walt. und als er kam in ein tal, da gefiel es sich also das er
wiedderreyt mym herren gawan, hectorn, hern ywan und sagremors der
unbescheiden, die sich an dem morgen zu inngangk desselben waldes funden hatten.
und herre ywan hett des andern tags davor mordret gelaßen starck und gesunt
in merlins burgk. und als sie lancelot sahen, da meynten sie das er
key der marschalck were. sie stolten an stunt und ritten in den walt. und
sagramors sprach zu herrn gawan:< herre, wollent ir eynen stych gesehen?>
< von wem?> sprach herre gawan.< von herrn key dem marschalck( und von
mir), der dort herre kompt ryten so mechticlich als wer er ycz von sym amys
gescheiden.>< ach sagramors>, sprach herre gawan,< ir sollent nit jostiern, ir
mochtent uch we thun, das wolt ich in keyn wyse nicht.> aber alles das herre
gawan gesagen mocht fragt sagramors nit nach und reyt zu lancelot so bald
er kunde an dem roß gehaben. und lancelot, der yne nit enkant umb syner
wapen willen die er verwandelt hett, want mit synem roß umb so bald er
yne komen sah. und sagramors zurstieß syn glene mitten in dem griff, das
sie zustucken sprang. und lancelot, der yne nyder greyff, stach yn mit so
großer macht das er mit dem roß zur erden fallen must; und mit dem fall
ward er zumal krangk, wann im das roß uff den lip gevallen was. lancelot
reyt fur sich und ensah nit darnach. als hector das ersach, gedacht er wol
das es herre key nit were und möcht ein ritter syn der herrn key erschlagen
hett und syn wapen furt. er sprach zu herrn gawan:< herre, beytent myn
alhie!> und kert sich zu lancelot und stach ein sölchen stich in synen schilt
das syn glene zu stucken springen muost. und lancelot traff yne wiedder also
hart das er yn durch schilt und halßberg stach und mit dem ysen durch den
lincken arm, das das rot blut daruß lieff, und viel zur erden.
als die andern zwen gesellen sahen allsölch stich geben, da waren sie sere
betrubt und fluchten der stund das das stechen angehaben were. herr gawan
sprach zu herrn ywan:< was sollen wir herin thun, wir sint ubel betrogen
worden an herrn key, das wir meynten, er were es.>< aber off myn truw, er
ist es nit>, sprach herre ywan,< beytent myn alhie, ich muß mit im ryten und
mit im jostiern. sticht er mich ab, da frag ich nit nach>, und rant zu
lancelot, der yne enpfing, und stach yn allsolchen stich das er im den schilt spielt.
aber der halßberg was so starck das im keyn riem brach, und der stich was
so hart das er die erd suchen must; und mit dem fall ward er zu mal sere
verwunt.< ach gott>, sprach herre gawann,< nu ist keyner me abzustechen
dann ich alleyn; und der ist zu mal ein tor der einen man an rent, er wiß
dann wer er sy. ich het nit gemeynt das an eynem ritter so groß frumkeyt
und kunheit gewest were als an im ist. furware, er muß mich auch abstechen,
so mag ich den andern geselschafft leysten; ich will mit im jostiern!> und leyt
syn glene yn. er umbfing den schilt und rant zu lancelot so sere zornig das
er nit wust was er thun solt. und der ghener, der im noch keym andern
jostierns versagt, erkant sin nit und sprach zu imselber:< möcht sich myn glene
noch diß mal halten, so hett sie mir zu mal wol gedient>, wann er ir dry mit
abgestochen hatt, der keyner was, er wer von großer kunheit. da kamen sie
mit gewalt und großer macht zusamen gerant. und herre gawan
traff mit dem ersten und traff yn so hart das er im den schilt spielt. aber
der halßberg was so fast und wol gespart das er den stich wiedderhielt so
wol das keyn ringk enbrach, und sin glene sprang zu kleynen stucken. und
lancelot, der all syn sterck daran stalt, stach off yn, so das er im schilt und
halßberg zurstuckert, und wunt yn off der lincken syten, aber es was nit sere
dieff. und sin glene was also starck das er yn und das roß da mit zur erden
stieß. er zog syn glene zu im und reyt sin straß fur sich, das er sie nit ensah
und ließ sie off der erden ligen verschampt und mit schaden. und sagramors,
der zum ersten abgerant was, hett das jostiern aller syner gesellen wol gesehen
und mocht nit geschwigen als er sah lancelot hinweg ryten starck und gesunt.
er rufft zu im:< herre ritter, ich weiß nit wannen ir sint, aber ir mögent uch
wol berumen wann ir in uwer land koment, es sy wo es wol, das ir mit eyner
glenen abgestochen hant myn herrn gawan, hector von mares, hern ywan
und sagramors den unbescheyden.>
da lancelot verstund das im sagramors gesagt hett, da ward er so sere
betrubt und zornig das er nit wust was er thun solt. aber er wolt nit umb
wenden, darumb das sie nit gewar wurden das er es were, und gedacht wol,
sie soltens herrefaren am schild; deßhalben er yn hinweg warff in den walt
und rant dar durch so bald er es an sym roß gehaben mocht und als yn der
dot gejagt hett, sere betrubt, und vermaledyt die stund das er ye geborn ward,
wann er wer der unabenturlichst und der ungluckhafftigst under allen rittern,
und sprach:< lieber herre got, mißeging es mir, das were recht, da ich schand
und unere suchen an den ghenen die ich mit aller myner macht eren solt.>
also reyt lancelot fluchen und ubel reden mit großer yle, wann yn ducht
wol das er ubel gethan hett, und reyt so lang im zorn und ungemut biß er
kam off eynen hohen berg. er besah sin roß, das von arbeyt sere mud was
und von den spornschlegen, die im viel zu leyde hetten gethan; und were es
nit von großer gut gewest, es must gestorben syn. er hielt still und ließ syn
roß sich wol erblasen, wann er meynt das die jhenen die er abgestochen yne
nit ervolgen mochten. er ließ sin roß weyden und rugen, das im zumal
noth was, und band es inn ein scheden an ein baum. darnach ging er ein
wenig höher und ersah zwey gezelt ober im off geschlagen under eim
lorberbaum und dar by ein lotsch, die nuwelich gemacht was. er ging in ein gezelt,
das im das nehst was, und sah off eim siczbeth ein jungfrauwe ligen, die er zu
dick malen me gesehen hatt als yne beducht, aber er kund nit gedencken off
was enden oder wannen sie were. darumb ging er naher by sie und besah sie
so lang das er sie kennen ward, das es die jungfraw was die yne ernert von
dem vergifft, das er in eim bronnen getruncken hatt, und yren magdum umb
synen willen behalten wolt. als er sie sah, da was er zu mal sere fro, wann
es was die die er in der welt allerliebst hett, und grußt sie zu mal fruntlich.
und sie danckt im zu mal tugentlich und stund gegen im off da sie yn komen
sah und hieß yn wilkum syn.< jungfrauw, wollent ir mich diß nacht
beherbergen?>< herre>, sprach sie,< wannen sint ir?>< ich bin ein wandelritter.>< sint
ir dann von konig artus hoff?> er antwort< ja>.< so wil ich uch herbergen>,
sprach sie,< umb des biederbsten ritters willen der welt, der also wol da zu
hoff ist als ir sint.> und er fragt sie wer der ritter were.< es ist ein der frömst
man>, sprach sie,< der in der welt syn mag, und wolt gott das er hie were so
starck und gesunt als ir sint, des were ich fröer wann das man mir die best
stat geb die konig artus hat. aber es mag nit syn, wann er ist verlorn
gewest me dann anderthalb jare, das gar großer schad ist, wann alsölcher
byderman nummer funden wirt, als ich meynen.>< jungfrauw>, sprach lancelot,< ich
kennen uch und baß dann ir wenent: ir sint die jhene die yren magthum wolt
behalten durch lancelots willen.>< sicherlich>, sprach sie,< das ist ware, und wil
yn noch furter me also bewarn als ich off die zyt wolt thun.>< ist das nit ein
dorheit?> sprach lancelot,< es were vil beßer gewest das ir ettlichen großen
herren zu mann genomen hettent.>< wißent furware das mich ettlich
geheischen hant>, sprach sie,< die vil edeler waren dann ich oder eyinicher in mynem
geschlecht. aber das ich gelobt han wil ich, ob gott wil, nummer gebrechen,
dann ich han den mit ganczen truwen so lieb dem ichs versprochen hab, das
mir lieber were das ich entlybt wurde dann das man myn spotten solt.>
als lancelot das verstund, da mocht er sich nit lenger verhelen. er sprach
zu ir:< ach jungfrau, kennent ir mich nit?> da besah sie yn baß und wart
yne kennen, das es der was den sie inn der welt begeret zu sehen vor allen
mannen, und warff im an stunt die arm umb den hals und sprach:< lieber
herre, wilkum mußent ir syn got und mir! wo sint ir so lang gewest?> er
antwurt ir, yn hett ein frauw lang zytt gefangen gehabt. darnach
sprach er:< jungfrauw, es ist also ergangen das ich yczo vier ritter inn dißem
wald gefunden han, der ich nit gekennt han, und yn me mißtan wann ich solt
haben.> darnach sprach er:< jungfrauw, es ist also das sie myn gut frund
sint, als ich meynen. sie werden mir nach volgen; darumb bitt ich uch das
ir mir ratent was ich thun sol, wann ich nit gern hett das sie mich kennen
wurden. und wußt ich das ir mich nit vor yn verbergen kuntent, so wolt ich
an stunt von hindann ryten.>< herre>, sprach sie,< ich weiß keyn sach die ich
durch uwernt willen gethun kunt, ich dets williclich und gern. und sagen uch
furware das ir umb yrent willen nit von hindann scheyden dörffent. dann
kemen sie herre, ir soltent als wol verholen syn das uch keyn man finden
möcht.>< so wil ich verliben>, sprach lancelot.
in dem als sie mit einander retten, sahen sie die hoh straß im wald herre
komen ritter, frauwen und jungfrauwen. da sprach sie zu lancelot:< herre,
sint fro und guts muts, wann ir sollent an stunt gesehen komen ein man von
uwerm geschlecht, den ir nye me gesahent.>< wer ist er dann?> sprach
lancelot.< herre, ir sollents wol gewar werden ee ir von hindann scheydent.> und
als die jhene nah by die gezelt kamen, stunden die ritter und scharganten ab
und halffen ir frauwen, die zu mal schon was, von dem seßel daroff sie saß.
der was mit grunem samyt verdeckt umb der hicz willen, die gar groß was,
das sie den nit we thet die dainn warn. und als die jungfrauw was
abgestanden, saczt sie sich nyder zu rugen da lancelot was. und als er sie komen
sah, stund er gegen ir off, wann sie was gar schön und gleich wol ein edel und
hoch frauw sin. da sprach sie zu lancelot:< lieber herre, verlibent siczen,
wann ir durch abentur vil muder sin mögent dann ich sy.> da saßen sie
beydsamen nyder, und zu yren megdten sprach sie:< bringent mir herrn helyan
den wysen!> da gingen sie zum seßel, von dem sie abgestanden waren, und
namen ein cleyns kint, das ein jungfrauw in ir schoß hat, und bracht es yrer
frauwen, und es was nit me dann zweyer jar alt. da sie es ir gebrachten, da
finge sie an das kint zu kußen in syn mundt und so groß freud zu machen als
wer es got selber gewesen. lancelot besah das kint, und ducht yn so gnuglich
und schön syn als er ye keyns gesehen hett, so schön was es ein creatur. er
sprach zu ir:< frauw, wes ist diß kint?>< herre>, sprach sie,< es ist des der es
gemacht hatt, und ich han es under mym herczen getragen. ist es nit zumal
suberlich?>< ja furwar>, sprach lancelot,< ich gesah nye keyn schoner kint von
synem alter.>< herre lancelot>, sprach die jungfrauwe die yne geherbergt hatt,
< was beducht uch am kinde?> er antwurt:< mich beducht nit anders dann das
es zumal schön und hubsch sy.>< wißent ir auch wes es ist?>< ich enweiß nit
anders dann das es dißer frauwen sy, als sieselber saget.>< wißent>, sprach sie
< er ist uwer nefe gar nahe, wann bohort von gaune hat yn gemacht da er den
thorney gewann den konig brangere machen deth. es ist in der welt keyn
man der diß kint gesicht und bohort kennet, er sprech, er hets gemacht.>
als lancelot die mere verstunde, da was er uß der maßen fro und besah
das kint eben das es bohort zumal glich stund, so das ers wol glaubt das es
syn were. da begund er im augen und munt zu kußen und dem kind groß
freud zu machen. und als die frauw vernam das es lancelot vom lac was,
von dem man so viel guts saget, und des mannes nefe den sie in der welt
allerliebst hett, da was sie nit wenig fro und guts muts. sie arbeit sich zu
sym dienst und deth im zu mal groß freud und ere. er danckt ir gar
sere und erbot sich ir wiedderumb fast fruntlich. und die jungfrauw die lancelot
geherbergt hatt zog yn off ein sytt und erzalt im alle die sachen wie
bohort by der frauwen gelegen hat und in was wise. lancelot glaubt ir wol
das es also were, und gedacht das im auch also gescheen was mit des richen
konig pellis dochter, die ein kint von im gewonnen, als man im gesagt hat.
da stund er off und det synen halßberg uß und entwapent sich zu mal und
sprach zu syner wirtin, er hett nit me angst das die vier ritter kemen und yne
dainn funden. sie fragt yn:< was wapen furent sie?> und er sagts ir gancz
und gar.< nu wißent>, sprach sie,< kemen sie herre, wir wolten uch so wol verbergen
das sie uwer nit geware solten werden.> da saß er wiedder nyder by
konig brangeris dochter, und sie sprach zu im:< herre, als ir bohort
gesehent, so sagent im von mynent wegen, hett er gegen nye keyner frauwen
mißetan wann gegen mir, so hett er doch zu vil ubel gethan. wann da er von
mir schied, globt er mir als ein getruwer ritter, er wolt mich in dißem jare
gesehen, und hatt der glubd nit gehalten, wann er sitt nye zu mir komen ist.
und sagen uch das er nit so warhafftig ist als ich gemeint hett, und hatt mir
so viel missetan das ich als lang ich leben nymer me keynem fremden ritter
getruwen, wo ich yn nit zumal versucht han.>< ach jungfrauw, durch gott,
habent sin gnade! dann ich sagen uch furware das sie so vil zu thun han
gehabt, mich zu suchen und mit andern sachen, das er nit hat mögen zu uch
komen. darumb sol es uch nit schwer syn, und bitt uch das ir im durch
mynent willen vergeben wollent; so wil ich gancz uwer gewißer frunt syn alle
myn leptag.> und sie verzeyh im gern umb synent willen, die wil er es gehabt
haben wolt. - hie leßt die abentur von yn zu reden und kert zu herrn gawan
und den andern dryen gesellen die lancelot abgestochen hatt.
uns sagt die abentur, da lancelot von den vier gesellen geschieden was,
das herre gawan gesehen hatt im synen schilt zur erden werffen. er reyt da
hien und fand den schilt, er hub yn off von der erden und sprach:< herr
schilt, ir hant gehangen an des byderbsten mannes hals den ich ye gesehen
han. darumb sol man uch off der erden nit ligen laßen, man sol uch alle ere
thun. ir sollent nit lenger hie verliben, wann ich wil in konig artus hoff uch
furen, und es sol ein gut wurtzeichen im hoff syn mir dester baß zu glauben.>
da nam herre gawan synen schilt vom hals und warff yn nyder zur erden
und hing den den er offgehaben hatt an synen hals. er nam syn glene und
saß off syn roß; also daten auch die andern. und als sie gestalt warn biß an
das ryten, da sprach herre gawan:< ir herren, was wollent ir thuon?> hector
antwurt:< was wollent ir thun?>< ich ratt>, sprach er,< das wir im nach volgen
so lang biß wir yne finden, zu besehen ob wir yn kennen. und ist er dann
nit uß konig artus hoff, so ducht mich gut syn das wir yn mit wapenspiel oder
mit gute zu hoff brechten.>< ach>, sprach hector,< was ist diß das ir sagent,
wißent ir noch nit were er ist?>< neyn ich furware>, sprach er.< es ist herre
lancelot vom lac myn bruder, wann in der welt keyn ritter ist der allsolch
vier stich gethun mocht dann er, eynen nach dem andern, als der gethon hatt.
darumb soltent ir yn billich baß erkennen wann ir thund, dann ir zu dick
malen groß ritterspiel von im gesehen hant, als er auch ycz gethan hatt.>
< furware>, sprach herre gawann,< ich gleubens nit das er es gewest sy; wann
er wol weiß das wir in dißem land syn, er hett nit mit uns gejostieret biß er
gewust hett were wir gewest weren.>< in gottes namen>, sprach hector,< hett
er das jostieren versagt, so hett er gethan als ein zag, wann yn sagramors so
erferlichen ane rant und so nytlichen das die flucht oder jostieren, ir eins, must
syn. darumb dorfft er nit fragen wer wir wern. und da er gewust hat das
wirs gewest sint, da ist er so zornig worden das er synen schilt zur erden
geworffen hatt und floch da hien, darumb das wir nit geware wurden were es
wer. und ir sollent wol gesehen, wann wir zu hoff komen und yne nach dißen
sachen fragen, das er es zu mal nit bekennen wurd das ers nit gethan oder
gewest sy, als der jhene der der hubst vor allen rittern ist.>< uff myn truw>,
sprach herre gawann,< ir hant mir so viel gesagt das ich es wol glauben wil
das er es gewest sy. und darumb das er uns dißer sachen nit leucken möge,
wil ich dißen schilt und glene zu hoff furen.> also retten sie von lancelot und
ritten off ein straß, die sich schied off zwey ende. sie hielten die zur lincken
hant und verlorn yn, also das sie sit nye keyn mere von im vernamen biß sie
zu hoff kamen. und lagen des nachtes in eyns waltbruders huß, der gar eyn
byderman was und sie zu mal viel nach yrem stat fragt und yn dient mit
allen dem er vermocht. desselben morgens schieden sie von dannen und rieten
so lang durch ir tagreisen das sie off den pfingstabent geyn chamalot kamen
als der konig zur kirchen gan wolt das ampt zu hören. und was gar groß freud
da, wann der gesellen von der abenturen zehen zu hoff komen waren starck
und gesunt, mit den der konig und die konigin nit wenig freud hatten.
der hoff was zumal groß und der ritter zu mal viel, wann alle
die hohen manne, die von konig artus lehen und lant hatten, waren allesamen
da, dann der konig yn allen gebotten hat. und waren so köstlich zu hoff
komen als sie ummer mochten. und als es kam umb den mittag da der pallast
aller vol guoter und hoher manne was, da kamen die vier gesellen in den hoff
ryten und stunden abe. der konig ging an das fenster zu gesehen wer sie
weren. da sprach herre gawan zu synen gesellen:< ir herren, myn herre der
konig ist hie oben, darumb sollen wir nit gancz gewapent fur yn gan; so raten
ich das wir unser helm abthun.> sie dethen also und gingen off den pallast.
und als der konig sie erkant, da gewann er die gröst freud da von uch nit
zu erzeln were. er lieff zu herrn gawan mit off gethanen armen und kuost yn
me dann hundert malen. darnach gieng er zu den andern und kuost ye einen
nach dem andern und fragt sie wie sie sich gehalten hetten. sie antwurten im:
< wol, gott hab danck, wir sint gesunt und starck>, und meynten ir abenture
vollenbracht haben. und als der konig gesah das die gesellen komen waren
und den nit sah des komens er fröer gewest were dann aller der andern rytter,
da was er so sere betrubt das er by von synen sinnen komen was und schied
vom sale. er ging in syn kammer und fing an den grösten jamer von
der welt zu tryben und sprach:< ach gott, sol der nit komen von dem diß huß
me gebeßert were dann von den halben die hieinne sint? furwar, hett ich nit
so groß begird zu im, er wer lang komen.>
groß was die freud die mym hern gawan und den andern gesellen geschah
von den allen die sie dainne funden. und myn herre gawan gebott das der
schilt, den er bracht hatt, mitten in den sal gehangen wurd, das alle die darinn
kemen yne gesehen. und der konig fragt warumb man yn da hien gehangen
hett.< herre>, sprach herre gawan,< das alle die darinn weren exempel daran
nemen sollent. wann mich bedunckt das der jhen der yn vor mir gefurt hatt
der best ritter der welt sy, und ich meynen, es sy lancelot gewest>, und erzalt
im wie er sie alle vier abgestochen hett, eynen nach dem andern, mit eyner
glenen.< und als er gewar ward were sie waren, da warff er synen schilt zur
erden. und da ich den schilt sah von so eim frummen ritter off der erden
ligen, da hub ich yn off und ließ den mynen da. ich sprach, ich wolt den
synen und die glene her zu hoff furen.> da deth der konig die glene by den
schilt stellen, dem guten ritter zu ere, und fragt sie was mere sie im von
lancelot brechten.< furware>, sprach herre gawan,< ich han yn sitt nye gesehen
da er von dem thorney komen was der vor der burg zu penigne was, da ich
yne so viel thun sah mit gezugniß der gesellen eins teyls, die hieinn sint, als
er ye vor camalot im thorney getete, da er die gesellen von der tafelronde
uberwande, wann er yczo vor penigne hatt gethan als mich beducht.> und wie
sie also stunden da von zu reden, kamen in den hoff myns herren gawans
vier gebruder agravans, gwerehes, gaheries und mordret. sie stunden im hoff
ab und daten ir helm vom heupt. und da sie bekant wurden von dem volck,
da ward es dem konig gesagt. der sprach zu hern gawan:< laßent uns gan
zu uwern brudern, die sint komen.> da gingen sie in den pallast. und der
konig kust sye alle vier und dete yne groß ere und freud; also daten auch alle
die dainn waren. da sprach mordret zum konig:< herre, ist lancelot noch nit
komen?>< furware neyn>, sprach der konig,< das mich fast sere beschwert. ich
bitten got das er kurczlich komen muß, wann inn der welt keyn sach ist der
ich me begere wann syner zukunfft.>
der konig was zumal sere betrubt durch lancelots willen. er fragt herrn
gawans bruder ob sie keyn mere von im wusten. sie antworten, sie hetten
yne sitt nye me gesehen das der thorney vor penigne were gewest. da sprach
die koniginn zum konig:< herre, es ist zyt das man zu kirchen gee.>< so laßent
uns gan!> sprach der konig. er det synen rock ane und saczt syn kron off syn
heubt und nam den guldin zepter in syn hant, der gar behend gemacht was.
er was von großer schonheit, wann er nit me wan funffczig jare alt was, und
stund eim bydermanne wol glich. er wolt des tags syn manschafft besehen,
der gar vil da was, und sprach so hoch das alle die da waren das wol hören
mochten:< ach got, diß groß freude die wir anheben umb des willen der nit hie
ist, von des kunheit diß huß hoch erhaben und erluchtet ist, hetten wir yne
hie by uns! ach herre jhesus cristus, dwil es din wille ist mich also zu
haben, so gib mir din gnad das er vor der fronmeß komen muß!>
die rede sprach er in der kirchen zu sant steffan, die off die zyt die gröst zu
camalot was, wann der konig die gewonheit hett das er off den hochzyten meß
und gotsdinst zu hören pflag in der grösten kirchen der burg oder stat, da er
synen hoff halten wolt. und als er meß gehort hatt, da ging er wiedder inn
den pallast. und dwil was bohort und leonel auch von den abenturen komen
und hatten mit yn bracht die uberigen alle von yrer gesellschafft, so das yn
nymans gebrast me, die in der suchung gewest warn, dann lancelot und key
der marschalck.
als der konig bohorten gesah, da det er im zu mal groß freud und ere,
wann die gesellen von den abenturen so viel guts von im gesagt hetten das er
sichs gar sere verwundert, und fragt yn wie er sitt gethan hett.< herre, wol,
gott hab danck, dwyl ich starck und gesunt bin; und sagent mir, durch gott,
ob myn herre lancelot komen sy.>< furware neyn>, sprach der konig,< das
mich gar sere beswert, aber er kompt noch hint oder morn, ob gott wil.
darumb wollent uch nit mißtrösten, wann wir wollent allsampt kurczlich sere fro
werden.>< herre>, sprach bohort,< got muß yn bald herre bringen, dann ich
werden nummer me fro biß zur zytt das ich yn gesehen han.> da trat her
gawan herfur und sprach zu bohort:< erschreckent uch nit, wann ir sollent
uns baß von im sagen wann ymands anders. wann off den tag als der
thorney zu penigne vor der burg was, da ließent ir uns und rittent im nach.>
< wißent furware>, sprach bohort,< das ich mich von im schied an dem selben
abent>, und erzalt yne warumb. und der konig antwurt, er dete im nit gar lang
gesellschafft noch auch den andern. uff stunt wart bohort entwapent und alle
die mit im komen warent. da enist nit von zu sagen die groß freud die im
hector und lyonel daten. und als sie das lang wil angetriben, da huben sich
an, ir freud zu verkeren, und betrubniß begund ir hercz umbgeben, dwil
lancelot so lang und noch nit komen was; und die andern fremden ritter trosten
den konig und die andern des allerbast sie mochten. darnach ließ der konig
die rock bringen, die er yn hett machen laßen, und sprach zu konig
bandemagus:< herre, ich fragen uch off uwern eydt wie diß rock baß geteilt mochten
syn.>< herre>, sprach er,< mich bedunckt das ir yglichen cleydent nach sym
werd und ritterschafft, und gebent die kostlichen röck den die beßer nach den
wapen eynen dann die andern syn.>< in gottes namen>, sprach der konig,< wir
kunens nit lichticlichen gewißen welcher der best ritter aller frumkeit under yn
allen sy, wo man sie nit zum ersten verhöret.>< herre>, sprach konig
bandemagus,< uff den jhenen da der merer teyl under yn allen mit eintrechtikeyt zu
halten und willen zu haben; darnach sollent ir uch riechten.> da sprach konig
artus, das wer im lieb, und sagt zu den gesellen:< ir herren, ich gebieten uch
uff uwern eyd das ir den besten ritter under uch allen nennent.> sie antwurten
alle, bohort wer der best ritter under yn allen, und bewerten das durch das
gut ritterspiel das er gethan hatt uff dem berg tartre, da er die vierczehen
gesellen durch wapenspiel uberwunden hat, darnach hectorn, hern gawan,
gaheries, lyonel und konig bandemagus. und darnach nanten sie sie allesamen
nach ordennatien und wie sie fur gut ritter gehalten weren einer als der
ander. da gab yne der konig die röck, die schön und kostlich waren, das keyn
so mechtig man were, er hett sie wol zu danck genomen. da ordiniert er
zwen, ein fur lancelot und den andern fur hern key den marschalck. und
die tafel wurden gedeckt; da saczten sich die gesellen von der tafelrond, ein
yglicher an syn stat da er vor me geseßen was. und man fand das der ritter,
die gesellen warn, anderthalb hundert syn solten, die seß und stett zu erfullen,
und ir gebrast noch zwölffer. das was dem konig zu mal schwere, wann sie
off dem pfingstag durch recht da gewest syn solten, so ferre sie nit kranck,
gefangen oder dot weren.
und als sie das erst geriecht vor hatten, da kam herr key
und stund im hoff ab. uff stunt ward dem konig gesagt wie ein ritter komen
were mit grunen wapen. als die gesellen die zum thorney vor penigne gewest
waren das horten, da stunden sie off alle die von der tafelronde und sagten
dem konig, es were myn herre lancelot der da komen were, das wusten sie wol
an den wapen die er furet.< ach gott>, sprach der konig,< gebenedyt must du
ummer syn das du yne uns herre gesant hast! furware, mich mag nu
nymands erzurnen umb keynerley sachen willen die mir zukomen mogen. gandt
hien und bringent mir yn herinn! dann furware, törst ich von hinnen off stan,
ich blieb nit umb eynes menschen willen der mich durch eyner stat willen
halten solt, ich wolt dar geen.> sie lieffen anstunt hinab und sahen das es
key der marschalck was. da gingen sie wiedder zum konig und sagten im
die mere. da ward er zumal zornig, das alle syn farb dot und verloschen was,
recht wie eschen. und als er reden mocht, da sprach er:< furware, es ist
großer schad das der byderman nit kompt; dißer hoff were doch von im me
gebeßert dann von andern hundert. doch so muß der marschalck wilkum syn,
wann es mir auch zu mal lieb ist das er komen ist.> und als sich herre key
entwapet hett under dem thorn in eyner kamern, da bracht man im kostlich
und rych cleyder, der ettlich me wann hundert marck wert waren. und als
er vor ein schöner ritter was, so ward er doch noch hubscher durch die
köstlich cleydung die man im bracht und er angethon hett; mit dem er in den
pallast ging und gruost den konig so bald er by yn kam. er danckt im sere
und hieß yn wilkum syn. da ging er an die tafelronde siczen an die stat da
er zu siczen pflag.
und als sie bynach geßsen hatten und wolten die tafel offheben, da kam
der ritter den lancelot an der brucken gefangen hett, als die vier ritter
meynten, es were herre key der marschalck. er kam zu fuß in den pallast und hett
sin roß im hoff gelaßen und synen helm abgethan. und als er kam under die
baronen, da trat er recht zum konig, den er wol kant, und grußt yn, und der
konig hieß yn wilkum syn.< herre>, sprach der ritter,< ich bitten uch das ir
mich thund geleyten zu myner frauwen der konigin, ich bin ein gefangen
ritter der in ir gefengkniß gesant ist.>< wer hatt uch dar gesant?> sprach der
konig.< herre>, sprach der ritter,< myn herre key der marschalck>, und erzalt
im wie ir vier eyner bruck huten und wie sie sin gespott hetten.< und darnach
uberwann er uns vier und det mich gereden und globen das ich mich off dißen
hutigen tag myner frauwen der konigin liebern solt von des marschalcks
wegen.> da sprach der konig zu hern key:< hatt dißer ritter ware?>< uff myn
truw>, sprach herre key,< sytt ich letstmals von hindann schied, so enfing ich
nye keynen ritter, dißen oder andern; darumb weiß ich wol das er von mynent
wegen nit here komen ist. ich weiß wol were yn herre gesant hatt.> da was
der ritter zumal erschrocken und sprach zu herrn key:< uff myn truw, ir
sagent wunder, dann ich weiß wol das ir des nunden tages im mey zu mal fru
kament an die verirt bruck und unser vier da fundent; der stachen ir zwen
in das waßer, den dritten off die bruck und mich zum letsten. ir
detent mich sichern und geloben, uff pfingstag oder off den abent herre zu
komen und mich gefangen zu liebern myner frauwen der konigin von uwernt
wegen, und bin hie als ich gelobt hab.>< wißent furware>, sprach herre key,
< das ichs nit was, wann ich die verirt bruck inn zehen jarn nye gesah. nu
besinnent uch baß wer es gewest sy der uch herre gesant hab.>< furware>,
sprach der ritter,< so enweiß ich nit wer es gewest ist, dann ich wil thun das
ich gelobt han, und bitten uch, herre konig, das ir mich furen thund zu myner
frauwen der konigin, myner glubden gnung zu thun.> da dete yne der konig
furen in der koniginn kammer, die by ir hatt viel frauwen und jungfrauwen,
die by ir aßen. der ritter knyet nyder vor ir und libert sich ir und erzalt ir
all die sachen und wie ein ritter yn gefangen hett, der im bevolhen hatt yne
zu libern von herrn keys wegen.< aber er enists nit gewest, er ist hieinne
und spricht, er kem in zehen jarn ny da hien da ich gefangen bin. darumb
kan ich nit gewißen were mich herre gesant hat. und dwyl ichs gelobt und
gesichert han, so stellen ich mich gancz in uwer gnade, mit mir zu thun was
uch gevellet.>
die koniginn sprach:< dwil ir nit wißent wer uch herre geschickt hat, so
mußent ir hieinne verliben biß off die zyt das ir geware werdent were er sy,
und es möcht der syn, ich zelt uch ledig umb synen willen, biß wir andern radt
hetten.> und sie beschied den knecht der den ritter zu ir gebracht hatt, das
er yn sich entwapen det und inn den sal furte da die andern sint,< und thu
im zu eßsen geben und but es im und sym roß wol, so das myn herre der
konig des ere hab>. der knecht thet als sie im bevolhen hat. und als der
ritter by die tafel by die andern geseßen was, da begund er sich im pallast
umb zu sehen und sah den schilt an eynem pfyler hangen den herre gawan
dar bracht hatt. er besah den schilt gar lang und ward yne kennen und
meynt, der rytter, der yn dar bracht, hett yne und syn gesellen abgestochen
und yne dargesant. da sprach er zum konig:< herre, ir mögent nu wißen und
erfarn were dißen schilt herre bracht hab. furware, das ist der der mich
uberwunden und gefangen hatt.> da sprach herre gawan:< uff myn truw, es ist
der ritter gewest von dem ich uch gesagt han.> und als herre key den schilt
gesah, sagt er das es lancelot vom lac gethon hatt, wann der schilt sin was
gewest. er wust wol wie yn lancelot hinweg gefurt hatt und fragt den ritter
uff was tags es gescheen were. er nant im denselben tag an dem er
uberwunden und gefangen was, also das herre key wol wust das lancelot
denselben tag syn wapen hinweg gefurt hett. da sprach er zum konig:< herre,
wißent ir nit were dißen ritter in gefengniß gesant hatt? ich wils uch sagen,
wann ichs wol weiß.>< so helff mir gott>, sprach der konig,< ich weiß es nit,
darumb begern ichs gare sere zu wißen und bitt uch mirs zu sagen.>< so
wißent>, sprach herre key,< das es herre lancelot vom lac gewest ist>, und
erzalt im wie er yn hett erlöst von den zweyn rittern und wie er des morgens
so fro were uffgestanden,< und das er myn wapen fur die sin mit im furt, dann
er nit anders wust wann das sie syn weren. und es was des nunden tages im
meyen als dißer ritter sagt das er here gesant sy. und darumb das ir nit
ungemechlich haltent, so sagen ich uch das ich dißen schilt gebracht han und
gefurt uß des bydermans huß darinn lancelot yne gelaßen hatt>.
< uff myn truw>, sprach der konig,< des gleuben ich vil baß dann eynicher
mere die ich in langer wilen ye gehört hab.>< herre>, sprach herre gawan,< es
ist so ware das man es wol glauben sol das lancelot mit syner sterck uns die
vier stich deth. so mögen wir auch wol glauben das wir versucht und verspot
gewest sint durch herrn keys wapen willen und durch des dörlichen offsacz
willen von sagramors, des halben wir mit lanceloten jostieren musten; und
wir solten es nit gethan han, wann er so wol thet als eyn der byderbst man
inn der welt, und han unser thorheit wol bewert.> da hub sich an die freud zu
mal groß, darumb das sie die geschicht und abenture wusten, und begerten
me dann zuvor das lancelot keme. der konig sprach:< kompt er nit noch
hint oder morgen fruw, so enward ich nye so zornig me und ungemudig von
eynnichem ritter als von dißem uff diß mal.>< furware>, sprach herre gawan
< ich weiß wol das er noch hint oder morgen ee terczzytt komen wurdet, und
ich forcht nit anders dann das er tod oder kranck sy. ist er aber lebendig, so
weiß ich wol das in keyn wise yn eyniche gefengkniß behalten mag.> und sie
waren alle gar sere begern das lancelot qweme. sie sprachen, wusten sie das
er nit uber funff myln were, sie wolten im engegen ryten mit großer
gesellschafft von rittern. und darumb das sie nit wusten ob er nah oder ferre were,
so enritten sie im nit engegen, wann sie yne auch nit wusten wo zu finden.
also was der hoff fro und guts muots und auch betrubt umb lancelots zukunfft
willen, aber sie hofften allesampt, er keme. aber der tag was noch nit
vergangen den er beschieden hatt, und mocht noch wol an zytt komen. weren
sie ettlicher maßen getröst gewest, so were die freud vollenbracht. und sie
deten nichts anders dann von lancelot zu reden und gedachten im groß freud
zu thun, so ferre yn gott dar sente.
in allsolcher wise warten sie den tag allen biß vesperzytt. da deth der
konig ein qwintern stellen inn der wießen vor camalot, und
wurden zwen schilt dar gestalt, da hett ettlicher fremder ritter yn gestochen. aber
der konig gebot das sie beyten biß lancelot keme; und darumb verlieb es den
abent underwegen, das keyner so kune was der me daroff schluge oder steche
durch des kunigs gebot willen. und darnach det er das schachzabel bringen
das lancelot zu hoff gesant hett. da spielt er und det die andern alle spielen,
und alle die darinn spielten wurden allsamen gemath. da sprach der konig:
< ach gott, warumb ist lancelot nit hie! wann were er hie, man wurd syner
meysterschafft eyne sehen.>
lang zytt warten sie also ob lancelot irgens kem. und als sie sahen das
er nit enkam, da gingen sie schlaffen ligen. und der konig lag alleyn in der
konigin kamern und schlieff gar wenig, wann er het groß sorg das lancelot
durch eynich böse abenture gestorben were. uff die ander sytt was es so lang
zytt vergangen das er yne nit gesehen hatt, deshalben er gar sere zu wißen
begert ob er sich sitherre gebeßert oder geschwechert hatt und das er so lang
uß dem konigrich von logres wer verliben; wann da er von dannen schied,
hett er nit gemeynt das er so lang uß gewest solt syn, es were dann durch
siechtum oder sterben. er schlieff gar luczel, wann er nit wust was er sagen
solt von sym leben oder von sym tode. noch vil betrubter was hector, so das
yn beducht, er musts beligen, und weynte. also deth auch bohort und lyonel,
die im liplichen anhorten. den was es zumal schwere, wann inn der welt yn
nymands lieber hett dann konig artus und syn nehsten möge. aber uber sie
alle hett yn der konig so sere lieb das es uch wunder haben mag. der konig
sprach dick zu synen heimlichen reten, das er im nit underscheyt wust ob er
lancelot lieber het oder herrn gawan. und die groß lieb were ir leptag nymer
me abgangen umb keynerley abentur willen die im zukomen mocht, enwere
gewest agravant der hohfertig und mordrett syn bruder, die durch yren
großen hohmut sagten dem konig das im lancelot schand und unere thete und
syner frauwen die er by im hielt; und sagten so vil das das groß geschlecht des
konigs syt den dot erleyt und vertriben wurden, auch sie beyde und alle ir
bruder zu tot wurden geschlagen, und der byderb konig must des sterben, das
großer schad und sunde was. wann off die zyt was keyn mechtiger man dann
konig artus, noch von sym rychtum so was keyn man so milt, so gutlich noch
so tugentlich.
des morgens, so bald es tagt, stunt der konig off und ging mit großer
gesellschafft zur kirchen zur metten und viel guter lut mit im. und als bald er
wiedder in den pallast kam, da fragt er nach lancelot ob er komen were, und
im ward gesagt< neyn>.< ach got>, sprach er,< sende yn uns kurczlichen!>
< furwar>, sprach herre gawan,< er wirt komen ee tercienzytt, ob er anders komen
wil.> da schied der konig von yne und ging in synen grosten thorn die stegen
off biß an das allerhöhst da er wol zehen milen umb sich sehen mocht, on in
den walt, alles nach lancelott zu sehen. er sah lang zytt umbsich, zu warten
ob er qwem. und das er nymands komen sah, nam yn gar groß wunder. und
sah von ferren ein ritter als er yn zu andern zyten me gesehen und erkant
het. da sprach er zu imselber:< ach, sol der nit komen den ich so sere begere
zu sehen vor allen andern rittern?> und wolt wiedder abgegangen syn. da sah
er uß dem wald eynen ritter komen mit grunen wapen ryten fuß fur fuß so
gemechlich und so sörglichen das er wol scheyn ein man von großer herlicheyt
syn. aber er hett by im weder frauwen noch jungfrauwen, schiltknecht noch
scharganten. und als der konig ein gut wyle yn also angesehen hett, erkant
er wißentlich das es lancelot was. er gieng zum pallast, so bald er
ummer mocht, zu synen ritten, die sin darinn warten, und sprach zu yn:
< siczent off und laßent uns im entgegen ryten, er kompt, ich han yn gesehen,
und ist nah hie by!>
da saßen die guten lut off und alle die da roß hatten. sie namen decken,
schilt und glenen, und ettlich namen ir halßberrg under ir decken, dester
gemechlicher zu ryten. und als herre gawan gesah das sie jostieren wolten, da
warff er an synen ruck ein guten starcken halßberg und licht, yn zu behutten,
und dete ein schön kostlich decken an synen halß, deylt mit purpur und
zindel grun, und saß off ein starck roß und licht, also das er sich wol da mit
behelffen mocht und sich in nöten daroff versehen, und sprach zu zweyen
schiltknechten das sie besehen das sie glenen gnug hetten. sie antwurten, er dorfft
keyn sorg da fur han. da reyt der konig uß mit vil luten von
hoher geselschafft. und die ritter, die gedeck und glenen genomen hatten,
fingen an zu jostieren. und da myn herre gawan kam, der fing an glenen zu
brechen und mit synem komen ritter darnyder zu stechen so engstlich, were
es sah, der hielt es vor ein groß wunder. er deth so wol ee lancelot kam das
me wann dusent inn der placzen im den priß gaben vor den andern allen. und
als er lancelot komen sah, rieff er yn an:< myn herre lancelot, hutent uch vor
mir!> und lancelot kant yn wol an synem rennen und auch an der sprach,
und er erbeyt des stichs, allrytende zu herrn gawan, der nit gemeynt hett das
syn glene so starck were, und stach yn mit macht in den schilt. der stich
was gar groß und lancelots roß schwach von ryten mit den tagreisen die es
gethan hatt und mocht dem stich nit wiedderstan und viel mitten inn die straß.
lancelot was mit den wapen uberladen und huot sich nit vor dem fall. und
herre gawan kunt syn roß nit gehalten, er reyt fur sich, betrubt und zornig
des stichs halb den er gethan hatt, das er nit wust was er sagen solt. und
lancelots roß lag off im, so das er keyn macht hett me off zu stan. das was
dem konig zumal sere leyt, er ließ zu im lauffen so sere er ummer mocht; also
daten auch die andern alle. sie hulffen im off und gaben im ein ander roß
vor das syn. aber er wolts nit nemen und sprach zum konig, er wolt das syn
nit begeben umb eynich ander roß,< wann ich nye keyn beßers funden han
das so vil arbeyt geliden mocht, wie wol es yczunt gevallen ist; das macht
das es in vierczehen tagen wenig gerugt und luczel geßen hatt gehabt>. da saß
lancelot off, er deth synen helm ab und gab yne eym ritter zu bewarn. der
konig reyt zu im und kuost yn und sprach zu im das er gott wilkum were als
der liebst man den er inn der welt hatt und den er me begeret zu sehen. da
fing an die freud gar groß die eyn yglicher deth, also das nymands uch da von
gesagen mocht. und ob myn herre gawan were betrubt und herschempt von
dem stich den er gethan hatt, des darff man nit fragen, dann er was der
tugenthaffst man der welt. er reit zu lancelot und sprach zu im:< herre, durch
got, wollent nit zurnen uber mich das ich uch den stich geben han, wann ichs
furwar mit wißen nit gethan hab.> er antwurt, er vergeb es im zu mal gern
und sprech im keynen undanck. da geschach lancelot groß ere von den rittern,
und deten im viel freude an, ydoch waren die ein fröer dann die andern. und
die sere groß freud die hector hett, da enwere nit von zu sagen; und als er yn
gesah, sprach er zu im< herre und bruder>, durch der großen lieb willen die
er zu im hett, das alle die es horten wunder da von namen, die groß ere und
freud die im hector thet. mit alsolchen großen freuden und eren ward
lancelot also enpfangen zu camalot in der statt off den pfingstag. und als er
kam in die groß straß, da fand er sie alle mit sydin duchern behangen, grun
und grae, so kostlich als solt gottselbs dainn geritten sin; die zierung geschah
alles durch der liebe willen die sie zu im hetten. und als sie inn den hoff
kamen, stunden sie ab und furten yn inn das meyst pallast. da die koniginn
yn komen sah starck und gesunt, da ging sie im entgegen mit den offgethanen
armen und umbfing yn zu mal fruntlich zu angesiecht aller der die dainn
waren. sie was so frölich als sie ummer syn mocht und deth im die grost
freud von der welt. der konig deth yn bald entwapen und im so schön und
kostlich cleyder bringen als im wol zugehort. darnach entwapenten sich die
ritter die gejostiert hetten und verwechselten ir rock. der konig thet sich an
und hatt sin guldin kron off sim heubt und ging an stund zu der procession
zu sant steffans kirch. da ging der konig zu allerforderst und die
koniginn neben im und darnach lancelot und die konig, die herczogen und
die grafen, nach dem sie mennlich und von großer geburt waren. als
lancelot inn die kirchen trat und ersach den trachen, von dem im der
byderman gesagt den mordret erschlagen hett, da gedacht er das es war were das
er im gesagt hett; und ward zumal betrubt und sere zornig und verdacht sich
gar sere inn imselber das so groß ein geschlecht, als er vor im gesah, inn
alsölcher wyse zum tode komen solt und vertriben werden durch eynen mann
alleyn; das er gern gewant hett, mocht es gewest syn, und enkund es nit
gethun, als yn beducht, sunder mordret zu döten. und erschlug er yn, so hett
er den hasß von dem ganczen geschlecht, die er in keyn wyse erzörnen wolt.
und darumb ließ ers syn. ein lang wyle gedacht er darnach und besah den
konig, mordret und den trachen und hett syn augen nyrgent anders gekeret.
und gedacht so lang daran das die konigin sin ware nam und merckt wol das
er so lang nit umbsust swieg. sie gedacht yn zu fragen als bald er alleyn
zu ir keme. und als die meß gesungen was, gingen sie wiedder inn den pallast
und funden die tafeln gedeckt, daran sie sich saczten zu eßen. und off
denselben tag kam ein abentuer da hien, des sie zumal fro warn, wann die ritter
von der tafelrond, der anderthalb hundert syn solt, allsampt komen waren,
so das ir keyner me gebrast, der heimschen und der fremden. ein ritter ging
zum konig und sprach:< herre, ir mögent wunder gesehen.>< was ist das?>
sprach der konig.< herre>, sprach der ritter,< alle die gesellen von der
tafelrond synt her komen zuhoff, so das uch keyner me gebrist.>< furware>, sprach
der konig,< were lancelot ußen verliben, die zwölff weren noch nit komen;
und ist mir zu mal lieb das sie hie sint, dann nach mym beduncken so enhan
ich sie nye me byeinander gesehen.>
also retten die ritter und guot lut von den und andern sachen. und
lancelot saß by dem sörglichen seß und besah die steyn, daran die buchstaben
nuowelichen geschriben waren, die also sprachen:< alhie muß off dißem
hutigen tag sterben der hochfertig brumal; und stirbt er nit, so hatt merlin
gelogen in syner prophecye.> da rufft lancelot den schribern und hieß die
buchstaben lesen. sie sahen die betutuong und sprachen zu lancelot:< herre,
diß abentur ist sere erschrockenlich. nu schwigent des da mit, dann wir
wunderlich abentur gesehen werden, als ich meynen, wann die buchstaben erst
hut geschriben sint.>< von den abenturen rede ich nit>, sprach er,< dwil ir mirs
verbietent.>
und als bald das eßsen gescheen was und die tafeln offgehaben waren,
da kam ein ritter mit wyßem wapen darinn und sprach zum konig:< herre,
ich bin herkomen in mynen tod oder zu mynen großen eren und enweiß nit
zu welchem, dann ich muß es versuchen.>< herre ritter>, sprach der konig
< das were mir nit lieb das ir zu uwerm tode herre komen werent, da ichs
verhuten möcht oder ander die hie inne sint, wo irs nit so wol verdient hettent
das ir sunder dem tode inn keyn wise nit entgan mögent.> der ritter deth
synen helm ab, synen halßberg uß und entwapent sich gancz und gar. da
er mit bloßem libe im pallast stund, da besahen yn alle die dainn waren, wann
er so schon und wol gemacht was von allen glieddern das er wol eim
bydermanne glich stunde der zu den abenturen gut wer. aber er weynt so sere
das wer es gesah wunder davon nam. der konig besah yn und hatt
syn groß erbermd und sprach zu im:< herre ritter, warumb weynend ir so sere?>
< herre, darumb das ich meyn, ich sy in mynen todt komen, dann myn hercz
sagt mirs und informiert mich.> darnach ging er mitten durch die ritter, die an
der tafelrond saßen, biß zum hindersten seß, der genant was der sorglich seß.
und da er lancelot ersah, da sprach er zu im:< durch die kunheit zu thun,
der ir uch noch nye angenemen torstent, muß ich sterben; dann inn dißen
seß, darinn ir nye getorstent siczen, darinn wil ich mich seczen sunder lenger
beyten und meyn, er sy me myn schad dann myn nuocz.> und mit dem saczt
er sich in den seß, darinn nye keyn ritter gesiczen torst, es wurd im leyt, und
nam uß synem buosen eynen brieff. er gab yn lancelot und sprach zu im:
< lancelot, nement dißen brieff, und sterb ich in dißem seße, so lesent yne
zuhörende aller der die hieinn sint, so das sie mögen wißen were ich sy und von
was luten. und wo ich entgan starck und gesunt, so weiß ich wol das ir yn
gern wiedder gebent.> lancelot nam den brieff. da sprachen alle die dainn
waren, der ritter hett groß kunheit gethan das er inn den sorglichen seß
geseßen were. - und es geschach des jars als man zalt nach cristi unsers
lieben herren geburt zweyhundert und inn dem sechsundzwenczigsten. aber
es enwert nit lang das er anfing zu ruffen:< ach gott, ich sterben!> und sprach
zu lancelot:< hie endauwet uwer frumkeyt nit, wann ir nit der sint der die
abentur vollenbringen soll. dann werent irs, so mochtent ir mich von dem
tode wol erlösen darinn ich bin.> da begunde er zu schryen und so ein hart
ende zu nemen das keyner darinn so kun was, er must sichs erschrecken. und
darnach kam oben herab fuer so stilliclichen, das sie nit gewißen kunden
wannen es komen were, und viel off den ritter, so das er inn kurczer zytt mit
einander verbrand. da verwundert sich yderman das sie wedder fleisch noch
beyn von im nit sahen und in dem als er brant, rufft er:< ach konig artus,
inn hohfertikeyt mag nymant nichts finden dann schand, des bin ich wol innen
worden, darumb das ich gedacht an sachen darzu ich nit komen mocht noch
ensolt. darumb muß ich hie sterben unbarmhercziglichen als von fuer und
hagel, und ich mag wol furware sprechen das so ein erschrocklich rach nye an
keym ritter me geschach als an mir, und meynts nit verdient zu haben!> der
ritter hett die wort nye so bald gesprochen, man gesah von im nit me dann
eschen, und von dem rauch der da von ging kam ein so groß stanck das sie
alle dainn groß wee enpfingen. und ir was eins teyls die nit fro waren da sie
den ritter brinnen sahen, wann sie besorgten das das fuer uff lancelott keme,
und sprachen zu im das er sich herab zug oder er verbrent sich. er antwurt,
er gedecht nit sich zu erwegen, dwyl er an die tafel geseßen were. er bleib
siczen und hett doch keyn ubel darvon, des sie sere fro allesampt waren.
da die sach ein end hatt und keym ritter nichts gescheen was, da sprach
der konig, das sie all zuhorten, er hett nye keyn so engstlich abentur gesehen.
< ich han alle zytt gesagt das von dißem seß wunder gescheen sol, der wir
yczunt eyn gesehen hant, und meyn, wir werden ir noch, ee wir sterben, me
sehen.> da sprach lancelot das man den brieff besehe den im der
ritter geben hett zu wißen was darinn sy, und enband yn uß einen tuoch vom
zindal, darinn er gebunden was; und rufft dem schriber den er vor den
wisesten hielt und ließ yn lesen dasselb er darinn fand geschriben. der schriber
deth den brieff von stund uff und fand das er sprach also:< wißent alle die an
der tafelrond gesellen sint, das es kam in konig claudas hoff uff den ostertag
das jung lut anfingen zu reden von lancelot vom lac und sprachen das er
were ein der kunst ritter der welt. und des volgten sie allsampt, on allein
prumal der hohfertig, konig claudas nefe. dann er wolts nit gestatten und
sprach, ir weren noch viel me die kuner wern inn der welt dann er. und er
ward gefragt were die werent. er antwurt: « das wil ich uch sagen und
bewysen durch recht das er nit kun ist, wann by dem seß da er siczt an der
tafelrond stett der sorglich seß, der beweret und bekentlich ist dem besten
ritter under yn allen. derselb seß stet alle zyt ledig, so das nymands daroff
ensiczet. und dwyl er allernehst by lancelot ist und siecht yn alle zyt ledig
stan, het er dann hercz oder kunheit, er geb sich yderman zu erkennen, so
das man forcht von im haben must, wann die eynen sagen, er sy der best
ritter der welt und die andern, er sy es nit. und durch dißen seß gedacht er
yn uß der forcht zu helffen. und durch die sach mag man wol mercken das
er nit kun ist, und man solt den vil me loben der darinn siczt, dwil er so
sorglich ist, als man sagt, dann yne; von allen dem das er sagt endeth er nye
keyns. » und als die von konig claudas hoff das horten, da sprachen sie, dwil
er nit beseßen were durch underscheyt der kunheit, so wurd nymer keyner
so kune der sich darinn geseczen dörst. er antwurt, er wolt darinn siczen.
« und darumb das ich wil das die von ganue wißen das me kunheit inn mir
ist dann inn lancelot, so globen ich uch yczund als eyn getruwer ritter
das ich mich off den sorglichen seß seczen wil, es gee mir zu leben oder zu
sterben. und gibt mir gott die ere das ich lebendig belib, das sol mir lieb syn;
und ob ich sterben muß, so kunend ir doch nit anders gesagen dann das es
durch myn kunheit gescheen sy. » und konig claudas wiedderriets im sere
am anfang, aber er wolts nit volgen durch eynich mans radt willen. er schied
anstunt von gaune und kam herre syns eyds sich zu erledigen den er gethan
hett; und es ist im also ergangen durch syn kunheyt als ir gesehen habent.
und das ist alles das ich inn dißem brief funden han.>
und als der konig den brieff hett horen lesen, da sprach er:< ich halt es
nit vor ein kunheit das dißer ritter gethan hatt, sunder vor zumal ein groß
dorheit, davon ich noch nye han hören sagen, wann wir von dißem seß wol
so vil wißen das er nymands bereyt ist dann eim alleyn. der soll von guten
und von ritterschafft die jhenen alle ubertreffen die vor im gewapent syn
gewest. und wir wißen auch wol furware das, so bald er herinn kompt, sol syn
nam beschriben funden werden inn dem sorglichen seß, der noch nit enist und
sol auch nit syn biß off die zytt biß er kompt. darumb sprech ich das der
ritter vil me dorechtiger gewest ist dann kune, und man sol yn billich me
schenden dann loben.> da sagten sie alle, er hett ware ding gerett, und
stunden off von der tafel da sie geseßsen warn. da saßen die jungen gesellen off
ir roß, die zu jostieren begerend waren, und schlugen an die qwyntern.
darnach fingen sie ane zu jostiern, also das ir gar viel wurden verwunt ee das
spiel verging. und der konig ging mit der koniginn und den
edelsten hoen mannen off der statmuer den schimpff zu gesehen. myn herre
gawan, syn bruder und vil ander gesellen von der tafelronde waren bedeckt.
und lancelot forcht das zorn davon komen mocht, darumb dorst er den tag
nit ußhin ryten. er behielt by im synen bruder hector, auch bohort und
lyonel, und sprach zu yn, er wolt nit haben das sie off den plane ryten. da
verliben sie gern, dwil er es gehabt wolt han. und herre gawan was in die
wießen mit den andern komen und fing an glenen zu brechen und ritter vor
im nyder zu fellen, und begund allsolchen wunder zu stellen das lancelot
selber bekennen muost das er nye keynen ritter ungewapet so vil sehe gethun.
denselben tag saczt sich die konigin by lancelot und waren heimlich by
einander, so das nymands von konig artus parthyen by yn was, wann die by
yn waren alle nefen lancelots vom lac. da hub die konigin an yn zu fragen
von mancherley sachen und wo er so lang gewest were.< frauw>, sprach er,
< mich hatt morgane inn yrem gefengniß gefangen gehalten zwen winter und
eynen sommer.>< ach lancelot>, sprach sie,< ir synt alle zyt zu betriegen.
hatt ich uch nit gesagt gehabt das ir uch vor ir huten sollent? ir sint zu
andern zyten me in ir gefengniß gewest, dannoch mußent ir uch mit ir bekruden.
wie kam es das ir zum letsten von der tufelin gefangen wurden und under ir
hend kamen?> da erzalt er ir wie eyn jungfrauw yn betrogen hett.< die furt
mich mit ir zu eyner abenturen, die durch nymands vollenbracht werden
mocht dann durch mich, und sie loge. dieselb was morgane jungfrauw. also
kam ich in ir gefengniß.> die konigin sprach:< dwil ir in gefengniß warent,
was detent ir und wie ward uch gedient mit allen sachen?>< furwar>, sprach
er,< es enwas kein ding noch spyse in der welt so gut, ich hett ir genung zu
aller myner begird alle die wil ich da was. und es was auch nye keyn
hochzyt, ich hett nuw cleyder gar kostlich nach allem mynem willen, als were ich
ein konig gewest. was soll ich uch me sagen? sie thet mir so wol und
köstlich das nye keynem ritter bas gedienet ward als mir, und enweiß nit warumb
sie es gethan hatt.>< wie entgiengent ir ire>, sprach sie,< was es mit irem
willen?>< furware neyn>, und begund zu hochenlachen vor schemden, wann er
nit sagen dorst wie es zugangen were.< ich bitt uch>, sprach sie,< durch der
truwen willen die ir mir schuldig sint, das ir mir sagent wie ir von dannen
komen sint.>< frauw, ir hant mich so ernstlich gefragt und so hoch ermant
das ichs uch sagen muß, und enwurde nummer keynem andern me gesagt von
mir, so ferre mich groß gewalt nit darzu tringt oder brecht.>
< frauw>, sprach lancelot zur konigin,< es ist war das ich eins tags im
meyen des morgens fru offgestanden was der gefengniß halb, darinn mich gar
sere verlangt, und saczt mich an ein fester mit ysen wol vermacht, die
offgiengen zu eym bangarten by der kamern darinn ich gefangen lag. und als ich
ein lang wile da geseßen hatt, sah ich vor mir stan ein rosenbaum mit rosen,
die sich erschienen gegen der sonnen. und ir ein gefiel mir under den andern
allen, die so frisch und rot was das alle die andern yren schyn verlieren
musten, so sere schön was sie. und anstunt was ich an uch gedencken, wann
mich beducht, als die rose uberqwam all ir gesellschafft von schonheyt, also
uberqwament ir alle die frauwen die by uch waren zu kamalot zu der letsten
versamenung mit schonheit und wirdikeyt. und der gedanck stalt mich in
allsolch not das ich anstunt die rose haben must die mich an uch gedencken
thet, die wil ich uch nit haben mocht. da nam ich die ysen an den fenstern
und zurbrach sie mit mynen henden, und in allsolcher wyse entging ich uß
der gefengniß. nu han ichs uch alles erzalt warumb ich so lang ußbliben must
und nit zu hoff komen kunt. dann wißent furware, hett die ursach gethan,
das ich in keynerley wise so lang ußen verliben were, wann ich so sere gern
wer hie gewest als ich ye was.> da sprach die koniginn zu lancelot:
< darumb das man meynt das ir dot werent so hat man von mir solch schande
gesagt des man mich wol erlaßen hett, hett man gewust das ir noch
gelebt hettent.> und lancelot, da er die rede hort, ward er nit wenig zornig,
wann er die koniginn vor allen sachen lieb hett. er sprach:< durch gott,
sagent mir, wer ist der der schand von uch gesagt hatt; und er mag nit so
mechtig gesin, ich will uch an im rechen nach allen uwerm willen.>< so helff
mir got>, sprach sie,< es ist keyn man inn der welt der uch me mißthan hat und
auch me haßt wann er thuot und den ir billichen haßen sollent nach allen
uwerm vermogen. und wißent das die schand die er von mir gesagt
hatt uch me zu leyde gescheen ist dann von dem haß den er zu mir haben
mag, wann ich im noch nye mißthan hab.>
als lancelot die rede verstund, da was er vil zorniger dann zuvor und
schampt sich so sere gegen syner frauwen das er sie nit an torst sehen. und
uber ein gut wil sprach er zu ir:< frau, durch gott, sagt mir des ich uch
fragen, wann ich keyner andern sachen begere zu wißen, were allsolch schand
von uch gesagt hatt durch myns haß willen.>< was wollent ir darzu thun,>
sprach sie,< wann irs wißent? und ob ir mich nit fregtent, so segt ichs uch
doch, dann er hatt mich zu sere erzornt das er schand von mir gesagt hatt
durch uwernt willen. es ist konig claudas gewest, der uch und uwern vatter
enterbt hatt>, und erzalt lancelot die schand die ir claudas enbotten hatt,
so das er gancz erschreckt ward und sprach zu ir:< frauw, es ist nit die erst
schand die er mir gethan hatt, wann sitt ich ein cleyn kint was und noch in
der wagen lag, das ich ein erb zu gaune, zu bonewig und zu
acqwitanie syn solt und ein das richst kint von mym alter was, da bracht er
mich zu armuot und enterbt mich von allen dem mynen, und must gestorben
syn, were myn frauw vom lac nit gewest, die mich so kostlich und erlich
zog als man ye keyns koniges sone offgeziehen mocht. und alles das claudas
mym vatter konig ban, mym oheim konig bohort, mynen vettern und mir
mißtan hatt han ich gedolt gehabt biß zur zytt das ich zu mynen tagen komen
bin. aber sitt die sachen also ergangen sint das ir, die nye mißetan hatt, myn
engelten muß, so bin ich der ghene der nummer me gemechlich syn sol, biß
ich die schmacheit die uch gescheen ist gerochen han, also das im eins fuß
lang von allen den landen die er hat nit verliben sol. und ist er so kune das
er myn beyten thar, so wißent das ich yn nit laßen wil im mere, uff dem lande,
noch an den enden da hien man komen mag, biß ich yn mit mynen henden
erschlagen hab, und uch syn heubt senden, in was landen er funden wurt.>
< nu muß es syn>, sprach die konigin zu lancelot,< das ir es thund, dann
ich nummer me mit gemach leben mag, es sy dann das ir uch und mich
wol gerochen hant; und thund das billichen durch recht, und hett er mir wol
nichts gethan, wann nymans enist, er mog uwern schaden wol gesehen, dwyl
irs so lang gelitten hant, wann ir der best und vermert ritter der welt sint.
und hant so gut hilff von mym herren dem konig und von aller syner macht,
so das ir nit uber mere ziehen dorffent yn zu vertriben, als ich meynen, ob es
uch anders nit wol gefiel. wann ir sehent das inn dißem hoff die hohsten
mann der welt sint und die besten ritter, das keyner under yn sy, so ferre ir
bittend, er zieh gern mit, und besunder die gesellen von der tafelronde, die
uch zu mal lieb hant. sie sint die duersten und die mechtigsten ritter der
welt und gewunnen groß freud darinn das ir den krieg anhubent, wann
claudas lang in uwern landen gewest ist. deßhalben sie gar groß freud darzu
haben wurden da hien zu ziehen, vil me dann zu verliben, und darumb auch
das sie claudas nit lieb hant. und wollent ir bitten mynen herren den konig,
so weiß ich wol furware das er vil lieber selber dahien zucht dann irs von im
haben wollent, und furet allsolch macht mit im das claudas keyn macht hatt
sich zu erweren. und warumb beytent ir so lang zu rechen die ungetruwe
verretery, wann mann uch so sere forchtet durch uwer ritterschafft? und
hettent ir nit me by uch dann die von unserm geschlecht und die mann die
ir inn den burgen und stetten gewonnen hant, sitt ir ritter gewest sint, so gleuben ich nit das eynich man in der welt sy, ir mochtent yn wol
uberwinden mit macht von luden, an myn herren den konig. und darumb bitten ich
uch das ir den krieg anhebent oder anheben laßent durch uwern bruder
hectorn und uwer zwen nefen, und enbietent uwern frunden uß dißem und von
andern landen, da ir vil schoner that gethan hant, das sie uch zuhilff koment.
ich sprechen uch dar fur das sie es gern thun werdent als bald sie uwer botten
gesehent.>< frauw>, sprach lancelot,< ir hant mir so vil gesagt das uwer wille
gethan sol werden so bald als ich vermag. und wißent furware das es
claudas ubel bekumen sol das er die jungfrauw ye gesah die er gefangen heltet, er
muß sie wiedder geben syns undancks, und wil yn enterben aller der land die
er haben ist.>
also ließen sie die reden, wann das stechen geschehen was. und der
konig sprach zu yn:< laßent uns hinab gan!> sie volgten im und funden ir
roß unden an der muren stan die yn bestalt waren. sie saßen off und ritten
die straß innhin biß inn das groß pallast. da det der konig einen schönen
stich, da man vil von sagt. er sprach zu herrn gawan, so bald er yn ersah:
< gawan, hutent uch vor mir!> und rant zu im inn dem mantel als
er was. er greiff yn mitten uber den lip und hub yn uß dem sattel. er leyt
yn fur sich off syns roß halß und furt yn in den hoff, zu angesicht aller der die
dainn waren, mit ganczer macht. da ward ein groß lachen von yderman, und
sprachen das der konig zumal kun und gerad were. vnd lancelot sprach zur
konigin:< ich hett nit gemeynt das myn herre das gethan mocht haben umb
alle die welt.>< wißent, lancelot>, sprach die konigin,< das myn herre der
konig der best man ist gewest den ir ye gesahent, und were es noch wann er
es thuon solt.> und als der konig hern gawan off die erd gestalt hatt, da
sprach er zu im:< gawan, ich versehen mich uff keyn mensch so vil als zu uch,
und darumb han ich diß lieber uch gethan dann nymands anders, und deth
noch zu nöten wol mer dann man meynt.> herr gawan deth anders nit
darzu dann lachen und sprach, es geviel im zu mal wol. da gingen sie in den
pallast und funden die tafeln gedeckt, daran sie sich saczten zu eßen. und
yn ward so wol und kostlich gedienet als sich zu solchen hochzyten wol
geburt und recht was.
und als bald die tafeln uff gehaben wurden, da ging lancelot mit sym
bruder hector inn eyn kamer und sagt im der konigin willen.< was sagent ir
darzu?> sprach hector.< ich sag>, sprach er,< das ir mit großem volck da hien
ziehen sollent. und mögent ir uwern willen nit gehaben, so wil ich anstunt
hinach komen und mich also arbeyten das ich mit der hilff gots claudas
den verreter darzu bringen wil das es im leyt werden muß.> da hector
diße wort hort, da hub er syn hende gegen dem hymmel und sprach,
gebenedyt sy gott und ere das er im dißen willen geben hatt,< wir wollent nit das ir
mit ziehent, dann sunder uch gethar unser claudas nit gebeyten, als ich
meyn>. da schickt lancelot zu konig bandemagus, uff den er sich gar sere
versah, und zu den andern gesellen von der tafelronde zu den vierczigen, die
die wirdigsten waren von großer byderbkeyt und der er baß gewon was dann
der andern. und als sie komen waren, deth er sie nyder siczen inn das graß,
da mit die kamer bespreyt was, und sprach zu yne wie er zu rath worden were
den krieg mit claudas anzuheben und fragt sie ob sie im inn nöten bystan
und helffen wolten. da sprach herre gawan zu konig bandemagus:< was
sagent ir zu den sachen das myn herre lancelot uns gefragt hatt?> der konig
antwort und sprach:< ich globen im zu helffen mit alle mym land, luten und
mir, zu thun damit als mit dem synen, und geben im myn lib und myn gut
und bin an stunt gancz bereyt heruff myner lantschafft zu enbieten, uff was
tags er ziehen wol, das sie komen und im zu willen synt an allen den enden
wo er sie haben wil, es sy uber konig claudas oder ander, und im allen den
schaden helffen zufugen den ich vermag und mich nymer me von im
gescheyden, syn lant sy dann alles gar gewunnen, so ferre mich gott vor dem dot
hutet. also vil wil ich umb synen willen thuon als dem jhenen den ich am
liebsten han vor all der welt; und auch darumb nit das er meliagant mynen son
erschlagen hatt, den ich inn der welt allerliebst hatt. aber er hatt sitt so viel
umb mynen willen gethan das ichs im alles williclichen verzyhe.>
< so helff mir gott>, sprach herre gawan,< ir hant gnug darzu gesagt; und
were ich so rych als ir sint, ich stelt es auch alles zu synem willen als ir
gethan hant. und ich stelle myn lib und harnasch zu synem dienst, als viel ein
ritter geben mag, als dem jhenen fur den ich myn lib seczen wil, den synen
zu erweren. und das man nit sagen dorff das ich alleyn im globen zu helffen,
so wil ich im bystan mit mynen vier brudern und all die ich haben mag durch
gab und beth, und gereden uch zustunt das ich von gaune nymer gescheid,
der tod oder siechtag benemen mirs, biß zur zytt das konig claudas enterbt
und verjagt sy.> herre ywan antwurt auch also, und die andern alle die da
warn sprachen, sie wolten im helffen mit aller yrer macht. da sprach herre
gawan:< es ducht mich gut syn, das wir dem konig enbötten das er zu uns
herre keme, und geben im die sach zu verstan, was er darzu sag.> sie
volgtens allsampt und santen zum konig bohort und hector von mares im die
botschafft zu thun. sie gingen zum konig und sprachen:< herre, die gesellen
von der tafelrond sint in eyner cammer in eim rate und wolten nit
das yderman da von wust biß sie es uch furgelegten. darumb bitten sie uch
das ir in iren radt koment, off das sie uch gesagen mogent was sie
angeschlagen haben.> da stunt der konig off und ging zu den gesellen. sie stunden
gegen im off als er kam, und er deth sie wiedder nyder siczen. und konig
bandemagus, der der wyst under yn was, erzalt konig artus yren anschlag,
wie eyner dem andern globt und geschworn hett das sie fyntlichen uber konig
claudas ziehen wolten und all ir macht darzu thun yn zu enterben, so das im
ein fuoß landes nit verlibe.
da konig artus die rede verstund, da lobt er den radt und anschlag gar
sere und sprach, es were im zumal sere lieb des sie inn willen weren und
begunden hatten zu thun.< und off das ir dester sicher sint an alle ende da
hien ir komen werdent, so wil ich uch myner lut so vil geben das claudas uwer
nit beyten thar. aber ir mußent mir lancelot laßen gesellschafft zu thun und
myn lant helffen bewarn. und ist es sach das claudas mit gewalt und macht
von luten fur uch wol verliben mag, so wollent lancelot und ich an stunt mit
aller macht myner land komen und uch nit laßen.> da sprachen sie
allesament, der konig hett zu mal wol gereth und guten trost geben, und sie
vertrugen sich mit einander wie sie claudas uberzyhen wolten. und da sie ire
sachen vertragen und eins worden waren, da enboth konig artus allen synen
hohen mannen die im pallast waren das sie zu im kemen. und als sie waren
zu im komen, da sagt er yn die mere vom krieg den die gesellen von der
tafelrond hetten angeschlagen durch lancelots willen, wie sie uber claudas ziehen
wolten yne zu enterben und uß dem konigrich und land von gaune zu
verjagen.< und darumb das ich nit will das die sachen on uch angehaben
werden, so begern ich an uch all die hieinn sint das ir mit ziehen wollent durch
lancelots willen.> des waren sie zumal fro und rieffen all mit eyner stymme,
sie wolten gern mit ziehen so bald lancelot wolt. da deth der konig die
schriber zu im komen, bannricz zu beschriben die in dem krieg sin solten. der erst
was konig bandemagus, der ander konig qwarados brießbrey, darnach konig
yonns und konig cabaramons von cornoialle. die vier konig waren gesellen
und geschworn das sie mit alle ir macht in das lant gein gaune uber konig
claudas ziehen und nit dannen scheiden wolten biß zur zytt das sie yn
enterbt hatten, wo sie nit sturben oder kranck wurden. und inn solchen
glubden und eyden waren zu mal viel guter mann. da sprach konig artus, sie
mochten yrem wirt wol funff tusent mann furen. und ir yglicher deth eynen
eydt das best zu thun in maßen wie obgemelt ist. als das gescheen was,
danckt yn konig artus zumal sere irs guten willens und sprach zu yn:< ir
herren, die gesellen sint diß anschlags, ich gebiet uch off uwer eyde das uwer
yglicher off sant marie magdalenen tag zu londrez in myner stat sint, da ir die
schiff bestalt sollent finden und alle sach die man haben sol.> sie antwurten
alle, sie wolten off dem genanten tag daselbst syn. und in dem sie inn dem
sale also undereinander retten, so kam in das pallast prunet von der wolluost,
den bohort gefangen hatt an der brucken vor corbenie, und fragt nach
lancelot, und man zeygt yn im. da gieng er zu im und knyt nyder und gab sich
im von bohorts wegen gefangen. lancelot fragt bohort were er were und
von wannen.< herre>, sprach bohort,< es ist ein der best ritter von der welt,
darumb ratt ich uch das yrn behaltent mit uns zu ziehen.> lancelot behielt
yn, also das er verleib zu mal gern, wann er die guoten lut inn dem hoff zumal
lieb hatt.
in allsolcher wyse wart der krieg angefangen, davon konig
claudas enterbt und uß dem land verjagt ward und sin mann so gar sturben das
man lang zyt von yn nit wust zu sagen. und die mere kam under das volck
inn der stat, so das man gemeynlichen im hoff davon sagte. und konig
claudas hett zwen knecht da, die verspehen solten den stat und gewonheit konig
artus und zu besehen ob lancelot auch zu dem hochzytt komen were. und
als bald sie verstunden und furware wuosten das man konig claudas yren herren
uberziehen wolt, da waren sie erschrocken und schieden von dannen und ritten
tag und nacht, biß sie kamen an das mere. sie ließen sich uberfuren und
gelenten in flandern und ylten so sere das sie kamen in die statt geyn bonewig
daselbst konig claudas die pfingsten hoff gehalten hett. sie funden yn noch
da; und als bald er sie sah, kant er sie uff stunt wol. er fragt sie was yne
begegnet were und funden hetten. sie antworten im, sie woltens im noch wol
sagen, und gingen mit im off ein ende, ferre von den andern. da fragt er sie
was hoffs konig artus gehabt hett.< herre>, sprach der eyn,< ich
gesah nye großern hoff noch enmeyn nit das nye keyn konig köstlicher hoff
gehalten hab noch auch köstlichern halten mocht als er gehalten hatt nach
mym beduncken. und ir mogent wol sprechen das der hoff ubel versamelt
sy, wann ir alle uwers lands enterbt mußent werden und es alles verliesen, ob
uch gott nit behuten noch beschirmen wil in sunder.>
als konig claudas das verstund, da was im vil ubeller zu muot dann vor,
und fragt sie wie das were.< herre, es geschach off den pfingstag nach
vesperzytt das lancelot vom lac, der der durest ritter der welt ist, zu rate nam alle
die gesellen von der tafelrond; und besprachen sich under einander, so das
sie in das lant ziehen wolten nach sant marie magdalenen tag und werdent
so viel lut bringen das ir ir ein ure nit beyten thörent. und es ist ein sach da
von wir allermeyst erschrocken sint, dann nymands vermag yn wiedderstan.>
< wie>, sprach claudas,< ist lancelot wiedder zu hoff komen? man hatt doch
me dann vor anderthalbem jar gesagt, er sy verlorn, das man nit enwust
ware er komen were. hat yn der tufel nuo herwiedder bracht?>< uff myn
truw>, sprach der ander,< er ist wiedder komen, und es ward als groß freud
nye als die im hoff hatten von syner kunfft. und wißent furware das keyn
man inn der welt ist des me von syner ritterschafft und von allen synen
sachen zu erschrecken sy, und ist der man durch den ir uwer lant verliesen
werdent.> da was claudas so sere betrubt das da von nit zu sagen were,
wann er lancelot zumal sere forcht syner rytterschafft halben und durch
ettlich ungluck das im zukomen mocht, me dann eynichem man off erden. er
sprach zuon knechten:< nach yrem komen fragen ich nit sere vil, dann sie
sollen mich so bewarnt finden zu der zytt das groß wunder ist ob es yn nit
leyt werden soll.> da fragt er sie nach konig artus stadt und gewonheyt.
< herre>, sprachen sie,< es enist nit eyn arg man, dann es ist eyn sone von aller
fryheyt.>< so helff mir gott>, sprach der eyn,< ich meyn, und wer alle die welt
in synen henden, er hett sie bald hinweg geben wann ein ander ein roß. und
das ist ein sach die yn me off komen thut uber die welt dann eynich ander
sach.> da sprach claudas:< hatt er vil ritterschafft by im zu hoff?>< herre>,
sprach er,< wolt er ußziehen mit den allen die zu eßsen an den tafeln saßen
ich meyn das keyn konig ein monat vor im genesen oder gesteen mocht; wann
er hatt me dann zwey tusent man, die alle jung syn und die man sere lobet in
den wapen.>< und was bedunckt uch von lancelot syner syetten und
gewonheyt?>< herre, wir kunnen uch anders nit gesagen wann das er vil gutlicher
geberd hatt dann wir ye keynen gesehen hant. er ist der otmutigst und der
schönst ritter den ir mit uwern augen ye gesehen hant, als es an im wol
schynet; wann alle die yne kennent die sprechen das sich nymants in den wapen
mit im bekumern thör, dann er hett sie alle mit ritterschafft uberwunden die
da zu hoff und in andern landen sint.>< meynend ir>, sprach claudas,< das
erselber uber mere herkomen soll?>< herre>, sprachen sie,< neyn, oder auch
konig artus, dann sie sollen off jhener syten verlyben. aber die andern guten
mann werdent alle gar komen, so das wir meynen das ir mit macht gegen
ynen nit ein ure gesteen mögent.>< furwar>, sprach claudas,< die wil konig
artus lip noch lancelot nit komen, so sollen sie wol sicher syn das sie
uberwunden werdent, und weren ir zwir als vil als ir sint.> da deth er den zweyn
zumal viel ere ane die im die mere hatten bracht, und embot synen frunden
die dainn waren, den jhenen den er allerbast getruwet, und erzalt yne was er
verstanden hatt uß konig artus hoff und wie die gesellen von der tafelronde
angeschlagen hatten den krieg durch lancelots willen anzuheben, und solten
sich sameln an sancte marie magdalenen tag, und als dann hie heruber komen
recht zur stat gaune, und sollen sich in syner statt londrez sameln und werden
so viel lut mit yne bringen als sie ummer uffgewiegen mögent.< aber mich
sterckt gar sere das die zwen mann, den ungluck geholffen hatt das sie inn
der welt so hoch erhaben sint, nit werdent mit komen, das ist konig artus
und lancelot vom lac. herumb meyn ich das alle die sunder ir geleyt
ziehent lichticlich uberwunden sollen werden. ratent mir nuo was ich in dißen
sachen thun sol, wann ich mich nach uwerm rat halten wil, hören ich das ir
mir wol und getruwelichen ratend und wie ich myn lant baß gestercken, so
das sie mich nit sunder were findent wann sie koment, ich must groß schand
haben, verloren wir so lichticlichen das wir gewuonnen haben mit so großer
arbeyt. und solt durch gaben willen nit verliben, ich wils all myn leptag
behalten, dann ich nun furter me keynen schacz wil behalten den ich hab,
des ich so viel han als ich meynen als eynich man der in der welt sy. nu
besehent under uch wie man da mit thun sol, dann ich mich nit anders dann
nach uwerm radt halten wil.>
als konig claudas die rede erzalt hatt, da stund syn marschalck off und
sprach:< herre, von dem krieg, da von ir gesagt hant, den die uß dem
konigrich von logres anheben wollent, des sollent ir uch nit erschrecken, dann ich
den glauben han, der yczunt durch alle die welt wandelt, er fund
nit sieben so rych manne als ir sint, der so viel land und frunde hab. wann
hie ist gaune, da abenturlich gut ritter sint und zu uwerm gebot. und
der all das lant neme das jhensitt dem mere ist von kriechen biß an das mere
zu flandern, so fund man irs glichen nit, wann alle die da zwuschen steen
zu uwerm gebott. also vil diensts hant ir den römern gethan. und darumb
dorffent ir keyn sorg haben, ob wol die von der großen brytanien here
komen, ir erbeyten ir sicherlich wol. embietent uwern mannen ferre und
nah. und kemen sie nit me dann halber die lehen von uch haben, sie musten
uberwunden werden, wann sie uwer macht nit geliden kunden. und
enbietent tyberio, dem romschen keyser, der uwer frunt groß ist, er wurd uch
personlich mit sinselbs lib dienen. und ob erselbs nit kompt, so wurt er uch so
vil ritter von rom senden das ir durch alle die welt sicher mogent ziehen.
das ist myn radt, den besten den ich weiß und ir wol zu thun habent, als mich
bedunckt. und der uch baß geraden mag der rat es auch, wann ich wolt das
ir an dißen sachen oben legent zu uwern eren und nuocz.> nach dem radt
enwas keyner der dawiedder reden torst, und sie sprachen allsampt:< der
marschalck hatt wol geret.> claudas sprach auch selber, er hett ware und recht
gesagt, und deth eynen versiegelten brieff under sim insiegel machen, den
man eim dem allerlichtsten knecht under sym volck geben hieß, und sagten
im, er solt geyn rom ryten,< und als du kumest zu tyberio dem keyser von
rom, der myn herre ist, so soltu yn von mynent wegen sere grußen und im
dißen brieff geben>. er nam den brieff und sprach, er wolt die botschafft zu
mal wol werben, und reyt den rechten weg geyn rom. claudas beriet sich mit
synen luten und sprach zu yne:< was sol ich thun mit mynen mannen von
mynen landen, wann ich forcht, sie werden mir absteen in mynen noten und mich
verraten darumb das ich ir naturlicher erbherre nit enbin.>< lieber herre und
öheim>, sprach syner nefen eyner, des hohfertigen brumals bruder der im
sorglichen seß gestorben was,< ich raten uch das ir allen den enbietent die lant
und lut von uch haben das sie by uch sint in der statt zu gaune off sant
johans tag. und als sie all vor uch versamelt syn, so mögent ir sagen zu allen
den jhenen vor den ir uch forchtent, das sie ledig syn und ir gut uß uwern
landen ziehen, ob sie keynen guten willen hant uch zu dienen. und ziehen sie
hienweg, das sol uch wol gevallen, wann der andern sollen gnung verliben die
uwer frund sint. den gebent so viel guts das sie noch beßer uwer frunt
werdent. und hant sie aber willen uch abzustan in den nöten, so raten ich uch
yne urlaub zu geben, als ich uch gesagt han, und sie werdent an stunt hinweg
ziehen. und gebent den die verliben rychs konigs gab, so sollent ir numer
getruwer lut finden mögen dann sie sint.>< lieber nefe>, sprach claudas,< als ir
gesagt hant als wil ich zustunt thun.> da sant er botten durch alle syn lant
und enbott synen mannen und ritterschafft, die lehen und lant von im hetten,
das sie off sant johans tag zu gaune inn der statt weren, wann er wollt
han das allergröst perliment das er alle syn tag noch nye gehielt. also wart
das verbott durch alle syn konigrich, das von dem genant ist das nuw
franckrych, umb des kriegs willen den die von logres anheben wollen. da wurden
fro und guts muots die kune und gut rittere, wann sie zu viel beducht das sie
so lang fried gehabt hetten. aber es beschwert gar sere die verzagten und die
bösen, die lieber frieden gehabt hetten dann den krieg, darzu sie sich allsampt
rusten und daten nit anders dann wapen und roß zu suchen und zu bestellen,
in den krieg zu ryten.
uff dem tag, als die botten beschieden wurden in das konigrich von gaune
zu ryten, enbot claudas den zweyen knechten die im die botschafft bracht
hatten und sprach zu yne:< aßend ir off pfingstag inn konig artus hoff?>
< herre>, sprachen sie,< furwar ja, wir aßen in demselben pallast da sich der
konig und die gesellen alle von der tafelronde gesaczt hatten zu eßen.>< kam
keyn abentur darinn?> sprach claudas.< herre, ja>, sprachen sie,< ein die
erschrocklichst sach, da von ir noch nye habent hören sagen; wir hettens uch
gesagt, hetten wir getörst, darumb das es brumal uwerm nefen geschach.>
< sagens uns>, sprach der konig,< wie es gescheen ist, das wil ich hören.> und
sie sprachen:< herre, off den pfingstag, als man die tyschlachen abnemen wolt
als die ritter geßen hetten, da kam eyn ritter brumal all gewapent in das
pallast mit eim wißen wapen, er tratt zum konig und sprach: « ich bin herre
komen in mynen dot oder in myn leben etc », und sagten im alles das, wie es im
ergangen was und beschriben stet an dem allerersten blat diß qwinternen by
dem datum mit grober schrifft geschriben.> und claudas sprach zu yne das
sie hien gingen, wann sie im gesagt hetten wes er sie gefragt hett;< und die wil
brumal tod ist so mag ich wol sprechen das der best ritter von allen mynen
frunden dot ist, on alleyn cavart sin bruder, von dem mir großer schad
gescheen ist. wann ich wust kein man inn der welt, off den ich mich me versach
dann off yne, mir myn lant gegen den von logres zu erweren.> die knecht
gingen hienweg, als sie von im urlaub genamen. und claudas was zu mal
betrubt und sere zornig der botschafft halb die im komen was, und clagt es
synem marschalck als eyner der synen unmut nit lang verschwigen mocht.
und der marschalck, der eyn guter ritter und sicher was, enhet er nit an im
ein riß von verretery gehabt als syn herre, sprach:< herre, es ist
großer schad brumals tod, wann er was zu mal byderb und gut ritter. und
ist er uch wol abgangen so sint ir doch nit nyder gelegen, wann ir so vil guter
lut habent das man under tusent nit eynen verzagten finden mag. dann sie
sint all byderb gnung und gut ritter, an den man truw und sicherheit finden
mag, die uch nymer me abgestan biß in den dot. darumb laßent die rede von
dem verliben der uch furbas me nit gehelffen mag. und hant ir den doten
lichnam lieb, das bewysent by uwerm leben mit almusen geben und mit
gebett, wann er keyner andern sachen me bedarff; sunder haltent die jhen
kostlich und erent sie die uch noch verliben sint, uff das sie uch nit felen wann es
zu nöten kompt.> und claudas antwurt im, er wolt also thun als er im
geraten hett, und enbot cavartz bruder, synen dryen nefen, und erzalt yn die
mere die im von konig artus hoff komen weren. die zumal sere betrubt
wurden, da sie horten das ir bruoder also gestorben was, und stalten den
grosten jamer von der welt, wann sie yne nit wenig lieb hatten. yedoch durch
claudas willen und das sie wol sahen das mit jamer zu triben nichts zu
wenden ist, da sprachen sie, er hett an dem dot kein schand enpfangen, wann nye
keyn man so kunlich sturb sich zu versuchen.< wann von sym tod ist uns
großer ere her komen wann hett yne der best ritter von der welt erschlagen
gehabt.> also bleib konig claudas in der stat zu bonewig biß off den vierden
tag und schied umb primzytt dannen. er reyt zu synen luten und schloßen,
die mit profidianden zu bestellen; und wo die muren nit fest gnung weren, deth
er sie stercken uber all, das sie keyn not hatten vor eynichem besesse, und
ernuwert die graben, die stet und schloß, by konig bans zyten zu mal starck
und vest waren, aber es was nust gegen dem sie wurden sitt er sie ernuwern
deth; und leyt darinn die allerbesten scharganten die er hett, zu den er sich
allermeyst versah, und versorgt die schloß so wol das er inn zehen jarn keyns
beseß forcht han dorfft, so ferre man sie nit mit behendikeyt oder verretery
an gewönn.
konig claudas hatt die stet und schloß so wol bestalt, das yderman
sprechen must wer sie sah das sie wißlichen gnung und wol versorgt weren
gegen dem krieg. und off sant johans abent kamen gein gaune ein großer huff
von ritterschafft, da sie versamelt funden alle die lute vom land, die hören
wolten warumb er sie verboth hatt. und da sie all versamelt warn, deth er
die ritter und gut lut fursich komen und sprach zu yn wie im were botschafft
uß konig artus hoff komen das die von logres eynen krieg gegen im an heben
wolten.< und darumb das ich nit wil das kein man in myner gesellschafft sy, er
enhab mich dann lieb von ganczem herczen, so bitt ich uch all, ir lieben herren
die zu dißem land gehörent, dwil ich uwer naturlicher erbherre nit bin und ob
es also were das ir mir nit getrulichen dienen mochten oder wolten, so mögent
ir ziehen, wo hien ir wollent und eben ist, und alle uwer guot mit uch furen, das
ich nit verhalten wil; und versichern uch das ich oder ymands von wegen myns
lands oder anders keynen schaden zufugen wil noch laßen gescheen. und
wan ir hinweg ziehend, so thund dann all uwer macht mich zu schedigen,
des han ich uch viel lieber dann solten ir by mir und myn heimlich find syn.
dann man darff so groß forcht nit haben als da eyner syn fynd tag und nacht
by im heltet.> als die von gaune das von konig claudas gehort hatten,
waren sere fro die die uß dem land ziehen wolten und hatten an stunt rath
under yn allen, so das sie by nah all eyns wurden claudas zu laßen und ziehen
inn die groß brytanien zu lancelot vom lac irem erbherren; und ye eyner
globt dem andern, von dem anschlag nit zu treten. da gingen sie zu claudas
und sprachen:< herre, ir hant uns versprochen das ir keyns ubels gescheen
laßen wollent an unserm hinziehen, es sy an lib oder gut; thun wir uch kunt
und wißen das wir morgen umb primzytt hinweg ußer dißem land ziehent,
und die verliben wollent, die mogen es thun.> da globt er yn als ein konig das
yne keyn ubel gescheen solt, sie zugen hinweg als ob sie verliben, und danckt
yn sere und deth rufen durch das konigrich von bonewig und gaune, were da
hinweg ziehen wolt, der mocht es thun sunder eynich hinderniß. von stunt
rust sich yderman und namen mit yne roß, harnasch, schacz und was sie
gefuren mochten. und so bald es nacht ward, schieden sie uß dem land und
sprachen, sie wolten, ob got wil, nit by claudas verliben und lieber in
fremden landen erschlagen werden dann das sie wiedder yren rechten erbherren
thun wolten, der von altem herkomen billichen das lant haben solt. und
rumten die armen mit den richen das lant in dem sie geborn warn und namen
iren weg durch gaune und flandern, biß sie kamen an das groß mere. da
bestalten sie schiff und furen uber in die groß brytanien. und
darnach, uber vier tag, als sie uß dem land gescheyden waren, fragt claudas syn
lute wie vil volgs uß den zweyen konigrichen gezogen weren.< herre>, sprach
eyner syn nefe,< ich meyn nit das ritter und knecht nit dru hundert verliben
sint.> des verwundert er sich zumal sere und sprach, es were im zu mal wol
komen und< viel baß wann ich gemeynt hett. dann werent die hinweg
gezogen sint verliben, ich were nymer me in friden bliben, und sie hetten mich
enterbt. gebenedit sy gott das er mir den radt geben, wann er mynen nuocz,
als ich gesehe, wol erkant hatt!>
konig claudas was zu mal ein beschider und fursichtiger man. er gab
den jhenen die im land verliben gar kostlich gaben, bessert in ir glubd und erte
sie sere, so das sie sich wiß syn duchten das sie verliben waren. claudas hielt
sie by im in großen wirden und eren und macht sie allesampt zu großen
herren, wann er wol wust das er sich off sie versehen und verlaßen mocht in
synen nöten. da enbott er ritter und knechten, wo die weren ferre und nah
und not hatten gut zu gewinnen. der kamen so vil fryen, ritterschafft und
ander in kurczer zytt das es wunder was. und er empfing sie gar erlich und
gutlichen und was yn so milt als er ye gewest was by allen synen tagen; des
sie sich alle verwunderten wo er das guot nem das er yn gab. und liebelt sich
gegen yne gare sere, so das sie alle sprachen, wann es darzu keme, sie wolten
yn nit laßen umb nymands willen, dann sie hetten so milt eynen fursten nye
funden oder der synen luten so groß gut erzeygt. also lobten sie claudas gar
sere; und ye eyner globt dem andern das er sich ee wolt zustucken laßen
hauwen ee das claudas eynich lant verlieren solt, so ferre sie mochten. und
ir kamen so viel von den gaben und durch des großen guts willen von allen
enden, so das ee sant marie magdalenen tag qwam, all tag ob tusent ritter und
knecht zu tysche und im hoff gesehen wurden, der keyner was, er were byderb
und kune.
also was claudas zum krieg gestalt. und darumb das gaune die stat
starck und rych was, als keyn schloß und statt in den zweyn konigrichen sin
mocht, bestalt er sie zum besten mit vil volcks und großen profianden das
allerbest er vermocht und auch großen vollen von wapen den rittern
und knechten. auch wurden die thörn und zynnen wol versorgt mit geschucz,
so das keyn man in der welt so kun was, er hett sichs erschreckt die stat zu
belegen. und darumb das keyn man inn der welt was off den er sich so wol
versah als off eynen basthartssone den er hatt, der zumal kune und byderb
was, bevalh er im syn volck im feld zu regiern, der sie zu allsolcher lieb und
fruntschafft hielt als weren sie syn bruder gewest. er was lang, schmal und
wol gesaczt und was nit me dann sehsundzwenczig jar alt und hieß claudin
der jung, wann man yn nit nach synem vatter nennen wolt. er was so von
großer kunheit das in dem ganczen lande von gaune syns glichen nit was, on
alleyn quammart, des hoffertigen brumals bruder, der im sorglichen seß sin
end name. den zweyn bevalh konig claudas heubtlut zu syn, und sie daten
das best sie mochten und waren so lang zu gaune biß der bott wiedder von
rom kam. das was claudas zumal fro. er fragt yn was mere er brecht,< und
was enbieten mir die römer?>< herre, sie thun uch sere grußen und sint so
frölich als sie syn mögen nach den abentuern, die yn by zweyn moneden
wiedderfarn sint.>< wie>, sprach claudas,< ist yn ettwas mißlungen?>< ja>,
sprach der bot,< wann tybre ir keyser starb an sant johans tag, so das ich
sie all unmutig fand als ich dar kam. und darumb nit, so bald sie mich und
uwer brieff sahen, sprachen sie, sie wolten all ir macht darzu thun uch zu
entretten, und hant mir diße brieff wiedder geben.> konig claudas nam die brieff
und det sie eynen schriber lesen. er besah die brieff und sprach zum konig:
< herre, die römere grußent uch fruntlichen als eynen man den sie inn der
welt allerliebst han von einem fremden herren und thun uch durch uwer
brieff zu wißen das sie durch der großen bekumerniß willen tyberii des
keysers, irs herren, nit laßen wollent und uch zu den sachen dienen und
zuhilff komen. und die wil sie noch keynen andern keyser haben, so enbieten
sie uch das sie uch zu dißem winter den meysten rath von rom senden
wollent mit so großer macht von luten als sie zusamen bringen mögent.
und mögent ir irer gebeyten als lang, so dorffent ir keynerley forchten haben
vor konig artus noch vor aller syner macht.> und als claudas die mer
verstund, ward er zumal fro und viel fröer dann er zuvor ye was, und gab dem
botten so vil von der guten botschafft wegen das er alle syn leptag rych was.
da sprach er zu synen luten, die wil die macht von rom so kurczlich im zu
hilff komen wolt, so hett er keyn sorg das die uß dem konigrich von logres
im nust thun möchten. - nu laßen ich von im und synen luten zu reden und
wil wiedderkeren zu konig artus und lancelot vom lac, wann man ir lang wil
nit gedacht hatt.
nu sagt die hystoria das des andern tages nach dem heiligen pfingstag
konig artus zu im deth komen alle die gesellen von der tafelronde und sprach
zu yn das sie sich nyder seczten. darnach hieß er die konigen, herczogen und
graven komen die da waren und zuhorten die gesellen die abentur zu erzelen
so vil und was sie funden hetten. da sprach er zu lancelot das er anfing und
sin abentur erzelt, darumb das er eyn anfenger der abenturen gewest were.
lancelot sah wol das es syn must und sprach:< herre, es ist ware, als wir vier
gesellen von hinnen geschieden warn, konig bandemagus, bohort, gaheries
und ich, das wir den ganczen tag ritten und den andern, biß wir kamen inn
die burg zum wyßen thorn. da funden wir mordreth, den die von der stat
geburesch gnung fuorten; und wir erloßten yn und branten die burg. und von
dannen ritten wir in die burg von trespas, da myn herre ywan gefangen lag;
dem hulffen wir uß. und des andern tags streyt myn nefe bohort mit
malduont dem rysen, der ein der sterckst man von der welt was, als mich beducht,
und den stryt sahen der gesellen von der abenturen vil. und als wir dannen
ritten, namen wir tag und zytt daselbst wiedder zu komen, das solt syn off
aller heyligen tag. und als eyner den andern gelaßen hett, yglicher synen
weg zu suchen, da gedacht ich zu ryten da ich lyonel mynen nefen verlorn
hett. ich verirt im wald und kam zu eyner jungfrauwen, die furt mich an
eynen berg zu stryten mit teriqwant, der ein der sterckst man was der mir ye
zukam, und ich erschlug yn. der hett viel ritter gefangen und ettlich
gesellen von unser abentur, die da durch erlößt wurden, gott hab danck. und
von dannen reyt ich die jhen suchen die ich erloßt hatt, des ich nit enwust,
und also das ich zu eyner jungfrauwen kam, die mich furt zu morgane der
zeuberischen, das wip mich me haßt dann eynichen man inn der welt. sie
gab mir ich weiß nit was trancks zu trincken, da von ich alle myn crafft
verlore an alle mym libe, und hielt mich so lang in ir gefengkniß biß zwen winter
und ein summer vergangen waren. also kam es das ich durch ein ysen
fenster entging, die ich mit mynen henden aller zurbrach. und als ich von
dannen ußgescheyden was, kam ich in eins ritters huß, der mit eim pfyl
geschoßen was, und fand konig bandemagus kranck ligen und fast verwunt. der
sagt wie all unser gesellen verlorn wern. und ich batt den ritter das er mich
ließ versuchen ob ich im den pfyl ußgeziehen möcht. das enwolt er nit thun.
darnach ward es im sere leytt, als er herfure das ichs gewest was. des
morgens schied ich dannen und reyt in konig vagors huß von der fremden inseln,
der mynen nefen lyonel inn gefengniß hielt. den erlöst ich und furt yn mit
mir in das closter, zur kleynen almusen genant, und reyt von dannen off den
berg zum tartre. da slug ich mich mit bohort, der vierczehen gesellen, die
von hinnen gescheiden waren alda gefangen hett, die ich erlost. darnach
ließ ich sie off dem berg und reyt in der nacht von yn in den sorglichen
walt. da fand ich myns altvatters lichnam und den sargk der da blutet, den
die zwen lewen verhutent, und den bronn, der sot und sudet noch hut diß tags
als der sieden muß und nymer offgehören, biß der gut ritter kompt da hien
durch den der sorglich seß der tafelrond besaczt werden sol und erfullet.
dann als bald der dar kompt, sol die hicz von dem bronnen verleschen>, und
erzelt darnach yn von dem wißen hircz, den er mit dem guldin halßband
gesehen hatt und yn sehs lewen geleyten und bewarnten als ein mutter
ir kint. aber die bezeychnung vom hircz sol nit geoffnet werden biß zur zyt
das die letst abentur vom heilgen gral zu end bracht wurt. und darnach
erzalt er yn die abenture, die im wiedderfarn warn biß er mynen herren gawan
fand. und da er die abentur erzelen solt, da sprach er zum konig:< herre, es
geschah eins tags das ich fruw uff stund und nam hern key des marschalks
wapen, da ich meynt die mynen zu nemen, und reyt so lang biß ich kam an
eyn bruck, da ich vier ritter fand gewapent, die die bruck verhuten und
meynten, ich wer her key der marschalck gewest. ich must mit yne jostieren, und
als ich sie all abgestochen hett, da deth ich ir eynen sichern, myner frauwen
der konigin sich gefangen zu liebern von wegen hern keys. da schied ich von
dannen und reyt in eynen walt, da ich vier ritter fand, und ir eyner kam
heruß mit mir zu jostieren. ich rant mit im, und darnach kam der zweyte,
der dritt und der vierd. ich stach sie allsamet ab, und als ich hinweg ryten
wolt, sprach zu mir der erst mit dem ich gejostiert hatt: « herre, ich weiß nit
wannen ir sint, aber als ir inn uwer land koment, so mogent ir wol furwar
sprechen das ir mit eyner glenen abgestochen haben myn hern gawan,
hectorn von mares, ywan und sagramors. » als ich das hort, da ward ich so sere
zornig das ich schilt und glene von unmut zur erden warff und reyt so sere
bald hinweg als ich am roß gehaben mocht, also das ich umb vesperzitt an
ein gezelt kam, da ich ein jungfrauw fand, die mich zumal gern herbergt.
und ee ich von dannen schied, kam konig brangeres dochter mit vil luten
und zeugt mir eyn kleynes kint, die schönst creatur die ich mit augen ye
gesah. und mir wart so gut worczeichen gegeben und auch durch schin des
kinds, das ichs daran kennen ward und furwar wol weiß das es myns nefen
bohorts was. und ich het zumal unrecht, tet ich nit die botschafft die mir
die jungfrauw befolhen hat zu thun. und sagen uch, zuhorend aller der
hieinn sint, das sie sich von im beclaget vor allen mannen, wann er ir globt hett
da er von ir schied, er wolt zu ir komen in eim jare und sie gesehen; daran er
ir gefelet hat, wann er sitt nye dar komen were. und diß sint die abenturen
die mir wiedderfarn sint sitt ich von hinnen schied, und die andern mogent
auch sagen was yne begegnet sy.> die abenturen det der konig beschriben
umb des willen das die hernach qwemen wißen mochten den wonder und den
geschicht den lancelot gethan hett in der großen britanien. und als alle die
inn dem pallast waren verstanden hatten den großen wunder von lancelot, da segeten sie sich vor den engstlichen abenturen und das es im so glucklich
an allen enden gangen was. aber were frölich were, so was doch bohort
erschrocken und inngedencken, da er von konig brangores dochter hort sagen
und das sie ein kint von im gemacht hett, da was er zu vil blöd und schemig
das sich die jungfrauw von im beclagt hett; und hett es ymands anders
gethan, er hett yn nymer lieb gewunnen. aber er schweig still, darumb das er
syn herre und nefe was, und gedacht syn auch wol zu spotten mit des richen
konig pelles dochter.
als lancelot sin abenturen erzelt hatt und angeschriben waren, da sprach
konig artus zu mym herren gawan das er die syn auch sagte. an stund hub
er an und sprach:< herre, da ich von hinnen schied und mich in die abenture
gestalt hab mit lancelot zu ryten, als ir wol wißent, und reyt also manchen
tag on eynich abentur zu finden, also das ich kam off aller heilgen tag in die
burg zu trespas, da die gesellen von unser abenturen sich sameln solten, das
sie auch daten, und kamen gar bynach all, also das keyner me gebrach dann
lancelot und bohort. und hett sie gott off den tag dar komen laßen, so hett
unser abentur gefellet und wir weren allsampt zu hoff komen. und als wir
off die zyt nit zu hoff komen wolten gebrechen halb der gemelten zweyer,
stalten wir eynen andern tag uns wiedderumb da hien zu fugen, und wir
schieden also von einander. nu qwam es das ich reyt lang zytt, ein zytt hien, die
ander herre, alles nach lancelot zu fragen an allen enden, also das ich qwam
an die wunderlich insel, dainn myn bruder mordret gefangen lag. ich streyt
mit dem ritter von der innsel, und er hett mich erschlagen, wer die jungfrauw
von dem schloß nit gewest, die uns suonte, also das ich mordreth hinweg furte,
es were den von der innsel lieb oder leyt. und ich fand in der innsel merlins
beth, darinn sich nymans legt, er verlor syn synne und gedechtniß, wann er
off stund bezaubert was. aber als bald er uß dem beth kam, gewann er
wiedder syn recht synne als vor. und ist so vil wunders inn der insel das syn
nymands gleuben mocht, er wer dann da gewest, wann es ist der grost gewalt
dainn von allen zeuberyen. und kem der best ritter der welt da hien, er fund
synen glichen. dann es mocht keyn so abenturlich ritter da hien komen
noch keyner von so großer sterck dar komen, er fund abentur daselbst wie er
sie haben wolt. und ich fand da das abenturlich swert, das keyn
man enist der so groß hend hab der es ubergriffen mög. und mir sagt ein
waltbruder, wo ichs angriff, so must ich da von sterben; und der man der
mich in der welt allerliebst hatt solt mich da mit erschlagen, und das solt
mordreth myn bruder syn. und als ich uß der insel schied, reydt ich manch
tagreiß ferre und nah als lang biß ich hector von mares fand inn konig helain
gefengniß, der wonhafftig ist an eim ende in schotenlant; und ich schlug mich
mit konig helyans sone und uberwann yn mit gewalt und loßt hector uß der
gefengkniß. darnach uber den vierden tag schied ich von dannen und reyt in
den sörglichen walt. da fand ich hansart, des konigs marschalck von dem
verdorben land, der angesprochen was von dem tode des konigs son. und als
ich den marschalck reden hort, da gewann ich syn groß erbermde, durch das
ich mich erbot zu stryten durch der sachen willen und yn zu erlösen. da fugt
es sich also das myn bruder gaheries gegen mir gewapet kam als der jhen der
mich nit enkant oder auch ich yn. wir stritten zumal lang mit einander nach
den wapen, die zumal gut warn. und ich hett yn erschlagen oder er mich,
hett ich yn nit an sym schwert erkant das er furt, und machten alda
betrublichen und zorniglichen fryden, wann unser yglicher zumal verwunt was.
und als ich mich von gaheries gescheiden hett, da reyt ich also
gewapet biß an den berg tartre. des andern tags umb den mittag reyt ich
off den berg so verwunt als ich was, mere alda zu vernemen von eim ritter
der da oben was, vor dem keyn man gesteen mocht, so mechtig er in den
wapen were. und wen ich fragt wie der ritter hieß, sagt man mir, man wust
syns namens nit. und ich fand hern key den marschalck, der mir sere
wiedderrieth das ich nit dar kem, darumb das ich so verwunt was. aber ich
enließ umb syn verbieten noch umb der wunden willen nit underwegen. und
als ich oben off den berg komen was, da fand ich bohorten, den ich nit kant
oder er auch mich, und schlug mich mit im so lang ichs geliden mocht mit
aller myner macht. und da ich mich nit me mocht wol offgehalten, durch
des bluts willen des ich gar vil verlorn hett und auch das myn helm und
halßberg aller zurschlagen und zurrißen waren, und so mud was das ich myn
schwert nit me gehalten kunt, da lieff bohort mich an und zoh mir mynen
helm vom heubt und sprach, er wolt mich döten, hielt ich mich nit vor
uberwunden. und ich antwurt, mich zu döten het er wol macht, dann ich geb
mich nit uberwunden. und als er das gehort, da deth er mich mit synen
scharganten begriffen und inn gefengniß legen. und es ward nit langk das
darnach ettlich gesellen, die hieinn sint, dar kamen und schlugen sich mit
bohort; und er uberwand sie allsament, also das unser wol vierczehen
wurden, all gesellen von hinnen waren. und wir weren nymer uß der gefengniß
komen, were lancelot nit gewest, den abenture dar bracht, der so vil deth
das er das schönst am stryt gewann. und es kam also das sie sich kennen
wurden und machten zustunt einen frieden, durch den wir allesament erlößt
worden sint. und sit ich mich von dem berg schied, han ich keyn abentur
funden, und ich han uch alles das erzalt das mir fur komen ist sitt ich von
hindann gescheiden bin.> und darnach wurden her gawans abentur all
erzalt und beschriben. darnach erzalt hector vom mares sin abentur, die
zumal lustig und gut waren, wann er ein gut ritter von sim alter was, die auch
alle beschriben wurden. und er hett ir gar viel zu erzelen, wann er manchen
schönen stich gethan hatt und ritterschafft sitt er ritter was worden und von
dem hoff gescheyden; und er was eyner von den abenturen da der konig
aller meist lust inn hat zu hören. nach hector erzalt bohort und darnach lyonel, herre ywan und
gaheries, und es waren die von der suchung die allermeysten abentur erzalten
die yn was wiedderfarn und die allerschonst waren, sunder lancelots
abenturen; dann er was der dem alle die von der suchung gestunden fur die gröst
und die wunderlichst, ferre vor den andern allen. und myn herre gawann
hett von der suchung so groß lob und ere, das der konig selber sprach, mann
solt ir abentur nit mynder loben dann joch die abentur herrn gawans. und
als es kam umb sant johans tag, da kamen die uß dem konigrich von
dorcanie und clagten konig artus das sie keyn rechten herren hetten inn irem
land. da wolt der konig das konigrich gaheries geben und uftragen und
sprach, das lant wer baß mit im bestat wann an keim sym bruder oder
ymands anders, und wolt im das mit willen syner bruder vor allen synen
mannen uftragen. und gaheries antwort, er wolt alle syn leptag lang nymer
keyn lant gehaben noch konig gekronet werden, biß die abentur des heiligen
grals erfullet und vollenbracht werden;< daselbst wil ich mich an versuchen
so bald sie angehaben werden>.
nach gaheries erzalt mordereth und gwerehes, und darnach erzalten sie
nach ordinancien eyner nach dem andern als sie geseßen waren. und da sie
allsamet erzalt hatten und die abentur beschriben wurden, da was es eßens
zytt, die hochmeß was gesungen, wann es uber den mittag was. und nach
dem eßen nam bohort lancelot mit der hant und gingen an ein fenster siczen.
da hub bohort an und sprach:< herre, ich han uch mißtan.>< wo mit?>
sprach lancelot.< herre, mich hatt konig pelles gebeten das ich uch von
synen wegen sere gruß also bald ich uch sehe, und es ist mir nit gedacht biß
yczunt. wißent auch furware das kein man inn der welt ist der uch lieber
hab, auch mer begere zu gesehen, und bedancken mich sere von syner schöner
dochter, der ir geselschafft hant gethan als myner frauwen der
konigin. und dut uch sere grußen vor allen andern rittern und enbut uch das
ir zu ir mogent ryten, wann ir wollent, galaat uwern son zu gesehen; dann nach
mym beduncken so ist es die schönst creatur die ir ye gesahent und glicht uch
so wol als ein mensch dem andern glichen möcht. und furware, hetten ir
mich so lieb als ich meynt, ir hettent mirs lang gesagt gehabt. aber ir hant
uch geforcht das ichs myner frauwen der koniginn sagen möcht, ob ich es
gewust hatt; und das ist ein unwißlich sorg gewesen, wann es keyn sach inn der
welt ist die ich nymans sagen wolt, die ir gern verhelet hettent.> und als
lancelot die rede gehort, da ward er so sere erschreckt das er nit wust was
er sagen solt; dann er mocht die sach nit verhelen vor bohorten und torst es
im auch nit bekennen. ydoch antwort er, er ließ syner frauwen der konig
mit wißen nye keyn gesellschafft zu thun noch nymer me so lang als er lebt
thun wolt.< ich weiß wol>, sprach bohort,< das irs mit wißen nit gethan habt,
ydoch geschah es durch solch abentur als ich betrogen wart von konig
brangores dochter. und ist uch die abentur also geschehen, so sollent ir des nit
zornen, sunder ir sollent uch frauwen von ganczem herczen. wann ich weiß
wol furware das das kint die abentur zu end bringen sol daran ir gefelet
habent, da von uch groß ere und wirdikeyt gescheen sol das von uch kommen
ist die blume aller ritterschafft.>< ich wolt inn keyn wyse nit das myn frauw
die koniginn die sachen wist, und sie wurd nit gleuben das es on mynen willen
und wißen gescheen were. darumb bitt ich uch das ir es verhelen wollent.
und keme es also durch abentur das sie da von reden wurd, so nempt die
sach uber uch das ich nit ußgestoßen wurd.> er sagt, er wolt also thun.
die gesellen von der tafelronde und im hoff retten vil von den
abenturen, ye eyner von dem andern und besunder von dem das bohort
erzalt hett. und es verwundert sie zu mal sere das er in des rychen konigs
pellis huß gesehen hatt von der glenen die da blutet und von der silberin tafel
und von den andern sachen darinn, und das er gescheyden was sunder schand
und schade zu haben an sym lib. sie sprachen, er wer der gluckhafftigst von
allen rittern die ye dar komen warn. und umb der sachen willen gaben sie
im den briß und gaheries. darnach ging lancelot zu der koniginn inn ir
kamer, sie saczten sich by einander off ein siczbeth alleyn.< lancelot>, sprach
die konigin,< ir waren nechten in der kirchen in so großen gedencken als ich
uch ye gesah, und ir besahent gar dick mordreth, darnach den konig und den
trachen der inn der kirch gemalet ist. sagent mir warumb es were, wann ich
meynen das ir so lang nit gedacht hettent sunder ursach.>< frauw>, sprach er,
< das wil ich uch sagen.> er hub an und sagt wie mordreth den byderman
erschlagen hett und das mordreth den konig döten solt und der konig mordreth
und erzalt ir die betutung des trachens. aber er verschweig ir das der konig
mordreth gemacht hett; er wolt ir in keyn wise schand sagen, wann er es nit
eigentlich wust ob es also were.
als die konigin von mordreth verstund das ir lancelot erzalt hett, da
wart sie gancz zu ungemach; und ir were noch vil ubeler zu muot gewest,
hett sie gewust das die sachen ware sin solten als sie waren. und darumb das
sie nit glaubt das er die warheit davon wißen mocht, da schweig sie still, das
manchem menschen zu großem schaden kam. dann hett sie es dem konig
gesagt das ir lancelot zu versteen geben hett, der konig hett mordreth uß sym
hoff vertriben, wann im der sachen wol gedacht des er manche zeychen
gesehen hett. und so wer der groß mortlich stryt underwegen bliben, der syt
was in dem schlechten zu salebiere. deshalben konig artus und die byderben
lut sturben sunder ursach, und das groß geschlecht, das gott so sere erhaben
hatt under allen andern geschlechten oder ob alle geschlecht, wart gewant
zu vertribung. und das kam alles durch mordreth zu, als die hystory das
von wort zu wort uß wisende ist. und darumb das die zytt da von zu sagen
noch nit komen ist, so schwigt sie damit und sagt furbas das konig
artus die gancz woch hoff hielt in der stat zu kamalot so groß und so
köstlich das man yn billich fur milt halten mocht und fur eynen byderman. und
als es kam off den achten tag nach sant johans tag, da ryten die ritterschafft
in ir land und globten eyn ander das sie off sant marie magdalenen tag zu
londrez syn wolten mit aller ir macht, des sie der konig sere badt und auch
lancelot. sie ritten hien weg und waren des kriegs vil froer dann zorniger.
und der konig verlieb da. er hett groß freud und wolluost und reyt in syn
stet von eyner zu der andern durch ruens willen den gesellen von der suchung,
wann sie mud und fast gearbeit waren durch die fremde landt zu wandern.
und er hett die von der tafelrond all von rechter liebden sere lieb, darumb
das erselber geselle daran was, und hett sie als lieb als wern sie syn söne
gewest, und er kunt yn nit großer lieb erzeygen noch bewysen dann als er deth.
der krieg in flandern
uff sant johans tag hielt konig artus hoff zu carduel inn gales zu mal
schon und hofflich, und off den dritten tag reyt er von dannen geyn quarlion.
und daselbst kam ein bott zu im und sprach:< herre, ich kum von gaune
und bring uch bottschafft von konig claudas, der alle die lut samelt die er
haben mag und bestelt syn schloß und stet mit treffelicher huot und
köstlicher provianden, und er hatt hilff zu rome gesucht; und ir kundent uch nit
als bald geylen in syn landt zu ziehen, ir findent me dann dryßig tusent
gewapenter schoner und starcker menner, die im helffen und bystan wollent.>
< wie>, sprach der konig,< weiß er dann das man yn uberziehen wil?>< herre,
ja, wann off den pfingstag assent zwen botten inn uwerm hoff, die er dar
gesant hett und im erzalten wie ein krieg uber yn angeschlagen were. aber wer
dar komen wolle der thu es, dann er ist zur were wol gerust und sin schloß so
wol bestalt das sie sere wenig ymandt forchten uß uwerm land.>
als konig artus gehort hett wie sich claudas so wol bestalt hatt, da
schickt er zu lancelot und sagt im was er vom botten verstanden hett. er
sprach:< es muß syn das man sich vor im hut und das ir nit vil volcks mit
uch furen und viel mynder habent dann sie, und die jhenen die ir mit uch
furent also syn, das ir keyner sy, er sy gut ritter und knecht. und als ir in
sym land sint und nit zu end komen kunnent mit den die ir findent, ich wil
verliben und an stunt mynen mannen enbieten und uch entretten mit so
großer gewalt, das ich meynen, konig claudas solt unnser nit dorren beyten.>
< furwar>, sprach myn herre gawan,< ir gebent den besten radt nach mym
beduneken, wenig lut mit uns zu furen. und ich meyn nit das ir dar komen
dorffent. were nit me dann konig bandemagus und die andern ritterschafft
komen, die globt hant mit uns zu ziehen, er solt bald uberwunden werden
und enterbt, ob wir mögen.> also reyt konig artus durch das lant und
konigrich von logres, biß es sant marie magdalenen tag ward, und deth wapen
und roß bestellen fur alle syn lut uff allen enden da er macht het, auch deth
er schiff und galeden bestellen als vil man ir bedorfft. und herre gawan
erwelt uß dem konigrich von logres zweyhundert ritter byderb und kune,
die all bekant waren fur gut ritter, und befalh sie gaheries sim bruder, ir
heubtman zu syn und sie zu geleyden, und gab gaheries zu hilff gwerehes,
mordreth und agravant, und bevalh den viern den ersten stryt an was enden
sie kamen. und bohort enbot dem konig brangore die sachen vom krieg die
sie angehaben hetten, und schreib im fruntlichen das er im zu hilff keme oder
im lut senden wolt. des was er gar fro, dann er bohort zu mal lieb hatt
durch der großen gutheyt willen die er von im hat horen sagen, und
begert zu mal sere, mocht es sin, das er sin tochter zu wib nemen wolt. er
versamelt all syn volck inn sym land und erwelt uß yn allen zweyhundert
ritter, die erkant weren fur die byderbsten der welt inn sym land; und
schieden von dannen so lang biß sie gein londrez kamen, da sie konig artus
funden, der vier tag vor sant marie magdalenen tag dar komen was.
und der konig was zu mal frölich durch konig brangores willen, wann er yn
dick hett hören loben syner guten ritterschafft halb. aber vor yn allen deten
im lancelot und bohort groß ere und freud; sie fragten yn viel nach syner
tochter, und er antwurt, sie were noch inn sym land und deth bohort sere
grußen als den jhenen der ir an glubden sere gefelet hett zumal groblich.
< herre>, sprach bohort,< han ich ir ycht mißthan, ich wil es beßsern zu uwerm
gevallen.> der konig antwurt, es geviele im wol off ein ander zytt.
uff denselben tag kam zu hoff konig bandemagus und bracht mit im
paride synen nefen, der getruw und ein gut ritter was so kune vor aller welt,
und hatt inn syner geselschafft dru hundert ritter, die bluome uß synen
landen. sie qwamen so wol gezugt von wapen, von roßen und von allen dem das
zum krieg gehort, so das yn nichts gebrast. und als er nahe by londres kam,
da ryten yn entgegen die gesellen von der tafelronde und enpfingen yn mit
großen freuden und deten im die grost ere als man ummer kund, und wurden
zu mal wol geherbergt. des andern tags kam konig karodos, konig artus
nefe, der bracht in syner geselschafft funffhundert gewapeter man. darnach
kam konig yons mit dru hundert rittern, all uß sym land geborn und erwelt.
darnach kam konig barancius uber mere und bracht mit im ob dusent
gewapenter so ritter so knecht. und ir enwas keyner, er hett gern mere bracht
hetten sie getörst vor konig artus, der yn verbotten hatt, er were dann
bekant fur eynen guten ritter, das sie sunst keynen brechten. also samelte
konig artus zu londres ein großen hufen volcks durch lancelots willen und
der gesellen von der tafelrond, die yn gebetten hatten. und als sie all kommen
waren, da funden sie die schiff und galeiden bereyt, darinn sie uber solten
farn, und konig artus hett sie all mit profianden und andern sachen wol thuon
versorgen, das yn nichts gebrach. uff sant marie magdalen tag deth konig
artus die konig und die heubtlut zu im komen und bat sie zu mal fruntlich
das sie wißlich zugen, als sie inn claudas lant kemen, sunder hochmut, wann
von hochmut enkem nie keyn guot.< und kem es also das ir lancelot und
myn not gewunden, so wollen lancelot und ich uff stund komen uch zu
entretten, der mit mir umbwenden sol, mir geselschafft zu leisten. und die wil
ich uch geben hab gawan mynen nefen, so muß ich lancelot by mir
behalten, dann sunder yn were ich sere ungemechlich. und ich gleub wol das ir
lancelot zu mal gern mit uch hetten durch der lieb willen die ir zu im
habent. aber furware, ir habent so vil frummer byderber lut mit uch das
ich meyn, ir syn oder myn keyn not haben dorffent. wo wirs aber gewar
wurdent, so wollen wir uch so mit großer macht entretten mit allen unserm
vermögen.> der geste waren eins teyls die lancelot gar gern mit yn gehabt
hetten. aber als bald sie horten das yn der konig selber by im behalten wolt,
schwiegen sie stille und enreth keyner nichts darwiedder.
als die herren alle versamelt waren und yne nit me gebrast dann off das
mere zu farn, da wurden sie geacht vor hundert tusent ritter und knecht.
und die jhenen, die verliben, waren zornig und betrubt durch yrer frund
willen die hinweg zogen und musten von yn scheyden. und die andern die
hinweg zogen waren frölich und guts muts. und die schiff waren wol
versorgt mit allen dem das dar zu gehort, die stuerlut stalten ir segel off und
besahen das yne nichts gebrech zu dem ampt da sie dienen solten. und als der
tag off gieng, da saczten sich die ritter zu schiff, die jhenen die geyn gaune
solten faren, und es wart sere umb yrent willen geschruwen als es an eyn
scheiden ging, und da weynet konig artus durch hern gawan und syner bruder
willen und nefen. und lancelot was auch betrubt durch syns bruder
hectors, auch umb bohorts und lyonels willen, und er bat sie an dem scheiden
das sie armen und rychen gutig weren.< und ob uch abentur brecht an die
ende da ir myn vatter fundent ligen und da myn frauw mutter wonhafftig
ist, so grußent sie von mynent wegen und sagent ir mere von mir, ich wol zu
ir komen, sie zu gesehen, das allerbaldest ich mag und von konig artus mym
herren gescheiden kunde.> da wurden die segel offgezogen, und der wint was
offgestanden groß und woltragende. sie schieden vom lande und bevolhen
ir gut frund unserm herren gott. und als sie off das hoch mere kamen und
so lang gefuoren das sie einander nit me sehen mochten, da kert der konig
wiedder umb gein londrez und lancelot mit im und hetten das best leben
sie ymmer mochten. und es was keyn freud inn der welt, lancelot hett ir
eins teyls; dann reyt konig artus in den walt sich zu ergeczen, er furt yn mit
im. er hett yn so lieb das er anstunt on yne nit gesyn mocht; und were er
hundertveltig syn son gewest, er mocht yn nit lieber gehabt han. und
lancelot hat gut leben mit dem konig, noch vil beßer leben hett er mit der
koniginn, wann sie im nichts versagt wes er an ir begeren oder gesynnen was.
und was so ferre komen das man im durch das gancz konigrich von logres
synen willen deth und nach sym gebott dem konig glich gehorsam waren.
also waren der konig, die konigin, lancelot und die by im waren zu gutem
gemach und ritten von schloßen zu schloßen, freud und wollust zu haben.
nu hört das buch off vonn yn zu sagen und keret zu mym herren gawan, den
gesellen von der tafelrond und andern.
nu sagt die hystoria, da die gesellen off das hohe mere kamen, das sie
guten wint gewuonnen, so das sie bald an die port des meres kamen zu lande.
da darff man nit fragen ob sie fro waren, wann sie zu mal guts muts waren.
sie aßen den tag off dem mere by einander, und des tags teylten sie sich inn
das lant und bestalten die erst wart und forderest mit konig
bandemagus und synen luten, die allesampt waren mit ysen wol bedeckt und
kostlich geritten, also das ir keyner was, er hett ein gut starck roß. zu den
gezyten was ein herre in flandern, hieß arans, der was gar ein gut ritter,
sicher und kune, rych und gut von frunden. dem wart gesagt wie das die uß
dem konigrich von logres sich in sym land gewapet hetten. da verboth er
all syn manne, so vil er ir eins tags haben mocht, dann er vorwar wol wust
das sie darumb komen warn, yn uß sym land zu vertriben. er huffte sich by
eyner burg, die syn was, so das er gewann by funff hundert ritter, alle wol
gewapent das best sie mochten. und als er komen sah konig bandemagus
lut, die die ersten wart inhielten, da meynt er, ir enweren nit me, und sagt zu
synen luten:< gedihent an sie, wann sie bald zu uberwinden sint!> er schickt
vor hien den ersten strytt und darnach den zweyten. und als parides, konig
bandemagus nefe, sie also komen sah, da marckt er wol das er sunder strytt
nit gescheiden mocht. und er ordiniert syn lut in zwen hufen, und er was in
dem ersten stryt und konig bandemagus in dem andern. da deth er besehen
wie viel lut sie hetten, und man sagt im, ir weren wol funff hundert. da
sprach er zu synen gesellen:< ir herren, ir synt die blum von ritterschafft inn
unserm land, und durch die groß zuversiecht die ich zu uch hab deth ich uch
die forderst wart geben. darumb so lugent das ir das best thund, das die
von dem konigrich von logres mich nit vor eynen lugener halten, die dann
die besten ritter der welt sint, wann ich han yn zu mal viel guts von uch
gesagt.>< herre>, sprachen sie,< rytent konlichen, dann wir hant keyn noth vor
den die wir noch sehen.>
da ließen sie zu hauff lauffen eyn wiedder die andern so hart das sie ir
glenen allsampt zurstießen, und ir wurden vil mit dem ersten sturm verwunt.
und da leyten konig bandemagus lut ir hend an ir schwert als die jhenen die
bas wapens gewon waren dann die andern, und fingen an ritter und roß
darnyder zu schlagen, also das das ertrich alles mit doten luten und pferden
bedeckt was, so das sie in kurczer zytt die flucht geben musten, sie wolten oder
enwolten; und ir was doch zwiernt als viel als der andern. wann parides was
so von großer fromkeyt das sie all exempel von im namen, und erschreckt sie
me sin wolthun dann zwenczig inn dem huffen der besten dannoch; und die
jhenen die geflohen waren clagten me von im dann von eynichem andern,
aber sie kanten sin nit. und also wurden die zwen strytt von parides
kunheit uberwunden und sie kamen fliehen biß an den dritten stryt. da der
grafe syn lut also fliehen sah und das sie die helffte mynner lut hetten dann
die syn, da sprach er:< off myn truw, sie hant die ußerwelten funden uß dem
konigrich von logres, die die abentur zu suchen pflagen, darumb gedencken
den ußern zu helffen mit aller uwer macht.> da ließen sie zu yn lauffen, und
es kam also das syner bruder eyner parides begegente, der wol an synen
wapen köstlichen erkant was. sie rufften einander an, yglicher in syner
sprach, und ließen zusamen lauffen mit den roßen so hart und stachen off die
schild mit yren glenen die grösten stich von der welt, so das des grafen glene
zustucken sprang. und parides, der frumm und byderb was, stach dem
grefen das glenysen und ein groß teyl von dem schafft durch synen lip,
zusehen aller syner lute. und da der dot was, da waren die andern gar
lichticlich zu uberwinden, wann sie keyn entrettung me wusten zu finden, dwil ir
herre dot was, und werten sich dannoch des besten sie mochten, ir leben
meynen zu entretten. aber sie wurden doch uberwunden, darumb sie die
flucht geben musten durch hecken und walt, an alle ende da eyn yglicher
meynt syns lebens sicher zu syn.
also wurden die von flandern uberwunden und der herre erschlagen
durch konig bandemagus lut. und als die uß dem konigrich von logres, die
yn nach kamen ryten, das vernamen und gesahen, da fragten sie wer es
gethan hett; und man antwurt yn, konig bandemagus hett mit zwey hundert
rittern den herren vom land und all syn volck uberwunden. da sprachen
sie, gott hett yne eynen schönen anfangk geben, und fragten myn herren
gawan was sie thun solten. der antwurt:< dwil wir die erst victorien haben,
so radt ich das wir off der placzen verliben da wir ere gehabt han nach hint
und geben dem jhenen der das gethan hatt das zeychen der uberwindung,
die guldin kron.> konig bandemagus antwurt, die were syn nit,< wann ich
enschlug nye keynen schlag>. sie sprachen:< durch wene sint sie
uberwunden?>< es hatt gethan parides.> und an stunt brachten sie die kron und
deten im groß ere und freud, als mann dann zu der zytt zu thun pfligt den
jhenen die die walstatt behielten. bohort bat die ritterschafft das sie yn
inn das lant seczten das er gewunden hett,< und ich meyn>, sprach
er,< es sol wol an im bestatt syn>. da saczten sie parides in das lant von
flandern mit willen aller der die da waren und die ere der kunheit geben,
und waren all frölich das yn gott so eynen schönen anfang geben hatt, und
legerten sich off die placzen da der strytt geschehen was, da sie die nacht alda
verliben. und des andern tags, so bald der tag erscheyn, da santen sie durch
alles das lant ir futermeyster, zu bestellen die herberg mit profianden, wie
wol sie des nit nott hetten, wann sie ir gnung mit yn bracht hetten. und
also zugen sie durch das lant und wurffen all stett und schloß umb die sie
funden. und das lant was nit bewarnt mit luten, die schloß waren auch nit
sere fest, wann die lut alle geyn gaune gezogen waren als sie vernamen das
die uß dem konigrich von logres kamen; deshalber das lant sere lichticlichen
zu gewinnen was. und schieden dannen des allerersten sie mochten, wann
es sich sere lengt inn claudas lant zu komen. und als sie geyn gaune sich
nechten, da kam yn ein bottschafft, der sie billich fro gewest solten syn;
dann es kam ein ritter zu hern gawan und sagt:< herre, es ist uns zu mal wol
komen, wir mögen inn dieser wyse geyn gaune ziehen on großen
wiedderstant, wann der herre ist geyn rom geritten, des ist wol zwen monet oder
me, und ettlich lut sprechen, er sy dott. und were er noch in dißem lande
starck und gesunt als er was des nit lang ist, wir mochten sunder strytt nit
engan.> und sie weren wol sicher vor den sie sich allermeyst forchten,
wann die von gaune zu der zytt von allen luten zu mal verforcht
waren. und als die gest die mere verstunden, da entwapenten sie sich
allsampt, on die jhenen die die forderst hut inn hielten, wann sie nymands zu
finden meynten der sie anfertiget, und zogen inn allsolcher wise durch das
lant von gaune das sie nichts endeten mit profiande zu nemen oder mit
andern sachen, und enfunden nymands der yn ychts hiesch. wann alle die wil
die von gaune sunder herren warn, so enwas keyner so kune der den krieg
anheben dorst gegen den von logres. und durch die sach ward der fried zu
mal wol von yne gehalten.
als die von der großen brytanien durch gaune gezogen waren und sich
claudas lant nechten, da sprach herre gawann zu den die vor ryten solten
das sie gedachten wißlich sich zu halten mit yrem ryten. konig bandemagus
antwurt im das sie keyn not haben solten, sie wolten keyn sach anfahen die
sie nit mit yrem besten vermögen zu ende volbringen mochten, biß sie kamen
an ein burgk, die claudas was, genant pagon, der sie zumal wol mit rittern
und knechten bestalt hatt. und als sie die burgk so schön und starck sahen
als sie was, da sprachen sie das sie nit dannen scheiden wolten biß zur zyt
das sie gewunnen were. und sie enboten sorses, dem herren inn der burg,
das er sie den von logres offgebe. er antwurt, er gedecht sich nit zu ergeben
als lang er syn leben in synem lib hett, und das die von logres ir macht
darzu deten sie zu gewinnen, und sie solten handelung finden mer dann sie
meynten. und als die zwen ritter horten die antwurt, kerten sie sich wiedder
umb und sagten hern gawan und der andern ritterschafft das sie die burg
sturmten, dann sie yne nit offgeben wurd wo sie sie nit mit gewalt
gewunnen. da wurden sie allesampt eins und hießen die gezelt offschlagen,
also das die burgk zu allen syten belegt wurd,< das nymands daruß noch darinn
komen mocht dann durch uns>. und als sie umb und umb belegt was, deten
sie buchsen und bliden bestellen, darinn zu schießen und zu werffen. und als
sie sahen das es zytt was darinn zu komen, da lieffen sie von stunt all zu den
wapen. und sie begunden siech zu mal engstlich zu weren, wann die schuczen,
der viel waren, schossen pfyl, die so dick flogen als hett es oben herab von
dem hymel geregent. und sie schoßen der innern so viel dot und wunt und
wurfen ir auch so viel von der muren herab off die erden, so das ir zum ersten
sturm gar vil dot blieben. die burgk was lang und breyt mit eim wyten
begriff, so das sie der lut nit so vil hatten das alle zynnen mit luten nit wol
verwarnt mochten werden. und sie wurden gewar das off der mure zu gaune
zu keyn mensch was die zu erweren. zustund riechten sie die leytern zur
muren und stiegen zu den zynnen yn, also das in kurczer zyt ir me dann
hundert hieninn gestigen warn, das sie ir nit gewar wurden, wann sie der
sachen nit gedachten. und als die burgk erstigen was, da schlugen sie die ein
port off und gingen allsampt darinn. da fingen die innern an< zurück>, zu
ruoffen und zu schryen, wer engan mocht der dets.
da der herre von der burg den großen wunder und wiedderstant gesah
und auch die andern gemeynlich, da wurden sie sere betrubt und gar
unmutig und hetten sich gern off geben off gnad beheltniß irs lebens. aber sie
enwoltens nit thun, sunder sie schlugen ir vil zu tode und wurffens von den
muren inn den graben. und dwil sie zu der ein porten yn gingen, so trat
serses zu der postern, er entschloß sie und ging daruß sunder zu sterben. er saß
uff ein starck und licht roß und reyt sere bald biß an den abent. da begegent
im ein knecht, der den weg herre ryten kam, und bracht im eynen brieff in
der hant. serses gruoßt den knecht und fragt yn weme er zugehört und wo
hien er inn alsolchen noten wolt. er sprach:< ich bin konig claudas
knecht, der in dißem land herre ist.> -( hie hatt serses die burg
verloren. und sagt ein wenig von konig claudas und geschwigt der von logres
ein wilchen).< und darumb das er nit wil haben das sich serses erschreck
oder forcht das er so lang verlibet, so sendet er mich zu im und enbut im mit
mir, er hab horen sagen das die uß dem konigrich von logres inn dißem
land sint. und darumb das er ein gut hercz hab und yne die burgk nit
offgeb forchten halb des tods, so wil er morn by der burg syn, yn zu helffen und
zu entretten.> da antwurt serses betrublichen:< furware, er kompt umb
sust, lieber frunt, dann die von logres sie yczo gewuonnen haut und den merer
teyl darinn erschlagen, und ich bin durch ein postern yn entgangen.>< weme
hörent ir zu?> sprach der knecht.< ich bin serses>, sprach er,< zu dem du
gesant bist. ich fliehen von myner burg, und hetten sie mich mögen behalten,
ich wer syn auch gestorben. nu sag mir durch gots willen wo ich konig claudas
finden mög e.>< furware>, sprach er,< er lytt uff dry milen nah hie by und
ist gelegert vor der burg zum horn.>< da hien wil ich ryten>, sprach serses.
< und ich auch>, sprach der knecht,< dann ob ich wol dörlich ryten mocht
fug ich mich furter, die wil unser fiand so nah by uns sint als ir sagent.>
da wanten sie mit einander umb und rytten so lang biß sie des abendes
kamen zum horn und funden gest gelegert me dann eyn myln lang, und
hetten so vil schöner und kostlicher gezelt mit syden wol gemacht und mit
frömden farwen das es zu mal ein schön sach was zu sehen. und konig
claudas gezelt stund inn eyner wiesen offgeschlagen und was zu mal engstlichen
groß, schon und wol geziert inn schyn und wercken, so das es wol eins konigs
gezelt glich was. und als serses darinn kam, brufft er wol das er den konig
darinn finden solt. er stund ab und deth synen schilt vom halß und synen
helm von sym heubt, er trat in das gezelt und grußt den konig und sprach:
< herre, ich bring allsolch mere die mir zu mal schwere sint, die man uch nit
verhelen mag, darumb muß ich sie uch sagen>, und sagt im die geschichten
all.< nu bin ich herre komen zu uch, arm und enterbt, mich von yn zu
beclagen der großen mißdat sie an mir begangen haben darumb das ich uch
lieb han gehabt. nun muß ich wißen wie ir da mit thun wollent. dann sie
hant so viel großer hufen volcks von rittern und byderben luten mit yn
bracht das ich nit meyn das ir yne icht angewinnen mögent wo ir ir zufeld
erbeytent, dann es gar gut lut die sere zu forchten sint.>
als claudas die wort vernam, da ward er so sere betrubt das er
nit wust was er sagen solt. er sant nach synen mannen und sprach zu yn:
< ir herren, unser fiand haut den krieg zumal gröblichen angefangen. sie sint
neher by uns gelegert dann sie meynent, darumb ducht mich gut syn das wir
radt under uns hetten wie wir sie zuruck getriben mochten von dem das sie
durch ir hoffart angefangen hant.>< herre>, sprach der marschalck,< sie sint
lichticlichen zu uberwinden und zu uberziehen, wann sie diß lands gewonheit
noch nit wißen oder gelernt haben. darumb so radt ich das wir an stunt, so
bald es nacht werd, mit dißen luten uff brechen und by sie ryten so
heimlichen wir vermögen, das sie unser nit geware werden, biß wir sie uberfallen.
dan ich sag uch wol furware das wir sie halber erschlagen mögent wo wir so
stilliclichen by sie komen und yr viel gefahen, wann wir sie ungewapent und
ungerust finden, dann sie unser keyn acht haben sollent.> und als der
marschalck die rede gesagt hett, da fragt der konig syn manne was sie guot ducht
inn den sachen furzunemen. und sie antworten, es wer wolgesprochen als
der marschalck yn fur geben hett, wann durch solch abentur mocht er syn
finden wol angewinnen und yn großen schaden zufugen, ob gott wolt das sie
in zyt kemen. da sprach claudas:< uns gebrist nit me dann das man sich
darzu rust und das wir, so bald es nacht wirt, all bereyt sint und von hinnen
scheiden.> und sie bewilligten es allesampt, on alleyn claudin, claudas des
konigs basthartssone, dem die gest bevolhen warn. der dratt herrefure und
sprach, zuhörend ir aller:< herre, es gehe wie es woll, zu ryten oder zu
verliben unser fynd zu schedigen, so bin ich nit im radt das ir mit uwer eygen
personen mit funff hundert oder tusent ryttern dahin rytent, wann ir das
heubt under uns sint. und wurden wir ungeverlich von yn nydergeworffen
oder gefangen, wir solten in kurczer zytt durch uch wol ledig werden, als ich
meynen. und wurden ir alleyn gefangen und gefengklich gehalten oder durch
ettlich abentur dot verlieben und wir allsampt entgingen, so weren wir doch
dester lichter zu uberwinden, die wil ir uns abgestanden weren. und darumb
raten ich uch das ir verliben und under uwern gesten erwelent die jhene die
uch nuczlich duncken syn dahien zu ryten, den ich bereyt bin gesellschafft
zu leisten. anders enritt ich nit mit ob ir nit verlibent.>
das bewilligten sie allesament mit einander und sprachen das
claudin yn den besten und getruwesten radt geben hett, und wer vil beßer
das sie sunder claudas ir fynd uberzögen dann mit im. und als claudas den
willen syner lut verstunt, da erwelt er under yn funffhundert der besten
ritter und knecht, das sie vor me dann tusent mann geacht worden, und
sprach zu yn:< ir mußent warten biß es finster wirt, dann so sollent ir
schnelliclichen zur burg ryten, da die von logres sich gelegert hant die ir
ußwendig der muren findent, wann sie stolcz und hochmutig sint und meynd nit
das sie ymands sturmen thur. und als bald ir sie ankoment, so sollent ir
engstlichen off sie schlagen, und das sie inn kelten oder hutten nit verliben.
besunder kerent sie umb und werffent sie zur erden und fragent nach keym
gewinn wann nach doten, zu wunden und zu fahen alles das ir ankomen
mögent.> sie antwurten im, sie woltens also thun, und wapenten sich mit
gerugten und beyten so lang biß yn claudas urlaub gab zu ryten. und als
der gest knecht gesahen sie also scheyden, da deten ir me dann funff hundert
sich auch schnelliclichen wapen und den jhenen als yren herren und frunden
nachzuvolgen so bald sie ymer mochten.
und als die fordersten in ein tal kamen nah by die gest, da hielten sie
still und sprachen, sie wolten irs botten warten, den sie vorhien gesant hetten
zu verspehen wie sich die gest gelegert hatten. und sie hielten nit lang das
sie den knecht mit großer yle komen sahen, den sie fragten was er brecht.
< uff myn truw>, sprach er,< sie hant sich zu der burg zu gelegert, und off der
andern syten ist ir keyner der sich vor ymands forcht oder hutet. und
wollent ir uch deylen inn zwen huffen, die eyn off diß syt und die andern off jhen
sytt, so werdent ir sie so lichticlich fahen als weren sie in uwer gefengkniß,
wann ir keyn macht an yn findent.> anstunt als sie das verstunden deilten
sie sich, und die eyn ritten zwerchs so lang biß sie kamen an die andern syten.
also wurden die gest uberzogen, das großer schad und sund was, wann die
nacht vil bydermann und ritter dott verliben. und als sie ir maß gesahen,
da ließen sie lauffen mit yren roßen und fingen an die seyl an gezelten und
anders zurhauwen und rufften:< ir verreters, bößwicht, ir sint alle dot!> und
als konig carodos gebrochen arm, der die nacht mit vierhundert gewapenter
ritter die schiltwacht deth, hort die jhenen zu yn komen und enwust von
den nit off der andern syten, da sprach er zu synen gesellen:< laßent uns zu
yn ryten!> er ließ zu yn lauffen und traff den ersten der im begegent so
hart das er im die glene durch den lip stach und das er dot zur erden fallen
must. er rant zu den andern und leyt syn schwert an die hant als der jhener
der zumal byderb und gut rytter was, und die sin allsampt deten also. sie
ließen lauffen und stachen ir fynd vil nyder mit yrer zukunfft. da erhub sich
das geschrey groß und engstlich. und claudas lut, die off die ander syt
bescheiden warn zu rennen, funden die uß dem konigrich von logres schlaffen.
da fingens an sie zu döten, zu verwunden und zu fahen, als werens unredlich
thier gewesen. aber myn herre gawan, der wyse und fursichtig was, noch
sin gebruder oder eynich man in syner gesellschafft waren die nacht nit ungewapent.
dann bohort, lyonel, hector von mares, landegus, lile der
kune, brandelis und bleobleris, die sieben gesellen, die sich zumal lieb hatten
und all jung ritter waren, lagen in yrem gemach all ungewapent. und als
bald sie das groß geschrey und geruff horten von den die man umb sie
erschlug, da gedachten sie zustunt wol das sie verraten wern. sie stunden off,
daten ir kleyder an und lieffen flugs zu irm harnasch sich zu wapen. und die
wil als bohort und hector mit andern yren gesellen sich wapenten und ee sie
zu yren roßen kamen, da fingen ir fynde an die gezelt nyder zu werffen und
die gesellen herticlich schlagen die sich wapen wolten. und bohort und
hector, die behend waren, kamen yn entgegen mit geraufften schwerten und
begunden zu erschlagen roß und man also vil das von zweyen mannen ny me
allsolch were gesehen ward. lyonel, ban und die andern gesellen wurden in
dem warff alle gefangen, und ward nit groß were von yn funden noch gesehen,
dann sie nit anders dachten wann sich zu wapenen.
und als die gefangen waren, da wurden sie wol versorgt und claudas
gesant in die burgk da er was. und alle die in den legern weren dot und
gefangen gewest, hett konig bandemagus gethon, der in der burg lag,
und das groß geschrey. und da rufft er:< zun wapen zu, wir sint verraten!>
das die von gorre erhorten und lieffen zu den wapen, die knecht zu den
pferden sie zu satteln, und ylten so bald sie ummer mochten biß sie gewapet
wurden und off saßen. da ritten sie uß der burg, die schilt an helßen und die
glenen an yren henden uffgereckt; das liecht scheyn helle, so das sie einander
wol gesehen mochten. und konig bandemagus, der byderb und kun und
gut ritter was, ließ hien lauffen vor allen synen mannen zun finden und stach
eynem ritter die glen durch den lip, das er zur erden fallen must. darnach
leyt er syn hant an syn schwert und rufft sie an:< ir dieb, verreter und
ungluckhafftigen, ir koment also von hinnen nit!> und begund yn groß streych
hinden und forn zu geben, des glich daten auch syn manne mit guter
vernunfft.
konig bandemagus schlug so lang off sie das er das getreng zurbrach,
also das er zu claudin kam, der großen wunder deth mit rittern zu erschlagen
als eyner der best ritter der welt. er was auch von so großer kunheyt das er
keym ritter nichts versagt. und er und syner nefen eyner hielten ir lut
zusamen, sie werten sich so wol in allen sachen das der allerverzagst kun und
frisch ward durch yrer zweyer willen. als konig bandemagus den wunder
von claudin gesach, da sprach er zu imselber, lebt dißer lang, so mocht er yn
wol viel schadens thun. er ließ zu im laufen und stalt syn schilt fur syn
brust, er hub das schwert off, yn zu erslagen. und als der ander yn komen
sah, da neygt er sich und schlug den konig zu erst so hart mit sim schwert off
den helm das er gancz verdurmelt lag und zur erden fallen must. da sprach
claudin zu syn gesellen:< wir haben ir nu so viel gefangen und dot geslagen
und mochten wol verliesen ob wir lenger blieben, biß sie gewapent wurden,
daran wir großen schaden nemen.>< so laßent uns ryten>, sprachen die andern
und ranten dannen vor yn nyderschlagen alles das sie in yrem weg funden,
und furten mit yne mer dann funffhundert ritter, die alle rych und mechtig
waren, und ließen da uff der walstat me dann zweyhundert dott und verwunt
ligen. und myn herren gawan, bohort und hector, die sere zornig von der
abenture waren, ylten yne nach und erschlugen ir gar viel in der flucht.
aber sie werten sich gar frischlich und gaben yn groß streych wo sie kunden,
dann sie meynten nit das ir noch so vil verlorn wern.
also kam es biß umb die halb nacht, und das liecht begund under zu gan
und finster zu werden; da musten sie scheiden. aber herre gawan gedacht
an den schaden, sie genomen hetten, und jagt yn alles nah mit sampt
bohort, hector und andern, frischlich nyder zu schlagen und herticlich döten
alles das sie herre langten. und zuletst ward es also finster das keyner den
andern kennen kunt. allererst schieden sie sich zornig und betrubt der
abenturen die yne zukomen, warn, und myn herre gawan sagt wiedder konig
carodos:< herre, wie habent ir uns diße nacht so ubel gehut, wir warten all uff
uch, und ir hant uns zu mal ubel versorgt, des wir alle unser leptag
verschempt mußen syn. furwar, wir solten uch billich me schelten dann die
andern alle, dann es stet nit an uch das wir nit alle erschlagen worden sint.>
< herre>, sprach der konig,< ir hant unrecht das ir mich scheltent, biß off die zyt
das ir erfarn wie es ergangen sy. ich sag uch furware das ir myner ursach
halben keynen schaden gehabt habent, wann myn lut und ich des best wir
mochten uns werten. aber die fynd haben sich geteilt gehabt in zwey teil,
die ein parthy off diß syt, die ander off jhen syt, und da sie by denselben keyn
were funden, hant sie uns so großen schaden gethan. und man hat mir diße
syt bevolhen und nit die jhen, darumb solten ir mich nit schelten.> also
ritten sie klaffen wiedderumb zu yrem leger. und als sie da by begunden zu
nähern, da horten sie gar ein groß gerufft von den von logres durch ir frund
und mög willen die erschlagen warn. da sprach myn herre gawan:< ich han
groß sorg das ettlicher unser hohen mann erschlagen sint, und es wer keyn
wunder, wann wir sint zumal ungutlich uberfallen; wir hant uns auch nit in
hut gehalten als die jhene die in fremden landen under yren dotfynden gewest
sint, darumb wir den schaden haben mußen.>
als sie by die gezelt kamen, da deten sie stangkerczen und
ander kerczen mit großem vollen enczunden und funden der gesellen von der
tafelronden wol zwölff sere verwunt. sie gingen furbas und funden konig
bandemagus gancz verdurmelt under sins roß fußen ligen, also das er keyn macht
hett uffzustan. sie huben yn off und entwapenten yn, sie furten yn und die
andern verwunten alle in die burg und hetten fast gnung zu thun biß tag, die
lebendigen uß den doten zu lesen. und als der tag clar erscheyn und yren
schaden erkanten und funden das sie by den sieben hundert ritter verlorn
hetten so dot so verwunt, und die ir fynd hinweg gefurt hetten, allererst hub
sich der jamer groß mit schryen und weynen, und gingen zu erfarn were die
gesellen wern. da funden sie das yne gebrast konig yons und syn bruder, der
eyn rycher herczog was und mechtig, und von fursten und grafen biß an die
zwenczig. und bohort treyb so großen jamer umb synen bruder lyonel, were
yn gesah der must syn erberm haben, und sprach:< eya lieber bruoder, was ist
diß von uch und dißer boeser abentur, die uns so stilliclich uberzogen und an
komen ist!> die guten lut trosten yn und sprachen das er yn mit jamer zu
triben nit uß gefengniß ledigt und solt so vil durch syn kunheit thun das
er im uß hulff. er antwurd, er wolt nymer zufrieden syn,< es sy dann das ich
yn gesehen. aber ich han groß forcht das yn claudas döten thu als bald er yn
erkenne, wann er uns me haßt dann eynich ander lut>. da sprach hector zu im:
< da von habent keyn sorg, dann ich versprech uch das sie es nit thören thun
oder so vil das er ein glied verlöre>, und sagten im so vil die eynen und die andern
das er syn clagen verließ. aber er was doch vil betrubter dann sie meynten.
darnach besahen sie den verwunten ir wunden und blieben den tag allen in
der burg, ungemutig umb die gesellen die des nachts tot verlieben waren, die
sie zur erden bestatten. als das geschehen was, sprachen sie, sie wolten den
andern tag uber claudas ziehen so fyntlichen das es wunder were, torst er
vor verliben. und des morgens ließen sie ir lut eins teyls darinn, die burg
und die verwunten zu behuten und zu verwarn. das was yn allen eyn
wolgevallen und sere lieb. - nu leßt die abentur von yn zu sagen und kert
claudin.
nu sagt die hystoria, da claudin sich von hern gawan und den andern
gesellen gescheiden, die im lang wil nach gejagt hetten, da rant er mit syner
geselschafft zur burg zum horn und furten viel gefangen mit yne, des sie gar
frölich und guts muts waren, wann sie wol wusten das es yn vor groß kunheit
geacht werden solt. und als sie nah by die burg kamen, da santen sie eynen
botten vorhien zu claudas, im ir zukunfft zu sagen. der bott ging vor syn
kammer und weckt yn so synnlich als er mocht und erzalt im wie es yn
ergangen was und der gest großen verlust den sie enpfangen hetten und den
großen gewien den sie gethan hetten. und als claudas das verstund, was er
fro und deth sich an und hieß das thor der burg uff thun. er wapent sich
und hieß des glichen syn lut alle thun und sprach, er wolt haben das man die
gefangen inn die stat geyn gaune furet, das sie da inn gefengniß by der
koniginn jenover jungfrauw inn den großen thorn gelegt wurden. und als
claudin mit syner geselschafft inn die burg geritten was, da deth konig
claudas an stunt die gefangen alle, der me dann zweyhundert waren, wol bewarn
und gein gaune furen, dar sie des andern tags umb primzytt kamen. und als
bald sie abgeseßen waren, da deth man eynen yglichen geloben gefengkniß zu
halten und hieß sie hien off stigen. dann off die zytt was der sytt allso das
die ritter, die gefengniß gelobten, wurden nit in yren stat gesaczt darinn er
gefangen was. also hielt konig claudas manchen hohen man gefangen, des er
zu mal guts muts was. und an demselben tag nam er radt und fragt syn
manne wie er im thun solt, ob er daselbst der von logres uff schlechtem feld
beyten solt oder inn die statt geyn gaune ziehen. und sie antwurten im alle
mit eyner stymm, er solt ir da warten und sie zu yn versameln. und er volgts
und verbleib den tag in der burg zum horn mit großen freuden. und des
andern tags kam ein verspeher zu im umb vesperzytt, der sprach:
< herre, was gedenckend ir zu thun das ir alhie ligent? ir sollent morn umb
primzytt uwer fynd by uch haben und mit uch zu stryten, wann die von
logres komen herre allsament, rasend von ungestymmikeit das ir sie so
uberfallen habent.> und er antwurt im, er wolt ir da warten, und wern sie noch
besser ritter dann sie sint, und wolt sich gegen sie versameln, wem gott die
ere gebe, der hetts, wann durch kunheyt soll es nit underwegen bliben. also
globten die ritter claudas und besahen wie sie den stryt bestellen wolten, des
sie den konig auch fragten. er antwurt yn, sie solten zwenczig sturm machen
und inn yglichem funff hundert ritter und im letsten zwey tusent,< wann ich
wol meynen das hieinn sint by den zwölff tusent so ritter so knecht>. da
erwelte er zwenczig ritter der besten und sprach zu yn, es must syn das ir
yglicher eyn strytt furen solt. die nacht gedacht yglicher syn wapen und roß
zu bestellen und zu besehen ob yne nichts gebrech, wann sie sich wol
versahen das guot wapen yne des andern tags not und nucz syn solten. und als
man geßen hett, da sprach claudin zum konig:< herre, ir werdent morn ein
volck bestan, das zumal sere hoch geacht ist von großer kunheit, die aller list
vol synt; und ich han gar groß sorg das sie uch am stryt uberwinden mochten,
darumb das ir nit so starck und behende sint als zu andern zyten. und ob
sie uch durch abentur fingen, wir solten balder uberwunden werden dann
hetten sie das halb teyl der hieinn sint zu tod erschlagen. und im sy wie im
sy, ir sollent uch huten vor yren henden, wann durch uch alleyn erlösent ir
wol alle die von dißem land sint. und darumb raten ich uch als dem den ich
in der welt allerliebst han das ir uch nit inn den stryt machent, sunder
blibent hie uß. dann geviel es also das ir den ruck geben mustent, das wer nit
guot; und wer beßer, ir kement mit frieden in uwer statt und sendent uns
entrettung so es noth were.> und er antwort, er wolt volgen und also thuon.
die nacht waren sie in der burg zum horn und warten in allsolcher wise
biß an den andern tag. und des morgens, als der tag herrescheyn, da stund
der konig off, er wapet sich und macht syn ansleg als er den tag dar vor
bedacht het, und inn yglichen sturm funff hundert ritter geordent. den ersten
solt furen nabins, ein armer ritter von gaune, der von großer geburt,
kunheyt und ein gut ritter was. den zweyten geleyt machions, ein edeler ritter,
nefe des konigs von franckenrich, der gestorben was. er was gar ein guot und
byderber ritter, vermert von großer kunheit und ritterschafft. den dritten
geleit madiens, ein ritter groß und böß, geborn uß dem konigrich von bonewig,
und konig bans marschalck, den banins erschlug, was sin bruder gewest; es
was ein man der me gerumet was und hoher geacht syner kunheit dann keyner
under allen gesten. den vierden furt theadas, ein ritter der nit vil großer
schonheit an im hatt, aber man hielt yn vor behend und kune, als er auch was,
sunder zwyvel. den funfften geleyt elclamors, eyn ritter von großem
zorn und nyde; und under allen den gesten was keyner so groß, und was ein
man von zwenczig jarn und was geborn von konig bans geschlecht. und
claudas hett yne von kintheit offgezogen, erhaben und ritter gemacht. er
hett yn so lieb als wer er sin sone gewest, durch der truwen willen die er an im
funden hett. darnach befalh claudas eim yglichen eynen strytt zu gleyden,
als er wol wust wie es sich geburt. und den letsten stalt er an claudin synen
sone, den er allerliebst hett, dann off die zytt was keyn vermerter und beßer
ritter inn dem land dann er. dem wurden zugeben dry nefen konig claudas
und brunants gebrudere. der eyn hieß canars, der ander qwedans
und der dritt allibeas. sie waren alle dry zumal gut ritter. als konig
claudas also sin strytt geordent hatt, da behielt er by im hundert ritter, die
yn geleyten und bewaren solten. er reyt von eim zum andern, sie flißlich
bittende das best zu thun und menlich zu syn. - nuo hört die abentur von yn
zu sagen und kert wiedder zu hern gawan und syner geselschafft.
uns sagt die hystoria von den von logres wie sie sich, so bald die suonn
off ging, wapenten und bereyten. und als sie gewapent warn, da wurden sie
uberschlagen, das ir me dann zehen tusent warn. da ordenten sie ir strytt
und fragten wer vor ziehen solt. und konig bandemagus, wie wol er ettlicher
maß sere bekumert was, sprach, er wolt die erst wart thun. und zustunt
gaben sie im konig yons lut zu, der gefangen was, so das er under sym bannyr
wol tusent mann haben mocht. und als sie den stryt besahen, da gesahen
sie so vil guter ritter und byderber lut darinn das sie sprachen, sie hetten
keyn sorg so lichticlich uberwunden zu werden. den zweyten geleyt konig
brangore, der ein gut ritter keck und byderb was und hett auch in syner
geselschafft so der synen und der andern tusent man. myn herre gawan und
hector, die die ander capitaniger uber das volck gemacht warn, ritten zu yn,
sie bittende das sie wol deten und fruomm lut weren, und sprachen:< ir lieben
herren, ir sint off dißen hutigen tag darzu komen. thund ir nit so vil das
konig claudas vom feld fliehen muß, so wißent das ir uwern lib verlorn habent
und das lant darinn ir komen sint das zu gewinnen, und die inn dißem land
werdent konig artus nymer me geforchten umb alle die sachen die ir gethun
mögent.> den dritten stryt furt konig babarantins, den vierden geleyt
do der konig, den funfften furt lymagoles von chamalot, ein mechtiger
rycher ritter und herczog. den sehsten geleyt melians, der herre von carduel,
eyn guter byderber und getruw ritter, den siebenden brandumuor, der herre
von dem betrubten thorn. den achten furt myn herre ywan, konig vriens
son, den nunden furt gaheries, hern gawans bruder. in demselben stryt
warn viel byderber lut, dann all hern gawans brudere darinn waren; und die
ritter uß dem konigrich von logres waren komen und vil ander ritter und
knecht, das ir me dann tusent was. und den zehenden stryt furt bohort von
gaune, der frömst under aller syner gesellschafft, und hett by im so byderb
lut und gut ritter das sie gegen konig claudas und die syn wol kunlichen
gestryten dorsten, wann sie all gesellen warn von der tafelronde und die
erweltsten uß dem konigrich von logres, und man solt keynen glauben han das
sie lichtiglich zu uberwinden wern. und waren all so köstlich und wol
geritten das sie desselben halb auch keyn noth haben dorfften. sie hetten by
yn maruflez von gorez und merlin von kornonaille, der ein gut ritter und
byderbe was. also hatten die von logres ir strytt bestalt und wißlich zugericht,
das mans nit fursichtiglicher geordenen mocht, und wißten wie eyn stryt nach
dem andern folgen solt und wie sie einander solten entretten ob sie noth an
kem. sie bestalten die burg mit zumal guter huot, da die verwunten ritter
verliben solten. und als ir sach gancz geriecht was, da schieden sie von dannen,
alle wol mit ysen bedeckt, darumb das sie vor die burg zum horn ziehen
wolten da konig claudas ir warten was mit vil guter lut, als man yn gesagt hett.
also zogen die zehen bettaligen da hien, die eynen vor, die andern nach, als
sie geordent waren. und als sie geritten hetten biß zu primzytt, da sahen sie
die burgk zum horn da konig claudas volck ir wartet. und als die bettaligen
sich gesahen, da enwas ir keyner so kune da, er must sichs verwundern des
großen volcks das er uff beyden syten gesach, und eyn parthy vor der andern
sich forchten das so gar viel lut da versamelt was. und als sie zusamen
nechten, da ließen sie ir roß zusamen lauffen, ir glene gesengt und die schilt
hinfur gestalt. und vor den andern allen kam nabins, der den ersten stryt
off claudas syten furte und wol und kostlich gewapent was durch jostierns
willen. und als parides, konig bandemagus nefe, yn komen sah, da ließ er
zu im lauffen also gewapet als er was und der ander wiedder zu im, und traffen
sich so hart das die schilt spielten und das halßberg zurbrach, und entringten
sich und stachen sich mit den glenenysen inn das fleisch. und weren die
glenen nit zurbrochen, sie hetten eynander tot gerant. und stießen so hart
mit dem lib zusamen das sie gancz verthurmelt zur erden fallen musten.
nach dem stich rant ye eyner den andern an, yglicher synen herren zu
entretten, mit großen stoßen zusamen mit den glenen und schlugen sich mit
den schwerten frischlich. da hub sich der stryt zu mal engstlichen groß uber
den zweyen rittern. sie stachen sich abe mit großen huffen da eyner den
andern treffen mocht. und claudas volck mocht es nit lenger geliden, wann ir
zumal wenig im stryt waren, und waren auch nit so gut ritter als die andern.
da sie sahen das die jhene nit anders mut hetten dann sie zu tod schlagen
und stechen, das stalt sie in allsolch forcht das sie den ruck keren musten, und
flohen biß an den andern stryt da mauriens inne was, der auch funffhundert
ritter fuort, der keyner was, er ducht sich frisch und keck syn.
als die sahen ir gesellen also die flucht geben, da wurden sie nit wenig
erzurnt und saßen off ir roß sie zu entretten. sie ranten ir fynd an, und sie
wurden gar wol mit stichen und streychen enpfangen, so wer es gesah hielt sie fur
byderb und sere kun ritter. und als konig bandemagus lut nabins
uberwunden hetten, da fingen sie yn so verqwetst und so verwunt als er was. sie
entwapeten yn und stalten im gut huot. und parides, der nit sere wunt was,
stunt off mit guter hilff die im geschah, er verband sin wunden, das sie nit zu
sere bluten, und was wiedder zu roß komen. da allererst stalt er sich zum
stryt und fing an wunder inn den wapen zu thun. und es was im gar guot das
konig bandemagus so nahe by im was, dann er halff im alle zytt uß synen
nöten und sorgen, und sie hetten an yn allsolch gut ritterschafft und so viel
guter lut das konig claudas volck vor ir kunheit nit bliben mochten.
mariens, der den andern strytt furt, syn volck sah so herticlichen erschrocken,
da sprach er zu imselber:< ich bin verflucht und ungluckhafftig>, wann er
meynt, er wer gar erschempt das er so lichtiglichen lut genomen hett zu
bewarn, dann er gedacht groß ritterschafft und kunheit an im zu haben. und
er sah vor im konig bandemagus, synen nefen parides, die synen luten großen
schaden deten mit dotschlagen. er zoh syn schwert, als er sie ein guot wil
angesehen hett, und rant zu konig bandemagus und gab im eynen großen
streych off syn helm. aber er verwunt yn nit, dann sin helm, der zu vil gut
was, schirmt yn dar vor, und er viel zur erden. und der jhener gesach yn nye,
dann er rant fur sich und schlug einen ritter von logres also hart das er im
die arm abhuw, und er viel zur erden. da begund er gar groß schleg hinden
und forn zu geben und rant durch den stryt da das geschlegs engstlichen groß
was. und die von gorre, die konig bandemagus hetten fallen sehen,
meynten das er dot were. da samelten sie sich all umb yn, sie schruwen und hetten
zu mal groß betrubniß und wolten yn offriechten von der erden. das mochten
die andern nit geliden; und darumb hub sich der stryt zu mal groß umb yne,
darumb viel byderber lut sterben musten.
als parides die mere vernam, da fragt er were es gethan hett. man sagt
es im und zeugt yn maurien, der hett yn zur erden nyder geschlagen. da kert
er sich zu im. das ersah der ander und kant yn wol als er yn komen sah, wann
er yn den tag manchen schonen streich hatt sehen geben. da ranten sie
zuhauff mit geraufften schwerten und gaben einander groß streych durch die
helm, das keyner was, er ward verdurmelt. und man hett wol den besten
mogen erkennen, weren die nit gewest die darzu und zwuschen ranten, die nit
wolten das sie einander erschlugen. und konig bandemagus was
offgestanden und hett syn macht wiedder enpfangen. er sprang uff syn roß, das im die syn behalten hetten; und als bald er offgeseßen was, da rant er zu maurien,
wann er hett sich zu mal schnöd geacht, hett er sich ungerochen an im
gelaßen. und der stryt wert dannoch mit parides und maurien, den sie die wil
angefangen hetten. konig bandemagus hub syn schwert off und schlug
maurien mit aller syner macht, also das im syn helm nit gehelffen kund. er
deth im das schwert an sym heubt fulen und macht im ein groß dieff wunden,
und was so ser verturmelt von dem streych das er meynt zu sterben und
struchelt vom roß zur erden. und konig bandemagus deth yn anstunt gryffen
und wol bewarn mit synen rittern. und als die jhene sahen das sie
uberwunden waren, da flohen sie so sere als sie an yrn roßen gehaben mochten
und ließen im stryt vil irer gesellen verwundet, dot und gefangen. also gewan
konig bandemagus und syn nefe parides der stryt zwen, die konig claudas
zugehorten, und ranten inn den dritten mit vollem mut und schlugen ir vil mit
yrer zukunfft darnyder, die wil sie noch warm und zornig warn und in willen
me kunheit zu bewisen. sie brachen durch und wiedder durch, so das sie an
den vierden rurten, und gewunnen off das mal so groß eyn vorteil das sie all
dot und uberwunden wern gewest ee die andern gerust weren, hett konig
brangore gethon, der sie entrett mit vil syner lut. und ee dieselben inn den
stryt komen waren, da wart konig bandemagus und parides gefangen und
vil ander ritter. und der von gorre were keyner entgangen, er wer gefangen und
oder erschlagen worden, hetten sie ir lut nit mit gewalt entrett. da ward der
stryt erst döt lich und sorglich, wann konig claudas lut, die konig
bandemagus hinweg wolten furn, funden so sere groß were das sie sich nit behuten
mochten; wann ir wart so vil erschlagen das es wunder was. und sie waren
so sere erschrocken und umbfangen das ir gar wenig entgingen, sie wurden
erschlagen, verwunt und gefangen. aber darumb nit, sie werten sich dannoch
des besten sie mochten, also das konig brangores und bandemagus lut gnung
dot verliben; ydoch lagen sie unden. also kerten zu der uberwindung konig
claudas lut umb der kunheit willen des konigs bandemagus und der ritter uß
dem konigrich von logres. und als claudin das ersach, da sprach er an stunt
das off den andern solt die uberwindung wenden uber sie. er reyt zu sym
vatter konig claudas und sprach zu im:< herre, ir mußent von hindann ryten
inn uwer stat gein gaune und uns entrettung senden, wann ich sehe uwer
mann so erschrocken syn das uwer stryt yczo dry verlorn sint, und uwer fynd
ryten mit gewalt und macht uber sie und sint noch nit mud von allen dem sie
gethan haben. und darumb mercken ich wol das wir nit lang vor yn gesteen
mögent. wir sint dot oder gefangen, haben wir nit entrettung von andern
luten dann ich alhie gesehe.>
der sachen verwundert sich claudas zu mal sere, wann er nit gewon was
das sin lut vom feld fliehen musten mit gewalt, und sie sprachen zu im:
< herre, ir habent nit lenger hie zu verliben, dann rytent so bald von hindann
als ir ummer mogent und sendent uns entrettung, anders wir sint all
verlorn, erschlagen und gefangen.> als claudas die rede hort, da antwort er
allweynende und sprach:< so helff mir got, ich geschied noch nye von keyner
placzen durch forchten willen des todes. also wil ich auch off dißen hutigen
tag thun von dißem stryt, alle die wyl ich noch so gesunt und starck bin und
verlib als ich yczunt bin. und ir habent die rede umb sust angehaben. dann
ich wil uch gesellschafft leysten biß inn den dot und uch in allsolchen nöten
nit laßen, und wil geyn gaune zu mynen luten schicken uch zu
entretten, die uch wol in zytt zuhilff komen sollen ee irs not habent, als ich
hoffen. und darumb forchtent uch nit das ich alt bin, dann, so mir got helff,
ich meyn uch in nöten wol by zu stan als eynich ritter der off dem plon syn
möge.> und als sie das horten, da dorsten sie nit darwiedder sprechen. konig
claudas beschied zwen ritter das sie geyn gaune ritten so bald sie ummer
mochten,< und sagent allen mynen luten die ir da findent, das sie komen
myn lut zu entretten mit aller macht die sie haben>. und anstunt als sie das
gehorten, ritten sie da hien geyn gaune. und die andern bereyten sich zum
sturm so sie best mochten, wann sie wol wusten das sie sterben musten, kemen
sie in ir fynd hend.
also samelten sich die ein und die andern, und was wol umb mittag oder
druber ee die stryt all versamelt wurden. und als der letst komen was, da
sprach herre gawan zu hector:< was bedunckt uch in dißen sachen? ich
meyn das claudas lut all zu dem stryt komen syn und die unsern noch nit by
ferren dingen, wann uns verliben me wann zwey tusent ritter uber, die besten
ritter der welt. und kemen sie wol nit inn den stritt, so meyn ich das claudas
die nit geliden mog als mich bedunckt.>< herre>, sprach hector,< glaubent mir
furwar das ir claudas lut noch nit halb gesehen hant, wann off dißen hutigen
tag uber zehen tusent nit zum stryt komen synt, und ich weiß wol das er wol
zwenczig tusent man ritter und knecht by im hatt. darumb raten ich das
dißer stryt halten verlib und das man wißlichen mit den sachen thu, wann
die byderben lut, die da sint, genug zu thun haben, und wir finden an yne nit
groß wiedderkeren, wir mochten wol verliesen an der großen macht die sie
bringen werdent, als ich gleuben wil.> da reyt herre gawan zu bohort und
zu gaheries, die die zwen letsten stryt furen solten, und batt sie das sie sich
nit rurten umb keynerley sachen willen die komen mocht, biß off die zytt das
erselber zu yn keme. sie antworten, sie wolten willig syn. da ranten zum
strytt herre gawann und hector. sie zugen ir schwert und ritten umb
schleg zu geben hinden und forn, und were sie sach forcht sich yne zu
begegnen, dann sie hatten sie inn kurczer zytt erkant vor byderb lut und gut
ritter und hetten sie doch nye me gesehen.
also ranten sie durch den stryt, die zwen gesellen, ritter nyder zu dot
schlagen und claudas großen schaden zu thun, so das die besten ritter yn
rumen und weg machen musten. wann sie forchten sich sere durch der
großen kunheyt und streych willen die sie von yn geben sahen, und es geviel
yn so wol das sie inn keyn gedreng kamen, sie schieden das an stunt mit yren
schwerten. sie ritten so lang inn solcher wyse das sie claudins stryt durch
brachen da konig claudas inne was. und als claudin den wunder also von
yne gesah, da sprach er zu sym nefen quanart:< sehent den zweyen rittern
zu, wie eyner dem andern volgt und so wol arbeyt liden mogent. wie rurent
sie unser lut mit yren stichen! so helff mir got, ich gesah nye zwen ritter so
vil mit den wapen thun als sie beyd thund.>< in gots namen>, sprach quanart,
< sint sie kune, so beßsern sich unser lut destar me an yne>, und sprach:
< claudas, ir und ich solten uns vor schnöd halten ob wir sie nit abstechen. volgend
mir nach, dann ich wil eynen zu der erden rennen, ob ich mag!>< so laßent
uns ylen>, sprach claudin,< wann ich wil uch nit felen!> sie hetten glenen mit
wol schnydenden ysen und ließen lauffen. quanart nam hern gawan zwerchs
off die lincken syten so herticlich, und were syn halßberg nit so starck gewest,
er hett yn gar sere verwunt; er stach yn zur erden. und claudin kam so
yliclichen als er an sym roß gehaben mocht und traff hector mitten in den schilt
mit all syner macht. die glene brach nit, aber er stach yn und syn roß
darnyder. da hub sich das geschrey und gerufft gar groß und der stryt zumal
engstlichen hart. und claudas lut samelten sich alle, myn hern gawan und
hectorn zu fahen. aber die von logres woltens nit gestatten, dann sie stalten
yren lip inn die abentur fur, sie zu entretten; sie ranten mit ganczem gewalt
durch den strytt und schlugen geschwind mit yren schwerten off ir fynd. da
zoch claudin syn schwert, der von großer kunheit was, und sprach zu quanart,
das er synen luten rieff und yn segt das sie gesehen das die zwen gesellen nit
entgingen,< dann wo wir sie fahen, so werden wir oben ligen>. sie antwurten,
sie weren lieber erschlagen dann das sie yn entgingen.
also waren sie alle versamelt umb hern gawan und hectorn. die eynen
arbeyten sich sie zu fahen und die andern sie anzurennen ir lut zu entretten.
da mocht man sehen manchen stich und slag. aber die zwen ritter, die nit
zag waren und die harre wol arbeyt liden mochten, stunden off und hielten ire
schild uber ir heubter und traten nah by einander. da sprach herre gawan
zu hectorn:< wir mußen nu gesehen wie wir im thun mögen, wann diße uns
gefangen meynent haben.>< erschreckent nit>, sprach hector,< wann sie uns,
ob gott wil, dißen tag nit uberwinden sollent als lang ich gesunt und starck
bin als yczo.>< nuon hören ich uch reden als eyn byderman.> da begunden sie
groß streych umb sich zu geben, sie ließen die schilt und namen die schwert mit
beyden henden und fingen an ritter und roß dot zu schlagen und den plan vorn
und hinden zu ledigen, so engstlichen das keyner so kune was der
hend an sie legen dorst sie zu fahen. myn herre gawan besah den wunder, den
hector treyb, und sprach zu imselber:< ach gott, was ritters ist diß, wer hett
gemeynt das so ein jungk man solch sterck, kunheyt und so vil ritterschafft
an im haben mocht!> lang werten sich hector und herre gawan eyner
mit dem andern. und als myn herre ywan( der mitten in dem strytt was) die
mere vernam das sie in nöten waren, da erschrack er zu mal sere, dann claudas
gar vil lut da hatt, und sie also sah zu fuß stan. da rufft er synen luten und
sprach das sie im volgten, dann man solt nu wol gesehen, wer konig artus ye
lieb gewan der sol sele und lip fur die zwen ritter seczen. sie sprachen, sie
wolten zu mal gern da hien farn und yne nit abstan biß in den dot. also warn
her ywans lut alle versamelt. da sprachen claudas lut, die hern gawan und
hector umbstanden hetten, ir sachen weren zu allsolchem end komen das sie
hern gawan fahen musten durch claudins kunheit und quanarts frömkeit.
mitt dem kam herre ywan gerant off eim großen starcken roß und erkant
quanart wol, wann man yne im gewißt hatt. und herre ywan ließ mit
geraufftem schwert zu im lauffen und schlug yn off syn helm so hart das er vom
roß da erthormelt fallen must. und als claudin den schlag ersah, erschrack
er gar sere und rant zu im und gab im alsolchen streych, eyn uff den andern,
das er im sattel nit bliben mocht und viel zur erden. er nam das roß und
bracht es quanart und wolt yn mit gewalt off thun siczen mitten under allen
synen fynden. als bald hector quanart fallen sah, da trat er zum roß, er stalt
synen fuß in den stegenreiff und saß daroff undancks aller syner fynden. er
nam den schilt und hielt syn schwert bloß in der hant und sah konig claudas,
der großen wunder mit synem lib deth als der in der jugent vol großer
kunheyt was gewesen. er ducht yn schoner gewapent syn dann eynicher ander,
und darumb gedacht er wol das er ettlicher hoher furst were, aber er gedacht
wenig das es konig claudas syn möcht. er want syn roß zu im, und der konig
versagt es im nit als er yn komen sah und schlug hectorn off synen schilt
und helm das es lut als ob ein burg dar nyder gevallen were. hector schont
claudas nit und gab im eynen streich off syn heubt, das im die augen im kopff
sich verkerten, und macht im synen helm zuschanden, wann das schwert was
von guter gut. und als esclamor, der von konig bans geschlecht was, den
streich ersah, kert er sich zu hector und gab im so groß eynen schlagk das er
sich bog biß off den sattelbogen. er erholt sich und meynt yne zu schlagen
und hub syn schwert hoch off. aber hector rant fur sich, wann das roß noch
alles verthormelt was von dem schlag. und als hector zu synn und vernuofft
komen was, rant er yn ane und konig claudas auch und gab im so vil der
streych darvor all syn manne nit gesyn mochten. er schlug yn zur erden, er
nam syn roß mit gewalt und furt es hern gawan zu, der sich zu mal
gruselichen wert; er sprach zu im:< herre, siczent off und hutent uch furbas mer
das best ir mogent, das ir nit fallent, dann diß ist nit ein thorney, sunder eyn
dotlicher zorn, und sag uch furware das off jhener syten beßer ritter synt
dann ich gemeynt hett, und sie gedenckent nach kein andern sachen dann uch
und mich zu fahen.> er antwurt, er wolt sich wol huten als im not were.
als myn herre gawann off geseßen was, da hub sich der strytt von yn
dryen umb konig claudas so groß das sich quanart nit wenden torst. und
die von gaune hetten dem konig offgeholffen und werten sich des
best sie mochten. aber ir weren daugt gar luczel, nach dem sie bynach
uberwunden waren, hett gethan claudin, quanart und esclamors; die volherten
den stryt gegen den von logres und sie schlugen so sere unden und oben das
es wunder was. dann were sie sah hielt sie vor fruom lut, wann sie durch ir
kunheit so viel erlitten das ir keyner was, er hett syn arm vol bluts biß an die
fust, so das sie all rot waren von yrem eygen blut und der ander. herre gawan
sagt zu hector:< wißent ir wer uns dißen stryt so lang vor heltet?>< neyn>,
sprach er.< so helff mir gott, es sint die dry, die ir vor uch sehent, die alle
konig claudas volck behalten; und der sie mocht gefahen oder erschlagen, ir
soltent daraffter claudas lut nit me gesehen off dem plan verliben, wann sie
an stunt wurden fliehen.> hector sprach:< verliben sie umb keynerley ander
sachen?>< neyn furwar>, sprach herre gawan.< uff myn truw, so mußen sie
an stunt die flucht geben, ob anders wir zwen wollent rennen, ir zu dem eynen,
so wil ich zum andern und wil mich zu mal schnöd halten, stech ich nit eynen
ab.> da namen sie glenen und ließen zu den zweyn gesellen lauffen, und
hector traff claudin so hart das er yn mit dem roß zur erden stach; und herre
gawan stach quanart so nytlich das er bynach die arm gebrochen hett mit
dem fall den er deth, und von großem schmerczen kam er von imselber. als
esclamor das gesah, da was im gar ungemechlich und ubel zu muot, wann er
wust wol das konig claudas lut sich me off sie zwen verließen dann sunst uff
hundert ritter. er kert sich zu hector und zoh yn zu im so herticlichen das
er yn von sym roß warff. und hector, der nit sicher under syn finden stund,
sprang uff als eyner der sich nit wenig forcht. und als herr gawan das ersah,
sprach er das nye keyn ritter inn so großen sorgen were als er, der so sicher
und behende were als yn beducht. er nam quarnarts roß, er sprach zu
hector:< herre, siczent off!> das deth er, und da allererst fing der stryt an groß
und sorglich; da mit wart quanart gefangen mit rechter gewalt. ydoch
lieden sie zuvor groß arbeyt, dann ir enwas keyner, er hett großer not zu
rugen dann zu stryten, und sie hatten so vil off beyden syten gethan das der
plon gancz mit doten und verwunten bedeckt was. claudin sprach zu synem
vatter:< herre, durch gott, rittent von hinnen, dann alle unser volck ist umb
gekert zu uberwinden, und ir werdent nit ein halb myln von uns syn, sie
werdent den ruck geben und keyn were me thun uch zu entretten als die jhene
die mit ynselbs so vil zu schaffen gewinnen das sie wolten uber hundert mylen
vil lieber syn dann off dißem planen. und ich sehen uch ytzunt so
verturmelt, so verwunt und also geqwetst das ir uch keyner were noch kunheit wol
mögent behelffen. und als bald uch dann die von logres erlengten, sie
behielten uch, und dann weren uwer lut dot sunder entrettung und alle uwer
lant verlorn.>
< lieber sone>, sprach claudas,< was wollent ir das ich thu, wie mocht es
syn das ich hinweg ryten mocht, so ich uch billich zu hilff stund und behut
an allen enden wo ich kunt als mynen son und myn manne, und so solt ich
uch laßen inn den sorgen des tods und in den henden uwer fynde? wie
meynend ir das myn hercz das mocht erliden?> er sprach:< herre, ir mußent es
mit gewalt thun. und rytent hien inn gots namen schnelliclich und sendent
uns hilff des allererst ir mögent, oder wir sint dot!> konig claudas wolt im
da mit nit genugen das claudin im sagt, der mit synen hohen mannen erst
hertlich trauwt, er were an vil enden verwuont, und so er beliebe in dem stryt
oder durch abentur gefangen wurde, so weren sie und ir lant alles verlorn.
sie bestalten im ein licht roß und gaben im nit me dann zwen ritter zu, die
mit im so beldst sie mochten geyn gaune ryten solten und yne entrettung
senden. und als claudas von dem stryt schied, da stalt er zu mal sere großen
jamer ane und schalt den tode das er yn so lang leben ließ.< herre>, sprachen die zwen ritter,< uwer truwern laßent sin, dann es mag uns nit gehelffen,
sunder wol schaden; und sollent nit so sere erschrecken, dann ir sollent, ob
gott wil, noch vil frower werden wann ir yczunt sint, dann gedenckent zu
ryten und uns die entrettung zu senden. wann mochten wir entrett werden,
ir mochtent nit daran verliesen das halb teyl als vil als ir meynent; und wer
das volck yczo da, ich meyn das alle die von logres nit ein fuoß entgan
mochten, sie musten sterben oder gefangen werden.>
also reyt konig claudas da hien, synen jamer zu triben, was er an sym
roß gehaben mocht, das als gut was das man kum ein beßers hett mögen
finden. und syn zwen gesellen waren auch wol geritten, die volgten im nach
als sere sie ummer mochten und ritten so lang biß sie kamen an die statt
geyn gaune, da sie das gancz felt bespreyt funden mit rittern, die all uß der
stat komen waren. und als konig claudas sie gesach, da sprach er zu synen
gesellen:< ach gott, ich meyn, claudin myn sone und die by im sint solten
nu wol entrett werden, dann diße sint fast ee bereyt dann ich gemeynt hett.>
er reyt schnell zu yne und erzalt yne die sach das syn lut noth hatten sie zu
entretten. und als sie das verstunden, da wolten sie anstunt scheyden und
da hien mit gewalt ziehen. da sprach er zu yn:< lieben herren, nit thund
also, wann es enist keyner under uch allen, solt er da hien rennen, er slug syn
roß off ee er dar keme. ich wil uch sagen wir ir thun sollent. ordent uwer
lut und machent zwenczig stryt und rytent dan alle gemechlich eyner nach
dem andern, das, so ir sin noth habent, uwer roß arbeyten mögen.>
sie volgten dem konig all und bestalten ir lut vor, mittel und nach zu
ryten und wißlich off einander warten sollent. und als das geschickt was,
da zogen sie da hien zum strytt und ritten gemechlich durch ir roß willen.
sie ritten in allsolcher wise biß nonezytt. da sahen sie an einem
berg wie ir lut flohen also sere sie ummer mochten als die jhene die
uberwunden warn, wann die zehen tusent die claudas uß der burg bracht hett die
waren abgangen so dot so gefangen, me dann das halb teyl. und die andern
die die flucht gaben die warn so sere geschlagen und verwunt das sie keyn
wethum hatten anders dann den dott. claudin und asclamors hatten den
tag auch also vil erlitten und so vil gethan schöner kunheit anzusehen der
uß dem konigrich von logres, das sie herre gawan und hector zu mal sere
lobten und sprachen das sie von zweyn mannen nye so groß were hatten
gesehen, und gaben yn den danck. und claudin hett noch me gethan, hett yn
hector denselben tag nit dru mal abgestochen so unbarmhercziclich, das ers
nymer me meynt zu uberwinden, und sprach zu asclamors:< ich wolt gern
sterben inn dißem strytt, weres das mym vatter nit so großer verlust da von
entstunde.> und er antwort, er wer doch nu durch syn hilff wiedder zu roß
komen, deßhalben er sich frölich halten solt und das best thun.
und als es kam uber den mittag, da sich die von gaune alle zur flucht
gestalt hetten und so ferre waren geflohen das sie den zuog der entrettung
komen sahen, zu den sie yren trost und glauben hatten, da was keyner, er
begreiff wiedder ein hercz, und samelten sich alsament von großen freuden
die sie hatten. und ein knecht sprach zu claudin:< herre, sint frolich und
guts muts, die entrettung von gaune und die groß macht uwers vatters kompt
uch zuhilff.> er sah umb sich und ersach eynen grunt, gancz bedeckt mit
rittern daroff er sich sere verlaßen mocht wo er der noth haben wurd, sie
solten im nit abstan biß in den dot. da sprach er zu synen gesellen:< ir
herren, sehent ir das volck das uns zu hilff kompt?> sie wanten sich umb und
sahen sie komen mit ganczer macht und stachen wiedder dryn so fyntlich und
mortlich das es wunder was, wann ir yglicher gedacht schand und schad zu
rechen der im den tag zukomen was. und herre gawan gedacht nit das yn
entrettung komen were und sprach zu hector:< hie ist ein groß wunder das
sie yczo flohen so sere sie mochten und sint so bald wiedder umb gewant.>
< hab ich uch doch huot gesagt>, sprach hector,< das das halb teil claudas lut
noch im stryt nit gewesen sint? wißent das ir entrettung nuo nit ferrer ist,
und sie haben eygentlichen mere da von vernomen, und darumb so hant sie
wiedder herczen enpfangen, und wir mußen entrettung an unsern luten
finden oder wir sint verlorn.>< laßent uch nichts irren>, sprach herre gawan,
< wir haben so vil byderber lut in den warten hinder uns, das ich
meyn sie off dißen hutigen tag nit so vil her bringen mögent und mußen
uberwunden werden irs undancks.> inn dem sah er den grunt herab die
entrettung komen, und die forderst strit ranten mitten under sie. und die
von logres enpfingen sie als byderb lut und gaben yn nichts bevor, dann sie
schlugen sie und sturmtens so hart zur erden das es wunder was und deten
so vil das die andern alle erschrecken musten, darumb das sie noch so gerugt
waren. da sprach claudin zu esclamors:< herre, gesehent wunder an den
von logres, wann sie so sicher und frisch sint als hetten sie uns alle
uberwunden.> myn herre gawan und hector hielten nit stille, sunder sie ranten in
das grost getreng und gaben so grusenlich streych das sie me dann der andern
hundert geforcht worden. und die von gaune clagtens auch, dann sie sagten,
sie wurden durch die zwen zur flucht komen, die andern hettens nit so
lichticlich uberwunden.
als die vier stryt, die vor an geordent waren, zusamen kamen an hern
gawans lut, da hub sich die arbeyt zumal groß, wann die jhene die sie
jagten musten wenden von der großen macht die sie gegen yn komen sahen, und
fluhen sere mit großem unmuot. dann der funfft und der sehst ruckten zu
beyden syten herzu und slugen ir so vil dot das das felt gancz bespreyt lag.
und als hector das ersah, da sprach er zu herrn gawan:< was ist diß?
dann, so helff mir got, ich wolt lieber dot sin dann das sie mich in zagheyt
solten finden.>< nu laßent sie ir glenen off uns zurbrechen>, sprach herre
gawan,< ich wil gaheries enbieten das er mit sym stryt uns zu hilff kom und
das bohort halten verlib biß es noth wurd.>< das thun>, sprach hector.
gawan myn herre sagt zu eim schiltknecht das er zu sym bruder gaheries ryt
off den berg,< und das er uns mit sym strytt zu hilff kom, und ryt furter zu
bohort und sag das er sich nit rure biß ich selber zu im kum; dann nach got
stee alles myn hoffen an im. und sag auch yn beyden wie die entrettung
von gaune unsern fynden komen sy>. der schiltknecht sagt yn die botschafft
die im bevolhen was. und als gaheries verstund was im syn bruder enbotten
hett, da sprach er zu synen gesellen:< wir mußen nu lugen wie wir im thun
sollen, wir hant dißen tag so lang gerugt biß wir alle betrogen sin.> der
knecht reyt fuorhien zu bohort und sagt im die mere. da sprach er zum
knecht, er wolt alles das thun das er von im begert, und were doch vil lieber
inn der versamenung gewest dann das er als lang gerugt hett, und was
darumb ubel zufrieden.
da gaheries stryt vergadert was an claudas lut, da hub sich
groß stechen und brechen mit den glenen, so das die ritter fallen musten und
nit me macht hatten uff zu stan, und ir roß lieffen im feld wiedder und fure.
und gaheries, der dan den ganczen vergangen tag gerugt und großen willen
hett sich mit sin fynden zu schlagen und der vol großer kunheit was, deth so
wol, wer yn sah der hielt yn fur eyn byderman. und als herre gawan und
hector wusten das sie versamelt waren, da begunden sie ye baß zu thun
durch der andern willen; und die dry arbeyten sich so sere mit hilff gaheries
gesellen, das sie konig claudas macht gestilten. und als claudin gesah das
die dry gesellen so wol deten, da rufft er zwenczig syner ritter zu im, uff die
er sich allermeist verließ, und sprach zu yn:< wir haben unser fynd inn die
flucht bracht gehebt, und sie sint mit ganczer gewalt wiedder umb gekert
durch der dryer ritter willen. laßent uns zu yn ryten und sie darnyder
stechen. ir sollent gesehen, so das geschiecht, das die andern an stunt nyder
geschlagen sint und keyn were me by yn hant!> des wurden sie anstunt zu rate
und ranten zu yn. claudin kam vor yn allen gerant und stach hectorn mit
syner gesengten glenen durch ein beyn und das pfert durch die syten. er
rant furt als eyner der von großem herczen was und stach yn erst mit gewalt
so hart das er aller verthurmelt zu der erden fallen must, und kam von
imselber des großen wethums halben den er fult. und acht ander schlugen uff
hern gawan so hart das im schilt und anders zurbrach und wurffen yn nyder
zur erden mit dem roß, aber er was nit verwunt. mit dem wart gaheries
auch zur erden geschlagen. da hub sich der strytt under yn zumal groß,
dann sie wolten sie vahen oder erschlagen. aber sie werten sich also
fryschlich das nye keyn hauwen schwyn, das under den hunden stund, solchen
wunder thet, das sere erwarmet und zornig ist, das fur sich geth. also werten
sie sich zumal gruselich; und die zwen bruder halff eyner dem andern mit
aller ir macht sich vor ine gegen yren finden entschuden. aber sie waren nit
gar lang off der erden, wann ir lut und frund waren vil by yne off dem plane,
die arbeyten sich zu mal sere sie ufzuheben und yn uff ir roß zu helffen. und
als sie hectorn off der erden ligen sahen und das er keyn macht hett off zu
stan, da waren sie so sere betrubt als wer er ir beyder bruder gewest. sie
huben yn off mit gewalt und deten so viel das sie yne allgewapet uß dem
stryt furten und trugen, und das glenenstuck deten sie im uß dem beyn.
und herre gawan clagt yn sere syner kunheit halb, er deth yn by die
gefangen furen und befalh sin also wol zu warten als ob es konig artus were.
da kam herre gawan wiedder zum stryt schlahend. und die wil waren
claudas lut all zum stryt komen, und die von logres weren all uberwunden
gewest, hett bohort gethan, der sie entrett mit großer macht und aller syner
gesellschafft von den gesellen von der tafelronde. und da sie versamelt warn,
mochten die von konig claudas syten den blon nit behalten, und sie musten
das felt rumen zumal schentlichen und fluhen all gaune der statt zu. durch
wen aber die flucht geschah und gemacht wart, sag ich offentlich on
verschemt: bohort dets und so vil das herre gawan im zu wunder
zusah, und sprach zu herrn ywan:< dißem solt man ein lant geben, dann er
kunt es wol behalten.> und der stryt hett so lang gewert biß das die nacht
herre trang, das den von logres zu mal leyt und den von gaune sere lieb
was, wann ir keyner dar von mocht komen sin one erschlagen, gefangen oder
ubel verwunt. sie jagten sie biß an die stat und schlugen ir viel darnyder.
und als sie ir als viel gefingen, verwunten und doten als sie mochten, da
legerten sie sich von stunt vor die stat, darinn claudin geflohen was und mit
synen luten entgangen. und hetten die nacht groß arbeyt, biß sie sich
gelegerten und den siechen ir wunden gesenfften. sie bevolhen gaheries die
scharrewacht, die er so wol deth das yn nymands gestraffen kund. er was
die gancz nacht gewapent und hielt nah by der porten, biß er den tag ersach.
und des morgens wapenten sich die von logres alle, wann sie meynten das
die uß der statt komen solten, sie zu sturmen und zu bestryten. aber sie
detens nit, wann sie rath zusamen suchten was yn zu thun were, dann sie
wol beducht, dwil sie das best zum ersten gehabt hetten wiedder sie, das sie
yn mit yrem volck nit angewinnen mochten. und umb primzytt hetten sich
die hohen mann alle inn den großen pallast gesamelt. da sprach claudas zu
yn:< ir lieben herren, den krieg den die von logres so schwerlich gegen uns
angefangen hant, was ratend ir das wir darzu thun sollen? wann wir mußen
under uch gesehen was darzu zu thun sy, wann wir alleyn inn unser personen
es nit alles erkennen mögent. darumb wollen wir das eyn yder syn gut
beduncken sag, wann wir derjhener syn der gern bewilligt was ir ratent.> und
daroff antwort der merer teyl wiedder syns. und da yglicher sagt was yn
das best ducht, da was der gemeyn radt das sie inn der stat bliben wolten
und nit zufelde ziehen gegen iren fynden, biß die entrettung von rom keme.
das mochten sie auch wol thun, wann die stat so starck was das sie von
keynem volck keyn forcht hatten, und was auch so wol bestalt mit profianden
das sie der wol sehs oder acht jare gnug hatten. darumb wolten sie still ligen
und der von rom warten, die kurczlichen komen wurden; dann so wolten sie
ußziehen und mit den von logres stryten, die nit daran gewinnen mochten
nach dem sie sie yczo versucht betten, darumb das sie die besten
und ußerweltsten ritter by yn hetten.
als die rede vor claudas gescheen was und er ir aller wille verstunde,
da bewilgt er es yn auch als der nit wiedder die gemeyn thun wolt. aber im
wer vil lieber gewest das er solt ußgeritten syn mit yn zu stryten, wann er
von großem herczen was. und weren sie all so kun gewest als er, sie hetten
ir fynd all uberwunden oder weren darumb erschlagen worden. und als die
muwer, thorn und die stat miteinander wol versorgt was, da deth er sehen
wie vil er syner lut haben mocht und wie vil er verlorn hett. da funden sie
das ir wol vier tusent gebrast, und ir was noch viel dainn, die so sere
verwunt waren das wunder was. und als claudas vernam das syn nefe quanart
gefangen was, da sprach er das er keyn sach inn der welt wust die im neher
zu herczen ging, ußgenomen der dot.< und samir got helff, ich wolt lieber
die best burg verlorn han dann yne alleyn>, und fragt claudin ob er dar by
were als er gefangen ward.< herre>, sprach er,< ich sah yn vahen, aber ich
hett mit mirselber so viel zu thun das ich im nit gehelffen kunde, und ich
was me dann sehs oder sieben malen bynach selber gefangen worden, und
were auch geschehen, wer esclamors gewest. so mocht ich nit entgangen
syn, wann die uff jhener syten synt mit wapenspiel gemacht und wißen so
viel darvon als eynich sterblich lut gewißen mögen. und soll uch billich
schwer und leyt syn umb quanarts gefengkniß willen, und ir mußent wißen
wer die syn die yne gefangen haben; so wollen wir ritter gegen ritter wiedder
geben. und synt sie nit als hoch lut das sie das thun wollen, so laßent uns
eynen frieden mit yn machen oder mit gelt oder andern sachen, so das uns
quanart wiedder werd und ander unser gesellen. also ist myn radt das wir
im thund.>< sicherlichen>, sprachen die andern all,< ir sagent zumal recht und
ist das best das man gethun mag.>
da ließ konig claudas fragen wer die gefangen weren die man des andern
abends gefangen hett und wie sie hießen. sie nanten sich all, wann sie sich
nit verhelen kunten. und als claudas verstund das es so hoch und mechtig
lut waren, da deth er sie vor sich komen; er besah sie und fragt yglichen
nach synem namen on allen zorn. und als claudas lyonel erkant, da sprach
er zu im:< ah lyonel, es ist keyn man inn der welt der mir me zu leyd hatt
gethan dann ir. und wißent, lebt myn son noch, den ir erschlagen hant, und
hett gelebt biß yczo, er het so hoch einen anfangk an byderbkeytt, er wer
der höhst von der welt, sunder zwyvel. und ir hand yn getöt, des ich zu
armut und schanden komen bin. dann lebt er noch, ich wer nit
in dem statt da ich in bin. darumb sol ich uch me haßen dann eynichen
andern in der welt.>< herre>, sprach er,< erschlug ich uwern sune, das was nit
wunder, dann ir mynen vatter konig bohort noch nye lieb gewuonnent.
darumb sollent uch bohort, ich und joch ander auch nymer lieb gewinnen, dann
ir uns enterbt hant und myn vatter seligen mit uns.>< furware>, sprach
claudas,< ir hant mirs gnung gesagt. die boßheit mag sich doch da sie ist nit
verhelen.>
claudas enbot den von logres das sie zwene die wisesten zu yn senten
off gleyt, er wolt mit yn reden. sie antworten im, sie woltens gern thun.
und anstunt reyt claudas mit sym son claudin ungewapent uß der statt,
und herre gawan und bohort kamen yne entgegen mit samyten rock und
mentel. die andern traten hindersich uff beyden syten, und was nymands
me in irm radt dann die vier. da hub claudas an sich zu clagen umb syner
lut willen, die erschlagen warn, und wie sie im syn lant vertryben und
verbrant hetten und die schloß die er verlorn hett. bohort clagt synen vatter,
der durch yne gestorben were, und syn mutter, die er arm gemacht, enterbt
und verjagt hett von sym lande, das er im mit unrecht vor behalten hett sitt
der zyt das er eyn cleyn kint gewest were. da sprach herre gawan:< nuo
besehent welcher hatt dem andern allergröst unrecht gethan, dann mich dunckt
das ir im vil me mißthan habt on recht dann er uch. ir hant synen vatter
und mutter enterbt und vertriben durch uwer boßheit und syn lant sitt der
zytt alles inngehabt und gehalten sunder all ursach oder recht, und er hatt
es so lang gelitten als er mocht. und als er gesehen hatt das irs im mit gut
nit wiedder geben wollent, so ist er herre komen, die jhenen uß zu
stoßen die es im wiedder synen willen fur halten. und als er die funden hatt
die im wiedderstant gethan hant, so ist es nit wunder das er sie erschlagen
hatt und in sym eygen erbe, das sie im wiedder recht vor halten wollent, da
alle die welt sie vertilgen solt durch der mißdat willen.> claudas sprach:< ich bin
nit herkomen zu uch, von solchen sachen zu reden.>< warumb dann?> sprach
herre gawan,< das sagent uns.>< gern>, sprach claudas,< es ist ware das zwuschen
uwern und unsern luten nechten ein stryt sörglich und grußlich gewest ist,
das sitt der passion unsers herren inn keym land nye großer gewest ist, und
wert biß die finster nacht kam, und ir wurden off beyden syten gnug
erslagen. da bedunckt mich wie ir unser ritter habent eins teyls gefangen und
wir die uwern. und ich sehe gern das fried da zwuschen gemacht wurd in
allsolcher wise das ir unser ritter wiedder gebent, so wollen wir uch die uwern
wiedder geben.> und sie sprachen, sie wolten es gern thun, und globten off
beyden syten dem nach zu komen, herre gawan von den von logres wegen
und claudas von den von gaune, und sprach:< nuo muß es syn das ir mir all
myn ritter die ir gefangen hant wiedder geben sollent, sie sint wer sie
wollent.> sie sprachen:< es soll sunder zwyvel auch gescheen, und ir sollent mit
den unsern auch also thun.> claudas sprach< gern>.
da schieden sie sich, und yglicher ryt an syn ende. und als claudas
in die statt kam, da ließ er die gefangen all vor sich komen und deth
eim yglichen ein nuwen rock geben als im zugehort, er hieß yn zu
eßsen geben und gar kostlichen dienen. darnach kam er zu yn in den
pallast und sprach:< lieben herren, ir mogent gan wann ir wollent, wann ich
uch allesampt loß und ledig jehen>, und deth yglichem eyn gut roß geben,
des sie zu mal sere fro warn. und als sie uff geseßen warn, da sprach lyonel
zu claudas:< herre, es lyt da oben ein jungfrauw, die ist uß unserm land;
laßent sie mit uns ryten, so thund ir zuchtiglichen.>< uff myn truw>, sprach
claudas,< ich enthun, es enmag nit gesin, wann ich es han verlobt.> sie ließen
von den reden als sie horten das er es nit thun wolt und waren sere fro der
erledigung die gott yn so bald gesant hatt, dann sie meynten nit das sie so
gering ußkomen wern. als sie fur die stat geritten warn und ir frund sie
sahen komen, da gingen sie yn entgegen mit großen freuden und deten yn
vil eren. sie arbeyten sich sere yn zu dienen nach yrem gebure und
machten yn so groß freud und ere das sie sie erschracken, wann sie nit wusten
warumb sie es theten. und als die gefangen geßen hetten, da deth herre gawan
eim yglichen ein gut roß geben und eynen nuwen rock, und waren zu mal
wol gestalt und geeret, weren sie nit so sere verwunt gewest. und da sie alle
uffgeseßsen warn, da sprach herre gawan zu yne:< lieben herren, ir sint
gancz ledig, darumb mögent ir ryten wann es uch eben ist. wollent ir aber
noch hint verliben uch mit uns zu ergeczen, so wißent das man uch groß ern
thun soll als wir ummer mogent.> sie antworten, sie wolten ryten zu yren
frunden, da sie baß gemut waren dann an andern sachen, und danckten im
zumal sere des guten und der eren sie yne gethan hatten. da schieden sie
von dannen und ritten frölichen in die stat. und da sie claudas so wol
gesah gecleyt und geritten, da fragt er sie wer yn das alles geben hett. sie
sprachen:< das hant die von logres gethan>, und belobten sie so sere irer gut
und demutikeit das die in der statt sichs all erschracken. und hetten sie
sichs nit me versehen uff den trost von den römern dann off ir macht, sie
hetten understanden fried zu machen, in welcherley wyse es gewest mocht
syn; und darumb das sie meynten entrettung zu haben, so ließen sie das
anstan verliben. also wart der beseß bestetiget, und die innern kamen nit
heruß durch sturmen oder stryten noch durch eynicher andern sachen willen.
aber sie wurden zu dick malen gesturmet, darnach sie wenig fragten, dann
die statt was so starck das sie wedder beseß noch sturm nit enforchten, wann
sie gar vil lut und profianden hetten. und da die gest sahen das hector so
sere verwunt was, da stalten sie bohort inn syn statt, und herre gawan und
er waren hern uber sie alle.
zehen tag darnach als die statt belegt was worden kam die konigin von
bonewig mit vil nonnen zu den von logres. und als sie ir zwen nefen sah,
da weynt sie von freuden umb yrent willen. und als sie die konigin wurden
kennen, da deten sie ir vil eren und guts durch lancelots willen
irs herren, auch darumb das sie ir nyfftel was. sie behielten sie by ynen acht
ganczer tag, und sie fragte sie nach lancelot irem sone, wie es im gieng; und
sie sagten ir die warheit da von. und da sie yren sone nit sah, da batt sie sie
durch gotts willen das sie nach lancelot senden wolten, uff das sie yne noch
ein mal gesehen möcht ee sie sturbe. sie antwurten ir, sie wolten es gern
thun. und als die acht tag vergangen warn, da schiede sie von dannen, und
sie geleyten sie biß by die koniglich kirche und reyten wiedder umb zu yren
frunden. und off denselben tag kam zu yn in die gezelt die frauw vom lac
mit großer gesellschafft, dannen sie dann gescheiden was. und sie gaben
eynem yrem ritter die burgk zum horn, deshalben er all syn leptag dester
rycher und großer herre syn must. und die von logres hielten den beseß
zum horn biß sant michels tag und gewunnen inn der zytt all stett und
schloß die nah da by waren.
acht tag vor sant michels tag kam den von gaune bottschafft das die
von rom kemen mit zumal viel luten. des sie gar sere fro wurden, wann sie
ir groß noth hatten und bedorfften, und enbotten den romern yren statt
und wesen wie die von logres sie belegt hatten. und sie solten komen off
sant michels tag umb primzitt alle gewapett uber ir fynde fallen und mit yn
stritten; und sie versehen sich wol zu yne das sie also thun solten. und als
bald sie sie komen sahen, wolten sie sich wapen und zu beyden syten
sturmen, die römer off eyner und die von gaune off der andern syten. als den römern die botschafft komen was, da kerten sie umb und zogen inn
eynen walt, und sie besahen ir wapen ob sie sich wol daroff verlaßen
mochten, und rusten sich, das yn nichts me gebrast dann uffsiczens. da von alles
die von logres nichts wusten und hatten auch keyn hut oder sorg der ding,
dann sie meynten sich zu ergeczen und spacziern zu ryten als edellut und
ritter thund. und sie hettens großen schaden und schand, hetten sie die von
logres also ubervallen gehabt, darvor die frauw vom lac was, die sie durch
ir abentur im wald wust. sie want wiedder umb und reyt zu den
gezelten, da sie bohort fand, und sagt im die mere von den romern, die sie
gesehen hatt durch abenture, und sprach:< ich weiß wol das sie noch hint
oder morgen fruo komen werden uch zu bestryten. und finden sie uch on
were, so sint ir allesampt dot.>
als bohort die mere gehort, da sprach er, yn were gar ein schön abentur
durch sie zukomen. er schickt bald zu herrn gawann, das er zu im keme,
und erzalt im die sach von den römern, die den tag oder den andern fru
komen wurden sie zu uberfallen.< wie wißent ir das?> sprach herre gawan.
und er antwurt:< myn frauw vom lac hatt mirs gesagt, die sie in eim wald
funden hatt.>< uff myn truw>, sprach herre gawan,< gott hatt uns wol behut
das wir syn geware sint worden.> da verbotten die zwene alle die hohen
manne von konigen, fursten und herren die sie by yn hatten. und als die
konig, die gesellen von der tafelrunde, auch hector, der syner wunden
genesen was, und die andern fursten und herren inn herrn gawans gezelt, das
dem konig artus gemacht was, komen waren, da hub bohort uff und sagt
yn die mere von den romern, wie sie off vier mylen nahe by yn weren,< und
werden uns diß nacht oder morgen fruw bestryten. und darumb das wir ir
zukunfft nit gewiß sint, ducht mich gut das wir ye uff das halb teil gewapet
weren, uff das sie uns nit sunder were finden als sie meynen. und darumb
das ir gesellen sint von dißem anschlag, so ermanen ich uch off die truw die
eyner dem andern schuldig ist das wir gewapet yn entgegen zugen>. und
sie wurden zu radt das sich die halben solten wapen und ir beyten biß sie
kemen, und die andern solten rugen biß zur zytt das sie die sach anhuben.
sie lobten den radt sere und fragten wer den fördersten stryt mit der wart
haben solt. da draten die vier konig erfur und wolten die walstat mit vier
tusent rittern und knechten wol bewarn, ob die römer kemen, das sie sie
doch bereit funden.
da schieden sie sich und gingen eßsen. sie namen ir roß und wapen zu
mal wol acht, ob es darzu keme, das yne nichts gebrest. und als bald es
nacht begund zu werden, da dethen die vier konig ir lut sich wapen und der
andern so vil das ir vier tusent wurden. aber sie saßen nit off ir roß,
darumb so es not wurd das sie dester baß gerugt weren; und yglicher hielt syns
mit dem zaum und wart also biß halb nacht. und da nymands kam, da
deten sie das halbteyl ir gesellschafft schlaffen, und das ander halbteyl wachet
also biß tag. und also rugt yglicher teil einwenig von dem sie an dem tag
viel gemechlicher waren. und als bald die sonn scheyn, da kam
herre gawan und sagt yn guten morgen. sie danckten im sere tugentlichen.
< ir herren>, sprach er,< die römer sint noch nit komen, und ist doch off der
zytt, darumb besehent wer under uch viern vor ryte.> da sprach konig
bandemagus, er wolt den vorstrytt haben und konig brangore den zweyten und
konig yons den dritten und konig karados den vierden. es geviel hern
gawan wol. und by den ersten ordenungen bleib es, und sie wapenten sich,
des glich auch die andern. und als die stryt also geordent waren, da sahen
sie das sie zehen stryt hatten wol versorgt, der hector eynen furt, herre
ywan auch eynen. und uber sie alle warn herren herre gawan und bohort
gesaczt die stryt zu besehen; und wie sie ducht das sie wol gestalt weren,
da by solten sie verliben.
als die strytt under den gezelten geordent waren und yne nichts
gebrast dann off siczens, da horten sie eyn engstlich groß geschrey, wann die
römer, die sie meynten zu uberziehen und sunder were zu finden, das sie
in nit geware solten werden, waren uß dem walt komen, und santen mit yrm
offgereckten zeychen und bannirn dry stryt. als konig bandemagus das
gesah, da want er sich umb zu synen luten und sprach das sie lugten das der
fördersten keyner im sattel blieb. sie antwurten, sie wolten ir vermögen
darzu thun. und als sie zusamen ranten, da wurden ritter zur erden
gestochen und glenen gebrochen so viel das wunder da von zu sagen were, so
das das felt alles mit rittern bedeckt ward. und da die von rome
enpfunden und gesahen wie sie so redlichen waren enpfangen worden und alsolch
werelichen ritterschafft funden der sie nye beßer inn der welt gesehen
hatten, da wurden sie ubel zumuot. aber darumb nit, sie hetten das wort das sie
weren von großer hoher frumkeyt, und versahen sich auch gar sere uff die
groß macht die sie mit yn bracht hatten, des sie zum anfang dester
hochmutiger waren. nach den stichen leyt yede parthy ir hend an in schwert,
und die romer ranten konig bandemagus ane, der sie mit sym volck also
enpfing das die römer, wie wol sie me volcks da hetten dann der konig, gar
sere erschracken und hetten sich angestalt den ruck zu keren. und konig
bandemagus, der von sym alter gar ein abenturlicher ritter was, deth so vil
mit synen streychen das die könsten under yn die placz rumen musten. und
als parides, der von großer frumkeyt scheyn, syn glene gebrochen hett, da
zog er auch syn schwert und begund sie zu scheiden hie und da vor sym
oheim, wer yn sah der hielt yne fur eynen guten ritter. aber den römern
was also eyn macht zugevallen das konig bandemagus mit ganczer macht
scheiden und wichen must. als das konig karados geware ward, da kam er
mit synem huffen, der zehen hundert waren, und entreth sie. zustunt kert
konig bandemagus wiedder mit synem volck umb und begunden die schand
zu rechen mit großen schlegen die sie yne gaben so untuerlichen das sieß
nyme geliden mochten, und flohen dem wald zu da sie heruß komen
waren. da julius cesar, von rome senator, ein junger ritter und
von großer kunheit, das gesah, da kam er uß dem wald mit großer
gesellschafft von rittern. er was wol und kostlich gewapet, er kam vor yn allen
zu konig bandemagus rennen, der im syn lut jagt und gar sere nyder zu dot
schlug. er meynt, es wer lancelot vom lac, und zaugt es synen luten und
sie meynten auch, er were es. und er sprach:< seczent im zu, und wer yn
faht, den wil ich rych machen all syn leptag!> da ranten ir zum konig me
dann zwenczig und schlugen yn zur erden und erstachen im syn roß under
im. er stunt zumal lichticlichen off und gedacht wol das sie sich gesamelt
hetten yn zu fahen, und er wert sich das allerbest er mocht. aber syn were
kunt im nit gehelffen, dann sie fingen yn mit gewalt und deten yne wol
bewarn und sprachen, sie wolten yn inn die stat gefangen legen. und sie
waren zu mal fro das sie yn hetten, dann sie meynten, es were lancelot und
den krieg da durch zuende bracht haben.
da die römer konig bandemagus gefangen hetten und die von gorre
das geware worden, so anstunt erschracken sie so sere das sie lichtiglichen
zu uberwinden waren. wann sie wurden betrubt, also das sie nach irm lyb
oder leben nit vil fragten, und kerten inn kurczen stunden den ruck und
begaben den plone. und als konig yons, der den dritten stryt furt, sie so
erschrocken komen sah, da sprach er zu synen luten:< laßent bald zu yn
lauffen, sie fliehen nit vergebens, sie hant zu mal vil lut funden, oder ettlicher
unser hoher manne sint gefangen, deßhalben sie so sere erschrocken synt!>
und er entreth sie des besten er mocht. und darnach enwards nit lang das
den romern kam uß dem wald ein ander strytt. und da sie dem stryt
nachten, da kam konig brangore gegen sie mit syner gesellschafft. er reyt nit
zum ersten stryt, dann er reyt vor hien an zwen stryt die hinden nach
kamen. und also ward der krieg grulich angefangen, darumb gar viel lut
sturben. und da herre gawan sah die stryt uß dem wald so schnelliclich
komen, da sprach er zu bohort:< diß were gar eyn gut sach, mocht es syn
das wir gewißen mochten wie vil die römer lut hetten.>< herre>, sprach
bohort,< wir mogens nit gewißen biß sie all uß dem wald synt. ich wil uch
sagen was ir thun sollent: sendent lut fuß vor fuß inn den strytt, anderwerb
sie zu besehen, und raten uch das ir uß eim strytt dry machent und gebent
yglichem synen geleytsman. zu den letsten sollent ir groß zuversicht haben,
darinn die besten ritter von der welt synt und me zu fochten dann ymands
anders.> und herre gawan folgt dem radte, er deylt syn strytt; und als er
gesach das es noth was, sant er sie by die andern. und als es kam umb
primzytt das er sie allsampt inn den strytt gesant hatt, on die zwen
letsten, da meynten die von der stat das ir nit me weren. da rytten heruß
alle lut die claudas hett und kamen in den stryt so herticlichen das sie mit
ir zukunfft vil darnyder stachen. und die von logres weren lichtiglichen
uberwunden worden, were der nunde stryt yn nit zu hilff komen, den yne
herre gawan sant, da syn vier gebruder inn waren, den herre ywan geleyte.
und als der vergadert hatt, da meynten die romer, die von logres weren
nu alle zum strytt komen, und santen yren letsten stryt holen da der ratt
von rom inn was.
in dem letsten strytt was so viel volcks und hoher lut das man nit
gemeynt hett das sie uberwunden solten syn. sie brachten den baner von rom,
darinn ein guldener adler stund und ein trach, der mit zweyen ysenbanden
gebunden was gar hart, und wag so viel das vier pferd burd was zu ziehen.
und als sie uß dem wald gezogen und by einander komen waren, da sprach
herre gawan zu bohort:< hie ist der letst strytt der römer, ich kenn sie wol
an dem trachen den ich off dem baner gesehen han, darunder ist das
geschrey und die hohfart von rome. mögen wir sie uberwinden, so sollen wir
dißen tag keyn noth haben werden von allen den die off der plan synt.>
< herre>, sprach bohort,< ich gleub wol das ir war sagent; und ducht uch gut
syn, so laßent uns binden zu eyn andern wegk ryten und mit nymands ir lut
vergadern biß wir off die ander syt komen. dann laßent uns recht zu yn
ryten und uff sie frischlichen schlagen, das sie all erschrecken mußent. und
mögen wir so viel thun das wir ir baner nyder werffen, daraffter so mögen
sie vor uns nit gesten.> herre gawan bewilligt und sprach, es wer der
allerbest radt, dem sie alle gern nach komen wolten. da reyt er zu hectorn
und sagt im was sie geordent hetten, und rytten all recht zu der romer
stryt. sie ließen ir roß lauffen und enpfingen sie so allerbast sie mochten
und stachen mit dem zusamenrennen ir gar viel darnyder, so das ir eins teyls
darnach nit off gestan kunnen. und als ir glenen gebrochen warn, da leyten
sie ir hende an ir schwert, die clare und wol schnyden warn. allererst hub
sich der strytt groß. bohort, herre gawan und hector ranten inn das merst
getreng und fingen an die grosten streych zu geben die sie ummer uß ir krafft
haben und geben mochten. aber umb das alles so kunden sie by vier glenen
nah nit by das baner komen, wann sie wol druhundert ritter da by funden
die alle kune und byderb waren. darumb mochten sie nit geschaffen das sie
willen hatten.
allen den ganczen tag wert der strytt, da darff man nit fragen ob vil
lut dot blieben. und bohort deth so vil vor aller ritterschafft das yn die von
rom kanten und hetten yne doch nye gesehen. und die von logres weren
in großen sorgen gewest, hett bohort alleyn gethan, der den ganczen tag nit
deth anders dann ritter und roß nyder schlagen, und enpfing den lob und
briß von beyden syten. und da es begund nacht zu werden, da ritten die
römer in die statt und die von logres in ir gezelt. und ir eins teyls
entwapenten sich und die verwunt waren, und die andern hielten ir wapen an,
wann sie die gancz nacht wachten und in hut syn musten, das die von der
stat sie nit uberfielen. und als die hohen mann entwapent warn und
gesahen das yn konig bandemagus noch gebrast, da fragten sie syn lut ware
er komen were. sie antwurten, die römer hetten yn gefangen und mit yn
gefangen gefurt inn die stat. da gehielt sich die ritterschafft mit einander
zumal sere ubel, und was yn gar leyt das sie yn verlorn hetten, wann sie
großen trost und hilff hatten an im funden von ratt und wercken. und herre
gawan fragt sie ob man yne gefengklich geleyt hett. sie antworten, sie
kuntens nit gesagen, wann sie es nit wusten.< laßent uns den morgen
komen, so wollen wir uns an sie vergadern und ir mocht, ob gott wil,
ettlicher inn unser hant fallen, durch den er ledig gemacht wurd.>
sie waren die nacht zumal zornig und ungemutig durch konig
bandemagus willen. und als der ander tag kam, da wapenten sie sich allsampt
und bitten der von der stat so lang biß sie heruß kamen mit yn zu stryten.
und als sie off das wyt felt kamen, da ließen sie zusamen lauffen und
schlugen einander so mortlichen das wunder was, und das wert biß nacht, so das
ir gar viel erschlagen und verwunt wurden uff beyden syten. und ettlich
sprachen, wer herre gawan, bohort und hector nit gewest, sie weren
uberwunden worden sunder eynich entrettung, wann die von der statt durch
zumal viel lut sie, die von dem konigrich von logres, inn groß forcht bracht
hetten. und da es an eyn abscheyden ging, da fingen die innern der ußern
viel und leyten sie gefangen. die gest rytten zu yren gezelten und
entwapenten sich eyns teyls. und als sie den großen verlust enpfunden, da
waren heymlichen die hohen manne so betrubt das es wunder was. und in
allsolcher wyse strytten sie funff tag nach einander, das nye keyn tag enwas,
sie enpfingen großen schaden an yren luten. sie hetten zu mal viel lut
verlorn off beyden syten, und die von logres hetten gar vil weniger lut dann
die dainn. und als der stryt ein gancz woch gewert hett on underlaß, da
gewunden sie gar großen unmuot durch der lut willen die erschlagen
und yne abgefangen waren. und die von der statt enbotten den gesten das
sie eyn frieden volgen wolten biß sie ir frund begruben. des waren die von
logres gar fro und gaben vierczehen tag frieden, den der hohst ratt und
herre gawan gelobten von beyder parthyen wegen zu halten. an stunt
gingen sie off den plane yglicher syn frund zu suchen und begruben sie inn das
gewicht, das me dann acht ganczer tag werte, und darnach rugten sie und
reyten zusamen uß und yn spaczieren.
konig claudas, der gar argwillig und böß was, wust wol das er konig
bandemagus den herren von gorre inn sym gefengniß hatt. und er hett
yn anstunt thun döten, wer syn ritterschafft nit gewest, die yn lang baten
und yn fragten warumb er yn so sere haßt. und er antwort, es wer umb
syner nefen willen, der eynen er erschlagen hett mit syner hant. sie
sprachen:< es ist ein gesacriert konig und gesegent; und were es eyn schlecht
ritter, er solt dannoch nit sterben.> konig claudas gesah wol und hort das
syn mann nit geschehen ließen den konig zu döten, darumb schweyg er und
deth nit me darzu. und sie gesonnen das er yn sich scheczen ließ umb ein
schacz den er geben mocht. das wolt claudas nit han, wann er wol wust
das syn fynde den besten rate an im hatten. darumb wolt er ine nit volgen
durch gab oder bete die man im geben wolt und geschehen mocht.
in dem als der fried werte stund herre ywan eyns morgens fruow off und
wapent sich. er saß uff syn roß und reyt alleyn, sunder gesellschafft oder
schiltknecht, inn eynen walt, der nah da by lag. und als er sich also
ergeczen reyt, da begegent im inn sym wege eyn knecht, der zu fuß ging
zumal bald. er reyt zu im und fragt yne were er were.< herre>, sprach er,< ich
bin uß dem konigrich von logres, konig artus knecht und herrn lancelots
vom lac, der mich herre gesant hatt durch eyner großen sachen willen,
wann er zumal gern wißen wolt ob es war were das die von rom mit zumal
viel luten geyn gaune komen weren und die von logres alle tag
uberwunden; und sitt die entrettung komen sy, haben sie ummer mere dare verlorn.
darumb hatt er mich herre gesant ware mere zu erfarn. und ob syn frunde
noth hetten sie zu entretten, so wil konig artus so viel lut bringen das die
inn der statt in keyn wise vor yne beliben mögen.>< furware>, sprach herre
ywan,< es ist genczlich als du mir gesagt hast, die römer sint komen
und hant so vil volcks bracht das wir all tag groß noth haben
mußen. und weren die unsern nit als gut ritter nach dem und unser wol
schier das halb teyl weniger dann ir ist, so weren wir lang uberwunden
worden. wann die groß kunheyt bohorts, der umb keyner arbeyt willen mude
wurt, behelt uns in der weere. und wer er nit by uns gewest, wir hetten mer
dann zwier als viel verlorn als wir haben.>< lieber herre>, sprach der knecht,
< wer sint ir?>< warumb fragst du?> sprach herre ywan.< das ich es gern
wißen wolt, dann ich wolt anstunt wiedder umb wenden und nit offhören
zu wandeln biß ich zu mym herren keme und im sagen alles das ich von uch
verstanden hab.>< ich heiß ywan>, sprach er,< konig vriens sone.>< so thund
den helm ab>, sprach der knecht,< uff das ich uch eygentlich erkennen mög.>
er deth yn von stund ab und sprach:< lieber frunt, bin ichs?>< ja>, sprach
der knecht,< ich kenne uch wol und befelh uch gott, dann ich wil wiedder
keren in das konigrich von logres zu mym herren und uch und uwern komer
befelhen und sagen.> und der bott fragt ob die hohen mann und die gesellen
von der tafelrond all gesunt und frisch weren.< ja>, sprach er,< one alleyn
konig bandemagus, den claudas gefangen und im doch nichts gethan hett.>
da want der knecht synen weg umb, er reyt und ging des schnelsten als
er mocht in das lant von logres. und als herre ywan eyn gut wil inn dem
wald geritten was, da kert er sich wiedder zu den gezelten. und als er
darinn kam, da sagt er die mere hern gawan, zuhörende bohorts und
hector von mares, die all beyd zornig und betrubt darumb waren. hector
sprach also darzu:< mir wer vil lieber das ich nye herre komen were dann
das wir vor verzagt gehalten werden sollent.>< ach hector>, sprach herre
gawan,< das ist zu mal ubel von uch gereth, dann ir so vil gethan hant inn
uwer gesuntheit; were lancelot selber hie gewest, er mocht nit
wol baß gethan haben.> da sprach hector:< ach herre gawan, was ist diß
das ir sagent? und kem lancelot inn diß lant und wurds claudas geware,
er geb es im alles wieder als eyner der keyn hercz hett syn zu erbeyten.> inn
den reden waren sie lang und retten viel da von, das bohort sprach, er wolt
lieber dot syn, deth er nit so vil mit den wapen das er das schonst vom stryt
gewunne, ee dann lancelot keme, also bald der fried ußging. inn alsolcher
wyse beyten sie so lang biß die vierczehen tag umb kamen und der fried eyn
end gewannd. da bestalten sich die innern heruß zu ryten allgewapent gegen
den ußsern zum stryt und ordinierten die sach zum allerbesten und hetten
inn yglichem dusent mann. und der erst stryt wart claudin bevolhen, uff
den man sich am allermeysten versah als off der besten ritter eynen der
welt, als eyner der wol arbeyten mocht, und was auch da mit so sicher das
er nichts enforcht. und claudas gab den andern stryten yglichem eyn
geleytsman, als yne beducht noth zu syn; und im letsten stryt was die macht
von rom. und die von logres wusten wol das sie den strytt haben musten;
des sie sich gar sere forchten der großen macht halb von luten, der sie gar
viel me hatten dann die von logres. sie machten aber eyns zehen stryt zum
besten sie vermochten und gaben hectorn den ersten mit der bevelhung
sich an claudin zu versuchen. er was zu mal fro das im der erst stryt was
zugesagt als er sin mocht, und sie gaben im zu parides, eyn fromen ritter
kun und starck, und darzu konig bandemagus lut und der andern so viel
das ir tusent waren, die all byderb und gut ritter waren. denselben stryt
die von der stat sere forchten, da sie wusten das yn hector von mares furte,
darumb das sie dick geschedigt warn von syner kunheit. aber wiedderumb
hetten sie trost von dem sie claudin by yne hatten, und die von logres gaben
yglichem eynen stryt zu geleyten, der darzu toglich was, sie zu behuten und
zu bewarn. und inn dem letsten waren die von der tafelrond, den furt
gaheries herrn gawans bruder und hatt under syner gesellschafft vil stolczer
ritter, die konig artus banner verhuten. und herre gawan reyt von eim stryt
zum andern, all die gesellen bittend, flißlich inn den wapen zu syn und das sie
sich wißlich hielten. er fand so gut antwort an yne und so kecklichen reden
das er sich syn von ganczem herczen frauwte.
als der erst stryt uß der stat gaune gezogen was den claudin furt, der
zumal wol gewapet und gerust was und der des stryts me begert dann ymand
anders, hielt er vor synen gesellen uff eim starcken roß wol tragend und licht
und hett das zeichen von pollant. da kam hector vor allen synen gesellen,
von den er sich gescheyden hett umb claudins willen, mit im zu jostieren. er
ließ lauffen vor synen gesellen zu claudin, des glichen deth der jhener auch,
und kamen zusamen mit so großer macht als sie an yrn roßen haben mochten,
und traffen sich in die schilt, das ir glenen zustucken sprungen, und stießen
sich also hart das ir keyner was, er were sere vertuormelt. und hector viel zur
erden, das er doch ungewone pflag zu syn. und als bohort das
ersah, der dann gesehen hett die stryt nach eynander und yczt am fördersten
was, da ward er so sere betrubt das er by nach uß synen synnen komen was,
wann er hectorn zu mal lieb hatt. er nam ein starck glene und greiff syn roß
mit den sporn und rant zu claudin, den er nyder faßt und so hertlich stach
das er gancz verthurmelt, das er nit wust ob er lebendig oder thot were. er
nam syn roß und bracht es hectorn, der yczunt offgestanden was, und sprach
zu im:< herre, siczent off!> er was zumal zornig umb der abenturen willen
die im wiedderfarn was. er saß off und danckt bohorten sere das er im die
gutheit gethan hett.
da waren die ersten strytt zusamen komen, und die von logres stalten
sich inn zumal groß arbeit claudin zu behalten, den sie erkanten vor den
besten under allen yren fynden. und die von der stat daten so vil yn zu
entretten das sie me dann funff hundert schwert synenthalb zugen, und gaben
einander so groß streich das ir zu mal vil zur erden struchelten. und als sie
claudin sah inn alsolchen wysen umb yn sich schlagen, da was im gar
ungemechlich zu muoth, wann er wol wust das sie von großer kunheit waren und das sie
yne biß inn den doth haßten und anders nit begerten dann yne zu fahen. da
zoch er syn schwert uß der scheiden gar behentlich und schlug so groß schleg
umb sich das es wunder was. er schlug ritter und roß darnyder und schlug
mit so großer macht das eyn yglicher der yn sah yn fur eynen kunen ritter sah
und meldet. und hector und parides hielten yn so kurcz das er anstunt
gefangen were, hett quarant nit gethan, der hectorn eynen solchen streych
gab das er den sattel rumen must und aller verturmelt zur erden viel. da
vergaderten sich vier stryt uff yglicher syten zusamen und schlugen einander so
mörtlichen sere das manch byderman sin leben darumb geben must. da hort
man manig herbermclich geschrey von den jhenen die mit dem tode rungen.
die zweytracht was angefangen so erschrocklich groß durch zweyer der
byderbsten ritter willen, die sich von beyden parthyen vergadert hatten, das
ee nonezytt kam die erde alle bedeckt was mit doten luten. und bohort und
herre gawan leyten ir hend an ir schwert nach brechung der glenen, sie
zurbrochen hetten, und ließen lauffen in den hufen da er allerdickst wart und
gaben so groß streych umb sich das menglich sie fliehen must. und die von
gaune enpfingen sie mit viel streychen, das sie die hufe durch rytten, die sie
durch brachen so lichtlich als hetten sie nymands funden. und es kam
dick das sie nymands hetten daroff sie schlagen kunden. und die von logres
ruoften yn zweyen sich zu entretten. und als sie zu yn kamen, sahen sie hectorn,
der abgestochen was und claudin yn mit dem helm halten, der yn im uß
gezogen hatt nach dem stich quarants. und hector wust nit ob es
tag oder nacht was von der verthurmelung, darumb deth er keynen schyn
sich zu weren. da zaugt bohort es hern gawann und sprach zu im:< herre,
volgent mir und laßent uns hectorn entretten!> da ließ bohort syn roß
lauffen und gab claudin eynen stich und streych mit dem schwert so hart das
yne wedder helm nach stehelin hub nit enhalff. er deth yn das schwert fulen
in sym frischen fleysch, aber er verwunt yne nit sere, und wart doch von dem
streych so sere verthurmelt. er nam claudin mit dem helm und zoh yn im
ab vom heubt. und als esclamors das ersah, da schlug er bohorten so hart
off syn schulter das er den satel rumen und zur erden fallen must. des ward
myn herre gawan geware, der nit einwenig zornig was. er greif syn roß mit
den sporn, er rant zu quanart und gab im alsolchen schlag durch syn helm
daran er hercz und sterck saczt, das er auch den wasen begund zu suchen. und
bohort schlug off esclamor so herticlichen das im wedder hub oder helm enhalff,
er verwunt yn under sym antliczt an vil enden. da hub sich das geschrey
groß und erferlichen uber die gefallen waren. myn herre gawan reyt zu im
und sprach:< bohort, laßent uns der dryer war nemen, dann kunten wir sie
gefahen, so beßert sich unser krieg zumal sere!> und herre gawan bracht hector
ein roß und deth yne off seczen mit gewalt, undancks aller fynde. und da
er zu syner krafft komen was, da rant er zu claudin als der jhene der yne nit
lieb hatt, wann er im den tag viel zu leyde hatt gethan, und reyt im uber den
lip so viel das er sorg hatt zu sterben uff der walstatt one bycht, und hett nit
macht off zu stan oder ein wort zu sprechen. er fing yn, und bohort bevalh
yn vierczig mannen, das sie yn inn das gezelt furten das herrn gawans were.
sie namen yne und deten inn gefengkniß globen, sie entwapenten yn. und
als er sich bloß inn dem gezelt sach, da wart er so unmutig als er ye wart. er
vermaledit die stund darinn er geborn wer worden und das er ye wapen furt,
die wil er so ubel gethan hett das er yn syner fynd hend gefallen were, und
was so sere zornig das er forcht uß synen synnen zu komen. aber nit darumb
das er syns libs forcht hett, sunder darumb das die von gaune syner
gefengkniß sere erschrecken wurden und musten deshalben groß arbeit han. inn
solcher wiß clagt sich claudin sin ungluck. und er was nit gar lang da gewest,
da sah er by hundert ryttern komen, die quanart gefangen brachten, der sich
den ganczen tag sere gearbeyt hatt sich und claudin zu entretten und sich
durch claudins willen syns libs erwegen, und er was so sere geslagen das
wunder was. und als claudin yn sah, da was er fro und betrubt:
fro darumb das sie by einander waren, und betrubt der gefenckniß halben.
da sprach claudin zu quanart, er hett gar sere sorg das die von gaune den
tag uberwunden wurden; und sie warten in solcher wise biß an den abent.
bohort, gawan und hector deten so viel das es wunder was. und die andern
namen dick herczen an bohorts wolthun, da sie sahen das er darnyder stach
was er gerurt. er traff keynen, wie wol er geritten were, er deth yne die erd
suchen; er zoch yn die schilt von helßen und die helm von heubtern,
deßhalben keyner syn gebeyten torst.
als die nacht komen was und der tag vergangen, da waren sie off beyden
syten sere mud. und pantheleus, der radt von rome, hett wol gesehen die
kunheit von bohort, rufft im als er hien weg ryten wolt, und er kam zu im uff
trostung. und sie machten acht gancz tag eynen frieden. da sprach
pantheleus zu bohort:< lieber herre, ir hant die unsern gefangen und wir die uwern,
mit den thunt so tugentlichen als ir wolten das wir den uwern dethen.>< lieber
herre>, sprach bohort,< habent keyn sorg, dann man soll yn groß fruntschafft
erzeugen als byderben luten und guten rittern zu gehört.> da schieden sie sich,
und bohort reyt zu den gezelten. er stund abe und fand konig, graven und
viel hoher lut, die albereit waren im zu dienen und yn zu entwapen und herrn
gawan. sie geleyten und erten hectorn auch mit allem dem sie vermochten
inn aller hande wise und sprachen, weren sie nit gewest, sie weren sunder
zwyvel uberwuonden gewest. und als sie entwapent waren, da begerten sie die
gefangen zu gesehen. sie wurden anstunt gebracht. und als sie sie komen
sahen, stunden sie gegen yn off und erzeugten yn gar groß freud und ere.
bohort fragt sie ob sie gefengkniß gelobt und geschworn hetten.< herre, ja>,
sprach quarant.< so sollent ir nit inn stock oder rinck gesaczt werden.
dann haltent das ir gelobt hant, als byderb lut thun sollent; anders wer die
kunheit und schonheit die uch got geben hatt ubel an uch bestatt.> sie
antworten, sie wolten sich wol dar vor huten und thun das sie keyn man in der
welt mit warheit gestraffen kunde.
die nacht waren die von logres vil froer dann sie zuvor gewest waren,
wann es yn denselben tag zu mal wol gangen was, und retten von mancher
hand sachen und kunheit die den tag geschehen weren, also das ettlich
sprachen, hector hett nit so wol gethan als er billich solt haben. myn herre
gawan antwort und sprach:< agravant, nit schendent yn off den enden da
ich sy, dann by den truwen ich uch schuldig bin, er enpfing an dem anfangk
allsollich stöß das es wunder ist wie er sit hat mogen wapen furen; dann keyner
so frisch inn unser gesellschafft ist, wer er also gevallen, er wer ubeler
erschrocken dann er. darumb wil ich yn von uch oder ymand anders
geschant haben.> und als claudas inn syn statt kam, entwapent er sich
also deten auch die andern alle. und als er geware ward das claudin
syn son gefangen was, da hort man den konig gare sere weynen, sin cleyder
zurißen, sin hare uß ziehen und mit luter stymm rufen:< ach ich
ungluckhafftiger mensch, was sol ich nu thun!> und die ritterschafft trosten yn, sie
sprachen:< ach herre, mißtröstent uch nit, wann es gehort eim konig nit zu
das er ein solchen untrost hab oder tryb durch keynerley sachen willen die im
zufallen mögen, dann ir yn sunder zwyvel sere lichticlichen wiedder haben
sollent durch konig bandemagus, den ir gefangen hand.>
sie sagten im so vil das er weynen und mißtröstung eins teils verließ,
durch des willen das sie im guten trost geben hatten das im sin son wiedder
werden solt. und des nachts, da sie zu tisch geseßsen waren, huben sie an von
mancherley sach zu reden, von den innern und den ußern, und sprachen das
sie nye schönern stich gesahen dann der erst mit claudin geschehen were, und
sie verwundert das sich claudin von im geschlagen hett.< und noch me
verwundert mich das er so viel arbeyt in noten geliden mocht, wann er ist sere
jung und weich, und mit dem er stach by synen jaren was; darumb muost doch
der weichst verließen. aber der schon kunheit sehen wöll, der sehe bohort
von gaune an, den behendesten, den stercksten und den sichersten der welt,
der zumal ein junger ritter ist.>< was wapen>, sprach pantheleus,< furt er?>
im antwurt esclamor:< er furt ein wißen schilt mit zweyn grunen strichen,
und uff irer sytten het er den danck und uff unser claudin; dann bohort
gerugt den ganczen tag nye, des glichen auch claudin, biß er verthurmelt
hinweg gefurt wart von ynen mit gewalt.>
des andern tags enbot claudas den von logres, wolten sie im syn zwen
ritter wiedder geben, er wolt yne bandemagus den konig auch wiedder senden.
und als sie die mere vernamen, da gingen ir zwölff zu radt, der waren dry
konig und die andern gesellen all von hohem geschlecht. und sie wusten alle
wol das herre ywan dem kunsten ritter enbotten hett zu yn zu komen, das sie
mit eyden und glubden schworn nymands ein wort da von zu sagen biß zur
zytt das lancelot komen were. und sie fragten einander was antwort sie
claudas geben wolten. da sprach konig brangores, der zumal wiß und
fursichtig was:< ir herren, ir mögent thun was ir wollent oder was uch gevellet,
aber durch mynen radt sollent ir keynen wiedder geben. und ich wil uch
sagen warumb. wißent das die innern durch die zwen inn statt und
offhaltung gewest sint, die sunder zwyfel die mechtigsten inn den wapen sint
und die besten ritter uff yrer syten und die uns den allergrosten schaden
zugefugt hant, das ir nu furbas me wol gesehen werdent das sie uberwunden
sint, wo sie sich nit off gnad ergebent und wiedder zufeld koment
ee wann lancelot kumpt. und were uns zu mal eyn groß ere das wir es vor
syner zukunfft gethun mochten.>< wie>, sprach herre gawan,< solten wir
konig bandemagus die wil inn gefengkniß ligen laßen, der der byderbst ritter
under uns allen ist und von unser gesellschafft? furwar, wir solten groß radt
dar zu geben; dann weren wir gefangen, er wurd durch unsernt willen noch
ein großers thun biß er uns wiedder gewunne, wann es ist der guttigst man
der welt und von gutem rath.> und herre gawan sagt so viel das sie syne wort
alle bewilligten. da enboten sie claudas das er yn konig bandemagus sente,
sie wolten im die zwen ritter wiedder geben. des was claudas so sere fro, das
es wunder was, und hieß konig bandemagus uß gefengniß laßen und deth im
cleyder und roß geben, als eim solchen man zugehort, und dethe yn
geleyten mit großer geselschafft syner lut biß by syn frunde. und da die von
logres yn komen sahen, da rytten sie im entgegen mit großen freuden, wann sie
yne von ganczem herczen sere lieb hatten, und enpfingen yn mit großen eren.
er danckt den von der stat sere irer gesellschafft und hieß yn zu eßen geben.
den wart so kostlich gedient das sie wunder da von namen und furten ledig mit yn inn die statt die zwen ritter zu mal frölich. und es kam darnach solch
stund das sie sere geruh das die von logres die zwen ritter von yne gelaßen
hetten. - hie schwigt die hystoria von yne me zu reden und keret zu dem
knecht, den herre ywan zu lancelot vom lac gesant hett im die mere zu
sagen als ir vor gehört hant.
nu sagt die abentur, als der knecht geschieden was von herrn ywan, der
ylt so sere das er kam off ein dinstag gein chamalot, da konig artus off dem
gejegts was, also das er nit wust wo syn lut hien komen warn, und reyt alleyn
die hohen straß innherre. da ersah er den knecht ryten komen mit großer yle.
der konig hielt stille und gedacht wol das es ein bott were. der knecht kam
zum konig, den er sere wol kant. er grußt yn an stunt, und der konig danckt
im und fragt yn wannen er keme. aber er dorst es im nit sagen. da nam yne
der konig by dem arm und sprach:< by gott, sagstu mir nit an stunt des ich
dich fragen, du must von mynen henden sterben und den kopff verliesen.>
< herre>, sprach er,< wißent das ich von gaune komen und bin gewest vor der
stat da die uß dißem lande claudas belegen hant; und ich rett mit herrn ywan,
der enbut lancelot das er im zu hilff kom des allerbeldest er vermöge, wann
konig claudas hatt so viel lut von rom das die unsern sich mit großer arbeit
vor yn behalten hant>, und sagt im nuo alles was herre ywan mit im gerett
hatt.< gebenedit mustu syn>, sprach konig artus,< das du mirs gesagt hast;
und hastu mirs durch gut gesagt, so solt du es gut haben, wann ich keyner
sachen fröer were. ich wil den ungetruwen verreter uber ziehen>, und stalt ein
horn an syn munt und bließ es so hart das unlangs darnach alle syn lut zu im
kamen, und er fragt wo lancelot were. sie antworten:< wir meynen das er uch
suchet als wir yn thuon.> da stalt er das horn anderwerb an den munt
und bließ in der gestalt als ob er etwas gefangen hett. als bald
lancelot das erhort, da kam er schnelliclichen eynen engen fußpfat ryten. und
als er nah da hien kam, da rufft der konig:< lancelot, lancelot, herre ywan
thut uns sere grußen und enbut uch zu im zu komen yne zu entretten, des
sie groß noth haben.>
als lancelot die rede verstunt, da was er zu mal sere betrubt und fast
zornig; er antwurt dem konig:< herre, ich wil gern da hien ziehen und sol es
auch billich thun.>< furwar>, sprach der konig,< ir koment sunder mich
nymer me da hien, dann ich wil uch geselschafft leysten und so vil lut mit mir
furen das claudas nit wiß ist ob er myn enbeytett.>< herre, ir sollent es nit
thun, uch umb mynent willen so bekumern und in groß arbeyt nit stellen,
wann die sachen sunder uch wol zu ende bracht werden sollent. es were auch
unbillich und nit recht das ir uch also wagen soltent sunder noth.> die rede
verschmacht den konig sere von lancelot und nam sie im me zu undanck uff
dann ye keyn sach die er im gethan hett, wann er acht lancelots dienst so
hoch das er yn nit meynt bezalen mocht, und hett er im syn konigrich halb
geben. da reyt konig artus anstunt geyn chamalot und erzalt der konigin
die sach. darnach sant er brieff under sym eygen siegel allen synen mannen
die lehen von im trugen, das sie geyn camalot alle wolgerust komen solten
mit im geyn gaune ziehen uber claudas den verreter. das also mit freuden
geschah, und ee vierczehen tag vergingen, me dann drißig tusent da waren,
alle frumm und kune.
in alsolcher wise huffte konig artus syn lut, und als es zyt wart zu
scheiden, da stalt er sich mit synem gesinne off den weg, und lancelot hatt inn
sunderheit auch gar viel lut versamelt. und als die koniginne gesah das sie
scheiden wolten, wart sie sere betrubt umb lancelot und des konigs willen.
sie bat lancelot gar sere das er wiedder keme das allererst er möcht. als sie
zu camalot uß schieden, da weint die koniginn zu mal sere und bevalh sie gott
an allen den enden da sie hien kemen. sie ritten so lang durch ir tagreißen
biß sie kamen an das mere da ir schiff bereyt waren, das yn nichts gebrast
dann uber zu farn, das sie auch glucklich deten, des sie zu mal fro waren. und
da gingen sie uß den schiffen und wapenten sich, wann sie in das lant des
kriegs komen waren, und ließen gar gut huot inn den schiffen, das sie nit
verbrant wurden. des andern tags schieden sie von dannen und kamen in das
lant geyn gaule, das der zyt sunder herren was, und die lantschafft mochten
sich nit vereynen wen sie zu konig haben wolten, der großen untrechtikeyt
halb die sie sitt des konigs dot gehabt hatten. da kam zu yn ein grafe uß
tutschen landen, der hieß floren und hett zumal vil lut mit im dar bracht,
wann er synne hett das konigrich mit gewalt zu gewinnen, dann er was sere
mechtig von gut und von frunden und was heubts lenger dann keyn ander
mann.
als konig artus in das lant kam und vernam den statt und
wesen des lands wie es gangen was, da sprach er, es verwundert yn gar sere
das sich floren des an nam, dwil er keyn recht darzu hett,< wann konig
pharaon, der zur zytt was da konig ban von bonewig konig uterpandagron das
lant hielt, der myn vatter was. und darumb globen ich gott das ich nummer
gescheyden biß zur zytt das ich das konigrich gewinne und mir undertenig
mach.> da rufft er lancelot und sprach:< koment herre und enpfahent das
konigrich von gaulen, darinn ich uch seczen wil, wann ich keyn man weiß
daran es baß bestatt sy dann an uch; darumb geb ichs uch und wil uch
verantworten gegen menglich die dar wiedder syn sollent.> da nam lancelot das
lant und danckt im zu mal sere. darumb beschied der konig eynen ritter,
adam genant, der gar ein wiser man was, und sprach zu im:< ir sollent ryten
geyn gaule inn das lant und yne sagen, ich geb yne umb der zweytrechtikeit
willen eynen man zum herren, der sie wol bewaren soll und by alter
gewonheit bliben laßen als eym getruwen ritter geburt. und wollen sie diß nit thun,
so sollen sie wißen das ich sie bescheiden wil mit allen mym vermogen.> und
er sprach, er wol die botschafft wol und gern werben. er nam urlob und reyt
inn das lant.
und als er by die lantschafft kam, da grußt er sie und sprach:< ir herren,
der untrechtikeit halb, die so lang under uch gewest ist, so embut uch konig
artus das er uch zu eim herren geben wil den besten ritter der welt, der uch
vor aller menglich wol beschirmen und behuten soll.> und als sie das
verstunden, da wurden sie zu mal sere fro, sie fragten wer er wer. er antwurt:
< ich wils uch nit verhelen, es ist myn herre lancelot vom lac, der best ritter
von der welt.> da hetten sie im uff stunt zugesagt mit gutem willen, hetten sie
es nit forchten halb flores gelaßen, der by yn mit allen sym volck wol gewapet
was. der sprang herfur und sprach zum botten:< herre ritter, uwer herre ist
ein narre das er das lant haben wil das mir zugestalt und gegeben ist, und
sage im das er wiedder hindersich inn syn lant ziehe, des er viel hatt, und
mich laß hie in dißem land. wil er es aber nit thun, so soll er gewar werden
das er nye allsolch torheit anfing als diße, dann er und syn volck werden
dardurch ir heubter verliesen, und du magst es im wol sagen, ich enbiets im.>
< lieber herre>, sprach herre adam,< dwil uwer meynung also ist, so
wieddersag ich uch von konig artus wegen, und sollent wißen das uwer
gedanck wol sich verkern mocht und uber uch und uwer volck fallen, und wil
uch furware sagen das ir stryt darumb haben mußt ee mittag.> floren
antwort, er hett es zu mal gern und wer syn fro. da schied herre adam an stunt
dannen und reyt zu sym herren und erzalt im die sach und das die von gaulen
zu mal ein gut wolgevallen daran hetten, dörsten sie es vor flore bewilligt
haben, und sagt im dann den großen hochmuot den er im enbotten hett.
< ja>, sprach konig artus,< ist dem also, so muß es syn das wir uns bereyten
lichticlichen, des ich gare sere begerende bin, und solt mir zu mal schwer syn,
solt ich nit die hohfart und die dorheit an floren rechen, des er sich inn
kurczer zytt angenomen hatt.> da wapenten sie sich an stunt des best sie
vermochten und saßen uff ir roß, die starck und gut waren. und der konig
ordente none strytt, und in yglichem waren eylfftusent guter ritter und knecht.
und uber sie all macht er lancelot ein rotmeister und ein herren sie zu regiern.
und da das alles wol bestalt was, da ritten sie so lang biß sie by die burgk
geyn belot kamen, da sie vorfunden floren mit allem synem volck wol
gewapet konig artus zu enpfangen. und als die zwo versamenung by ein
kamen und eynander gesahen, da forcht sich yglich parthy vor der andern
des großen volcks halb sie by einander hetten. und da sie sahen das es anders
nit gesyn mocht, da ließen sie zusamen laufen mit gar eim mortlichen
geschrey, des manig gut ritter dot verliben must. lancelot was in das getreng
komen und hett sin glen zurbrochen, er leyt sin hant an das schwert als eyner
der zornig und unmutig was, darumb das er so lang inn wapen gerugt hett,
und der vol kunheit was, ritterschafft zu thun, und begund umb sich zu
schlagen und nyder zu werffen alles das im begegnet. und deth so viel das die jhen
yne eynen tufelschen tufel hießen, wann keyn sterblich mensch so viel in
wapen nit gethun mocht. und sprachen, er rent oben, unden, mittel und zun
syten an all ende und schlecht darnyder was er gereicht; da mit lancelot
syner parthyen groß hercz macht, also das sie auch so wol deten das die fynd
den plan begeben musten. und flore rant mit großem verlust der burg zu
gare sere betrubt und ungemechlich, und der strytt wert von mittag an biß
nacht, des konig artus gare sere betrubt und zornig was. dann sie meynten
yne angewonnen haben vil me dann sie gethan hetten, wer sie die nacht nit
also ubervallen. und es wer auch sunder zwyvel geschehen, wann lancelot
det so vil an allen enden wo syn frund noth hatten sie zu entretten, das
wunder was, das nu der nacht halb nit syn mocht. flores der in der burg nu was
und syn großen verlust an den rittern er verlorn hatt erkant, da rufft er eim
botten und schickt yn an das ende da konig artus mit sym volck sich hien
gelegert hatt, im zu sagen, es wer sund und schand das durch ir zweyer willen
so viel frumer lut gestorben weren; und er erböt sich als ein tugenthafftiger
grafe fur alle syn volck mit im allein zu kempffen und zu stryten;< und
uberwint er mich mit gewalt der wapen und der schnydenden schwert, so soll er
das konigrich ledig und loß, fry und eygen haben, on myn, myner lut oder
menglichs von mynent wegen zwytracht oder irrung, wann ich ye ungern
haben wolt das ymands me darumb sterben solt.>
der bott schied von dannen und kam inn des konigs gezelt, den er fant
sich zu entwapen und by ym den dueren ritter lancelot vom lac. er fing an
und sagt im die botschafft wie oben gemelt. und als konig artus die rede
vernam, da lobt er floren vil me dann vor und sprach zum botten:< furware, die
wil din herre des stryts begerend ist, so soll er yn haben in solcher wyse wie
er mir enbotten hatt, und das sag im.> der bott nam urlaub und
schied von dannen, wiedder rytende zu synem herren, im den strytt von
konig artus zu sagen, den stryt morn umb primzytt zu haben wie er yn
geheischen hett. und der strytt wart versprochen in der insel, die da by lag
und genant was die wollust der ergetzung. aber sie wart darnach bald
geheißen< konig artus innsel>. lancelot hett den strytt zumal gern gehabt und
bat konig artus zu mal sere darumb. aber es mocht im nit gedyhen, dann
konig artus yn selber behalten wolt, die wil er im das lant geben hett, so das
ers haben solt unbekumert menglichs. wann hett lancelot den grafen
uberwunden, so möcht man wol gesagt han das er das lant gewuonnen hett und
durch konig artus gebung nit behalten mocht. und mornets, als die sonn
offgangen was, hort der konig messe und reyt mit lancelot und syner
gesellschafft off den plan da der stryt syn solt, und fand alda flore algewapent und
wolbereyt zum strytt. und an stunt wapent sich konig artus zu mal wol und
köstlich und det syn roß in die innseln furen und ging er inn die schrancken.
und da yn flores inn allsolcher wyse komen sah, da acht er yn zu mal wenig
wann er von kleyner personen gegen im was, und sprach:< konig artus, ee
du me thust, so rade ich dir das du den strytt underwegen laßst und ziehest
wiedder heym inn din lant und last mir diß das mir gegeben ist, dann es were
großer schad das ich dich also erschlug, wann ich dich zu mal sere horn loben
von vil byderben luten, und du weyst und syehst das du gegen mir nit gesteen
magst; und ich sag dir furware, kemen wir zusamen zu stryten, das du nit
gescheyden magst sunder din heubt verliesen.>
< flore>, sprach konig artus,< meynt ich das du mich uberwinden soltest,
ich wolt mich mit dir so fruntlich riechten als ich ummer kund oder mocht,
aber ich versehe mich zu mal sere uff das gut recht das ich hab und off das
unrecht das du hast. darumb thu alles das du vermagst, wann ich forcht dich
gancz nit.>< ist dem also>, sprach flore,< so wieddersagen ich uch, und dorffent
uch wol vor mir versehen.> da reyt eyner von dem andern und ranten
zusamen was sie an yren roßsen gehaben mochten und traffen sich so hart das
die schnydenden ysen yn durch ir fleysch gingen und zur erden fallen musten
und ir glenen zurbrachen von großer macht der roß. die ritter lagen lang off
der erden also verdurmelt das sie nit wusten ob es tag oder nacht were.
aber konig artus stund zum ersten off und leyt die hant an das
schwert und lieff floren ane, der yczo offstunde. da mocht man groß schleg
gesehen han die eyner dem andern gab. sie zurhuwen ir schilt und halßberg, und flore fand solch krafft und sterck an konig artus das er sichs
verwundert wie er so lang vor im geduren mocht, und er hett sich solcher sterck
zu im nit versehen. das wert ein lang wil, das keyner dem andern nichts
angewinnen mocht. inn alsolcher wise wert der stryt biß nonezytt, das nymand
gesagen kund welcher das best gehaben mocht vom stryt. und flore begund
sere mude zu werden von der großen arbeyt die er gehabt hatt uff konig artus
zu schlagen. als konig artus das erkant, auch eyn beßser schwert hett dann
flores, da lieff er yn frischlich und frölich ane, ye me und me schleg off synen
helm zu geben, das er aller verdurmelt wart und sich nit enthalten mocht,
sunder off syn kny fallen must, und gab ym eyn streych und so vil das er zur erden
fallen must. da sprang er im off den lip und zoh im den helm vom heubt. in
dem enpfing flores athem und sterck und stund mit großer arbeyt wiedder uff
und lieff den konig an und meynt yn mit den armen zu begriffen. aber konig
artus, der zu mal behend was, sprang hindersich und warff synen schilt zur
erden. er nam syn schwert zu beyden henden und lieff floren an mit großem
zorn, darumb das der stryt so lang gewert hett, und schlug yn off das heubt
so hart das er im das schwert zweyer finger dieff in das heubt det gan. und
hett sich das schwert inn der hant nit gewant, er hett yn on wiedderstant zu
dot geschlagen. der streychen was so groß das alle syn krafft im enging, und
viel gestrackt zur erden. da sprang konig artus herzu und gab im mit syns
schwerts knopff manchen großen streych und sprach, er wolt yne döten, hielt
er sich nit vor uberwunden. und flore, der gar hochmutig und nydig was,
sprach, er wolt umb synent willen die ritterschafft nit nydern und wolt auch
wedder globen oder sichern.< nit?> sprach konig artus,< so mir das heylig
crucz, so must du anstunt sterben!> er hub sin schwert off und gab im eynen
so großen schlag das im syn heubt vom corpel springen must. da stieß er syn
schwert in die scheid. an stunt kam lancelot zum konig und sprach:< herre,
das konigrich soll nymant billicher haben dann ir, wann ir es mit recht
gewuonnen hant!> er wart entwapet und sin wunden besehen, und die arczt
sprachen, er hett keyn schedlich wunde, und die die er hett, solt er keyn sorg
hann, weren bald zu heylen.
da sprach konig artus zu synen luten das sie sich stelten und so gerust
weren das yn nichts gebrest, wann er des andern tags scheiden und uber
konig claudas ziehen wolt. und off dieselben zytt als er die wort gesprach hett
claudas eynen speher da, der schied von dannen und reyt so lang biß er geyn
gaune inn die stat kam, da er claudas fant, und erzalt im wie konig artus
floren erschlagen hett und wie er und lancelot komen und by vier tagen vor
der statt syn wurden und hetten zu mal vil lut by yne. als claudas die mere
verstund, da ward er gar unmutig und sere erschreckt und sprach zu imselber,
er were zu mal ein thor ob er der zweyer erwartet die die welt allermeyst
erwelt hatt zu hohen sachen. er rufft claudin, den er sere lieb hett, und sagt
im die bottschafft und bat yn im zu raden.< herre, so helff mir
gott>, sprach claudin,< ich weiß uch nit wol zu raten, wann ir lancelot gar sere
mißtan hant, und weiß furware, mocht er uch haben, das uch nymand sunder
sterben entretten kund oder mocht. auch so hant ir zumal hart wiedder
konig artus gethan das ir uwer land so lang gehalten und noch nye von im
enpfangen hant; und ir hant uch alle zyt gestalt inn die undertenikeyt der
römer, so das ich in keyn wise gedencken kan wie er uch synen unwillen
vergeben möge.>< dwil du mir>, sprach claudas,< nit anders geraten kanst, so wil
ich mich doch wol daruß riechten>, und gieng also von claudin und schickt
nach eim schiltknecht, den er von eim kleynen kind uffgezogen hatt. er
sprach zu im:< mag ich mich off dich versehen das du verschwigen und druw
sin wollest, so wil ich dir mynen sien zu versteen geben.>< o herre, durch
gott, was ist diß das ir sagent? soltent ir uch uff mich nit verlaßen, uff wen
woltent ir uch dann versehen? ich sag uch furware das ich uch nit melden
will von eynicherley sachen die ir mir zu verstan geben werdent.>< so sag
ich dir>, sprach claudas,< was du thun solt: ich han eyn eynsiedel nah hie by
wonen, da hien soltu myns schacz viel furen durch eyn myn sach die ich zu
thun hab, und du solt zwey gut licht roß bestellen, eyns fur mich, das ander
fur dich, und dann zwey die den schacz tragen.> also bestalt der knecht syn
sach, das nymands da von wust, on zwen ritter den claudas synen rat gesagt
hett, und schieden dannen im ersten schlaff, also das sie ee tag me dann zwölff
mylen von gaune waren. und yne beqwam ein knecht, zu dem sprach
claudas:< ryt geyn gaune und sag den die du da findest, ich ryt geyn rom zum
keyser, das sie ir sach zum besten fur nemen, wann sie dörffen keyner
entrettung me von mir warten; und mögent sie eynen frieden zwuschen yn und
konig artus machen, syt ich nit by yn bin, das sie es thun.> der bott want
umb und reyt geyn gaune, da er das volck alles mißtröstet fand darumb das
sie nit wusten war claudas komen were. und er sagt yn was er yn enbotten
hatt.
der bottschafft die von gaune zumal sere erschracken, und sie samelten
eynen radt was sie thun mochten, und wurden zu radt das sie die statt an
zunden und des nachts hinweg ziehen wolten. aber claudin wolt des nit
volgen, wann er sprach, allsolch mißdat solt in sym bysyn nit geschehen, und
wolt es auch nit gestatten durch bohort und leonels willen, der zweyer die
statt syn solt durch ir großer frumkeyt und ritterschafft willen.< wie wol ich
bißherre ir fynt gewest bin, so wil ich doch nu furbas ir frunt syn und all zytt
in iren gebotten stan, wann sie fry lut und gutig synt.>< was thund ir dann
hie by uns?> sprachen sie.< ich wil>, sprach er,< so lang verliben biß konig
artus kompt und im die statt offgeben.>< wißent, wann uch lancelot, der
uwern vatter so sere haßet, mag erlangen, das er uch wirt sunder gnad
verderben thun.> er antwort:< ich han keyn not vor im, dann er ist zumal
gutig und enduth keym ritter keyn ubel, er hab im dann zu viel mißtan.>
also verleyb claudin inn der statt, und die jhen die sich
forchten rytten hinweg und furten alle schecz die sie hinweg bringen mochten
mit yn, dann sie lancelots nit beyten dorsten.
und konig artus, der uffgebrochen was von der burg da er flore
erschlagen hett, arbeit sich gar fast zu ryten, das er an dem dritten tag geyn
gaune kam. die von logres ryten im entgegen und enpfingen yn zu mal
erlichen mit großen freuden. und als bald lancelot und der konig abgestanden
waren, da sahen sie uß der statt ryten claudin, esclamer, quanart und gar
viel ander rytter, die zu mal wol mit syden gecleyt waren nach gestalt des
winters, all off guten schönen roßen geseßen. sie ritten recht zu den gezelten,
und claudin hett die schlußel der statt inn syner hant. da sprach bohort zum
konig:< herre, sehent ir den ritter der vor den andern ryten kompt?>< ja>,
sprach er.< so wißent, on myn herrn lancelot, das er der best ritter der welt
ist.> des verwundert sich der konig und fragt hern gawan ob es war mocht
syn.< herre, ja furwar.> claudin stund mit synen gesellen vor den gezelten
ab und gingen zu konig artus.< herre>, sprach claudin,< nement die schlußel
von der statt, ich geb sie uch in uwer hant allen uwern willen da mit zu thun,
wann konig claudas von hindann geritten ist, und wißen nit wo hien er komen
sy.> konig artus nam die slußel und reyt mit lancelot inn die
statt, und in allsolcher wise wart das gancz lant offgeben, des sie gar frölich
und wolgemut waren. und des dritten tags kam lancelots muter mit ir
gesellschafft, und lancelot enpfing sie mit großen freuden und wirden, des
glichen konig artus, bohort und lyonel, die ir alle taten und erboten die
gröst freud und ere der welt. und des andern tags schied sie von dannen mit
yrer gesellschafft, das waren nonnen und jungfrauwen, und reyt wiedder inn
ir closter, darinn sie darnach des achten tags starb. und lancelot det sie
erelich und köstlich zur erden bestatten, als man allsolcher hohen frauwen
billich thun soll.
darnach sprach konig artus zu lancelot:< nu ist es also das wir das
konigrich von gaune gewuonnen hant. darumb bitt ich uch kron zu tragen
und konig zu werden zu dißen wyhenachten.> lancelot antwurt, er dets
in keynen weg nit, wann er wolt hector synen bruder konig zu bonewig
machen und bohort zu gaune und lyonel zu gaule, des konig artus gar
willig was und zumal gern volgte. da sprach lancelot zu hectorn:< enpfahent
das konigrich von bonewig, das myn vatter und der uwer lang zytt gehabt
hat.> er enpfing es und kust dem konig syn fuß; darnach sprach er zu
bohort:< lieber nefe, nement und enpfahent das konigrich von gaune.>< herre>,
sprach bohort,< wolt ich die ere des konigrichs enpfahen, ir soltens nit
gestatten, wann als bald ich konig worden were so must ich ritterschafft
ubergeben zu uben, es were ymands oder mirselber lieb oder leyt, und hett des
noch zurzyt wenig ere. und bitt uch, mich dißer sachen zu vertragen und
mich in mym stat bliben laßen, dann ich hett syn vil mere ern das man mich
hielt vor eynen frummen getruwen ritter dann vor eyn ungetruwen konig.
und als ich uch von mir gesagt han, also sagen ich auch von hector uwerm
bruder, wann es dötlich sund were das eyner von so hoher ritterschafft und
kunheit als er ist und angefangen hatt under allen den die hie sint, das er
konig wurd, wann er der kronen nit lang abgestan mag. und ließ er yczo
von der ritterschafft, er kund nymer me darzu komen als er ist.>
er reth so lang und viel das er lancelot zumal von dem angefengten
synn bracht und sprach zum konig und zu herrn gawan, er wolt nit me
darzu thun dann er gethan hett. des was der konig zu mal betrubt und
ungemutig. da er sah das es lancelot zu willen was, da ließ er es auch
geschehen. darnach sprach lancelot zu lyonel:< lieber nefe, nement und
enpfahent das konigrich von gaule als eyn konig von des byderbsten mannes
hant, der inn der welt lebt, und kert uch nit an vil wort!> also bleyb konig
artus zu gaune biß zun ostern, da er zumal mit allem follen ufftragen ließ.
und darnach am funfften tag zuogen sie wiedder in die groß brytanien,
darinn sie qwamen acht tag vor unsers herren offartstag. und als die konigin
verstund zukunfft irs herren und konigs, da wart sie sere fro durch
syn und lancelots willen. sie reyt yn engegen mit großer gesellschafft von
rittern, frauwen und jungfrauwen, sie enpfing den konig und syn ritterschafft
des erlichst sie ummer mochte. da deth konig artus aller ritterschafft inn
der großen brytanien verkunden die lehen und lantschafft von im hatten
und trugen, er wolt zu pfingsten inn der statt camalot hoff halten, den
schönsten und köstlichsten den er ye gehalten hett; und enbott yn uch das
sie durch keynerley sach nit ließen, sie kemen so erlich, so kostlich und so
subtilich sie ummer mochten. die mere man anstunt herfuore inn
schottenlant und inn allen innseln des meres, die nahe an der großen brytanien
gelegen waren. da ruosten sich frauwen und jungfrauwen, des konigs gebott zu
volbringen und die freud zu gesehen, die gar groß werden solt, als yn zu
verstan geben was. und ir kam so vil zu hoff das es wunder was, und die mere
flogen so ferre das sie inn pelles hoff kamen syner schonen dochter, die eyn
sone hett geborn von lancelot, der hieß galaath. sie hatt lancelot als sere
lieb als eynich frauw ein man haben mag, darumb hiesch sie urlaub an yrem
vatter, zu dem hoff zu ryten die freud zu gesehen; des der konig gar willig
was und ir gern erlaubt.
die jungfrauw was des urlaubs zumal fro. sie nam mit ir brysanne ir
meysterinn und frauwen, jungfrauwen, ritter und knecht, so das ir zwenczig
wurden mit den sie geyn camalot ryten wolt. auch nam sie yren son mit
ir, der dann zu sym alter zu mal ein schön kint was, den sie eim schiltknecht
gab vor im off eim starcken, lichten und woltrabenden roß zu furn.
in solcher wyse reyt die jungfrauw mit ir gesellschafft biß off den
pfingstabend. da kamen sie geyn camalot; und man halff ir im hoff abe und
furte sie off den pallast, da ir so groß freud und ere erzeygt ward als ir ye
geschah. sie was von so großer schonheit, das alle die im hoff waren sprachen,
sie hetten nye keyn schoner wip gesehen nach yrem beduncken. die koniginn
deth ir auch alle die ere und wirdikeyt die sie ummer mocht, durch yrer
schonheyt willen und das sie von so hohem geschlecht und großer lynigen
was. sie hieß ir ein kamer fur sie und ir cleyder geben. und da lancelot ir
schonheyt gesach, da sprach er zu imselber, er hett zumal ubel gethan, hett
er so ein schön frauwen getöt als er es dann inn willen gehabt hatt, und es
berauw yn zumal sere des schines den er gethan hett, und dorst sie nit
frolich anesehen. und sie sah yne von herczen gern und fleiß sich fast sere yne
wol zu besehen, und clagt sich innerlich das er sie nit auch ansah als sie yn
deth, so das sie sichs vor ir meysterinn nit gehelen kunt, und sprach zu ir:
< frauw, ich deth zu mal sere dorheitiglich das ich myn lieb gelegt han uff
und an lancelot vom lac, eynen so hohen man als er ist, der mich nit
ansehen wil.> da sprach die zuchtmeysterinn:< frauw, erschreckent syn nit,
dann ich weiß wol, ee wir hindann scheiden, das ich yne also in uwern syn
stellen will das ir an im sollent finden alles das ir an im begerende sint.>
und die freud ward off den pfingstabent zumal frolich angefangen
durch konig pelles dochter willen, so das sich yderman flyß ir wol zu dienen.
und besunder dienten ir die dry, bohort, lyonel und hector, durch irs
herren lancelots willen, wann die sachen zwuschen der jungfrauwen und im
sie alle dry wol wusten, und sahen das kint zu mal fast gern durch der
schonen und wol geformirten gestalt willen.
des dinstags zu abent geburt es sich nach pfingsten das die konigin zu
lancelot sprach, sie wolt yn mit yrer megd eynen suchen laßen zum ersten
schlaff. er antwort ir, er wolt komen sobald sie nah im sente, wann er sie zu
mal lieb hatt. das ward brysanne geware, die inn großen gedencken was
wie sie lancelot betriegen mocht, und ward ußer maßen sere fro. sie sprach
zu ir frauwen:< wißent furware das ich uch lancelot bringen wil diß nacht.>
und des nachts, da sich yderman schlaffen geleyt hett, kam brysane an das
beth da lancelot an lag und sprach zu im heymlich:< herre, myn frauw wart
uwer, ylent uch bald zu ir zu komen!> und lancelot sagt das sie hinweg
ging, er wolt bald komen, und sprang off in sym hemd und volgt ir, wann er
meynt, es were der konigin bott gewesen. brysane nam yn by der hant und
furt yn zu ir frauwen. er leyt sich by sie und spielt mit ir, des er dann by
der koniginn zu thun pflag, wann er nit anders wust dann sie wer es gewest.
inn allsolchen freuden und wollust entschlieffen sie beyd byeinander, und
yglichs hielt sich zu mal sere gluckhafftig. und die jungfrauw was so fro das
sie yren liebsten by ir hatt, das sie gar cleyn an die koniginn gedacht die inn
ir kamer lag, die wyt, langk und groß was, lancelots zu warten. und da sie
lang gewartet, verwundert sie sich gar sere das er nit enkam, dann sie im ny
nichts geboth, er deth es anstunt. sie ruffte ir nyfftel, die lang zu gaune
inn gefengniß gelegen hatt, zu der sie sich zu mal sere versah und die
heymlich sache zwuschen ir und lancelot wol wuste, und sagt ir das sie hienging
und yn an stunt mit ir brecht. sie antwurt< gern>, und ging da hien da
lancelot pflag zu ligen. sie sucht yn am beth unden und oben an allen enden,
aber sie enfand sin nit, des die koniginn zumal sere betrubt und zornig was,
und sie wust nit was sie gedencken solt. darnach uber ein wil sant sies
wiedder hien, das alles verlorn arbeit was. sie ging wiedderumb zu ir frauwen
der koniginn und sagt ir das sie yn nit finden kunt.
und als es kam umb die halb nacht, da begund sich lancelot
im schlaff zu mal sere klagen, als sich dann dick begitt das eyner im schlaff
rette. da kant sie an stunt syn stymm und wust furwar wol das er by konig
pelles dochter lag, und det so ein sach das ir sytt gare leytt ward, wann sie
so sere betrubt was das nymand erzelen kunde, dann sie ungewon pflag zu
syn lancelot zu erzornen, das sie nye gethan hett. sie riecht sich an stund
off und begund gar sere zu zurnen. da erwacht lancelot an stunt und hort
die konigin ferre von im( wann die koniginn inn eim eck pflag zu ligen und
konig pelles dochter am end der kamern und yglich nur ein jungfraw by ir).
da gedacht er wol das er aber betrogen worden were und stund uff hinweg
zu geen. aber sie was so nah by yn komen das es nit gesyn mocht und
begreiff yn by der hant, daran sie yn wol kant. da scheyn sie als solt sie uß
iren synnen komen, und sie sprach:< ach diep und verreter, wie darstu solch
bubery in myner kammern triben? fluh bald von hinnen, und gesehe ich
dich nymer me komen an die ende da ich bin, du solts nit gut haben!> als
lancelot das gebott von syner frauwen der konigin gehort, da ging er zornig
und betrubt inn den bangarten, der zur stattmuren zu stund. da ging er zu
eyner posternen uß inn großem leyd und ungemach.
als lancelot fur die stat komen was, da gedacht im der großen freuden
die im die konigin zu andern zyten gemacht hett und das er yczo arbeyt,
verleugniß und unwillen haben must. da hett man eyn betrubten man
gesehen und eynen engstlichen großen unmuot triben, sin hare, das schön was,
uß ziehen und syn hubsches antlicz zurkraczen, das das blut an allen enden
daruß ranne. darnach fing er an zu clagen und der abenturen zu fluchen
die im zukomen was. und das er in der welt am meysten solt gelobet syn
gewest, des must er nuo inn sennlichem ungluck syn,< und muß nu den
andern teyl myns lebens in truren und weynen verschließen.> das treyb er an
biß an den tag und sah wol das er hinweg must; er sprach:< ach camalot,
gut statt und schon bestalt mit aller ritterschafft und schonen frauwen, von
dir nam ich den anfangk myns lebens!> das sprach er durch der
koniginn willen, durch die syn leben im zukomen was.< und hut han ich von dir
enpfangen den anfangk mynes todes, dann ich in allsolch betrubniß gestalt
bin das ich syn sterben muß.> und mit dem ging er inn den walt
allweynende. er sprach:< yle dich, doth, zu mir zu komen, wann ich bin dorechtig
worden!> und inn solcher wyse ging er zwolff tag im wald, sunder eßsen
und trincken, an das fremdst und wildest ende das er finden
mocht, darumb das er unbekant syn wolt von eynichem menschen inn der
welt, und treyb so großen jamer das es wunder was wie ers so lang geliden
mocht. und das wert so lang das er syn synne verlor. und in allsolcher
wyse was er da eynen monat oder me und lieff man und frauwen, roß und
thyr an und deth yn gar großen unwillen ee sie von im schieden. - hie
leßt die abentur von im zu reden und kert zu konig artus und denen die by
im sint.
nu sagt die hystoria, da lancelot by konig pelles dochter funden und
von camalott gescheyden was, da sprach sie zu der koniginn:< frauw, ir
hand zu mal ubel und verkerlich gethan an dem byderbsten mann der welt,
den ir verjagt hant; furwar, es sol uch leyt werden.>< jungfrauw>, sprach
die koniginn,< ir hant yn vertriben und verjagt, und wißent furware das ich
uch bezalen will. und zu bösen stunden sint ir so schön geborn worden,
wann uwer schonheit mancher byderman noch engelten muß, das großer
schad ist. und man mag wol sagen das dißer hoff der sachen halb noch inn
so groß betrubniß komen soll, der dißer pfingsten so sere frölich gewest ist,
das großer jamer da von entstan wurt; wann als bald sie den nit findent der
hindann gescheiden ist, so fahend sie an ein suchung großer dann der forigen
ye keyn gewest ist.> die jungfrauw wust nit zu antwurten, wann sie gedacht
wol das sie ware gesagt het. sie riecht sich off und det sich mit schryen und
weynen ane. also deth auch die koniginn, und was ir vast leyt das sie es
gethan hett, wann sie gedacht wol das sie yn inn langer zytt nit me sehen
wurd. die jungfrauw ließ ir lut wecken und yne sagen das sie sich riechten,
sie wolten, als bald sie mit dem konig gereth hett, von dannen scheyden on
verzihen. sie deten ir gebott und wurden bald bereyt. sie ging zum konig
und hiesch urlaub wiedder in ir landt zu ryten. der konig badt sie sere
lenger zu beliben, das sie nit thun wolt und saß uff mit großer geselschafft
von rittern, die sie geleyten biß an den walt zu camalot. da kerten sie
wieder umb mit großen freuden und bevolhen sie gott. und als sich der
konig umbgewant hett, da sprach sie zu bohort, sie must mit im reden. sie
reth off ein sytt und erzalt wie es ir und lancelot gangen was und wie die
koniginn sie by einander funden hett und den urlob den sie lancelot geben
hett und wie er barfuß und in eim hemd hinweg gangen were; und mann
solt yn schnelliclich suchen,< und das er trost von uch oder ymand anders
hab, nach dem er die koniginn so sere lieb hatt, me dann eynich man in der
welt, und nye keyn man keyn frauw lieber gewann. so möcht er wol fallen
inn allsolch siechtag das er lichtlich nit daruß komen oder genesen mocht,
das großer schad were, dann er ist zu viel ein biederman und guter ritter>.
als bohort die mere vernam, da was er nit wol zufrieden und sprach zur
jungfrauwen, dwil sie hinweg wolt:< so bevelh ich uch unserm herren gott
und wil mich an stunt in die suchung stellen und nymer uff gehören biß zur
zytt das ich war bottschafft von im vermerckt hab.> da schieden sie von
eynander, und die jungfrauw reyt inn ir land zornig und betrubt. und
bohort reyt geyn camalot zur koniginn und sprach:< warumb hand ir so sere
gezornt uber myn herren lancelot vom lac, den byderbsten man der welt,
der uch so sere lieb hatt, und yn so gröblich urlob geben und verjagt hant?
und wißt das manch groß boßheit der sachen halben geschehen soll und
ubeler komen dann ir selber meynent, wann es wurt ein suchung angehaben,
die villicht uwer leptag lang nymmer ende gewinnen wirdett, dadurch noch
manch byderman sterben muß der es nye verdient hatt.> die koniginn was
so ungemutig und so zornig das sie nymer me meynt fro zu werden; sie
sprach zu bohort:< ich han myn liebsten man der welt zu schanden bracht,
des ich so sere betrubt bin das ich wolt lieber versenckt syn, und bitt uch
gnad als ich yn auch deth, were er hie. wann ich in der welt keyn mensch
lieber han dann yne, darumb ward ich so betrubt da ich yn by der
jungfrauwen fand, das ich myn synne verlor und nit wust was ich dett.>
< frauw>, sprach bohort,< hie ist keyn ander sach, dann ich kan nit
lenger verliben, dann ich wil mich wapen und yn suchen nah und
ferre, biß mir gott hilfft das ich yn finde.> sie sprach:< wer soll mit uch
ryten und helffen suchen?> bohort antwort:< hector von mares und lyonel
myn bruder.>< nu geleyd uch gott, und ich wil nymmer me fro werden biß
ir yn funden hant!> da ging bohort zu hector und lyonel und sprach zu
yn:< wapent uch und koment zu mir an den walt!> sie fragten yne ob er
des noth hett.< ich wil uch sagen>, sprach er,< was es ist. thund das ich
uch gebetten han und kuompt an walt!> sie gingen hien und wapenten sich
bald und schieden von dannen und rietten dem wald zu, daran sie bohorten
halten funden, der zu yne sprach:< ir herrn, wißent ir warumb ich uch han
here heißen komen?>< neyn>, sprachen sie. da erzalt er yn die sach von
lancelot, wie die konigin yn funden hett by konig pelles dochter, da von er
so groß schand hett gewonnen das er in sym hemd und barfuß hinweg
gangen were.< und ich han groß sorg das er so ferre hinweg gee das er inn
langer wylen nit wiedder komen werd.> der sachen die zwen gesellen
so ungemutig waren das ichs nit gesagen mag, wann sie das groß ungluck
forchten das davon komen mocht, und sprachen das wer ein bose abenture
und solten billich die koniginn haßen und die stund das er sich ye mit ir
angelacht.< uff myn truow>, sprach lyonel,< hatt sie im urlob geben durch
forcht oder hochmutig rede, so weiß ich wol das er sichselber döten wirdet,
des ich zu mal groß forcht habe, wann er sie ußermaßen sere lieb hatt. und
darumb weiß ich keynen radt zu den sachen zu geben anders dann das wir
uns in arbeyt stellen yn zu suchen das allerbaldest wir umer mogent.> der
radt gefiel yn wol und volgtens zu mal gern. da sprach bohort zu yne:< ir
herren, darumb das wir nit wißen was uns zukomen mag in der abenturen,
yn zu finden oder darinn zu sterben, so sag ich uch das ir alle syn wollent in
der burg marall, die da ligt zu ende diß waldes, und das eyner dem andern
gesagen mög was er funden hab.> also schieden sie anstunt, der eyn hie
herre, der ander dortherre, inn allen konigrich stetts fragende nach lancelot
vom lac in steten, burgen und clusen und an alle ende da sie meynten ritter
zu finden die da rugten. aber sie kamen an nye keyn ende da sie eynich
mer mochten von im erfarn, wann ir keyner, da sie fragten, nichts gesagen
kund von im.
in sölcher wyse rietten die dry nefen lancelot suchen biß off sant
johanns tag, das ir eyner dem andern an keym end nye begegnet dann zu
marall. da funden sie sich in der burg, und ye eyner grußt den andern, aber
sie kunden nichts von lancelot sagen. in den reden da sie inn waren kompt
ein ritter mit eynr jungfrauwen und vil ander geselschafft herre traben.
bohort ging zu im und fragt wa hien er wolt. er antwort, er wolt ryten in
konig artus hoff und alda ettlich sachen understeen zu ende bringen, die
lang still ist bliben stan etcaetera.< lieber herre>, sprach bohort,< sagent
dem konig, ich, bohort, enbiet im das wir lancelot verlorn hant und yn suchen. zu solcher suchung bedarff man vil lut, darumb bittent yn von
unser dryer wegen ettwan manchen ritter in die abentur zu schicken und
lancelot suchen laßen.> herre gawan erhorts und sprach das er nymer me
zufrieden syn wolt biß zur zytt das er ware mere von im vernomen hett.
des glichen deten auch herre ywan, sagramors, agloal, gaheries,
gwerehes, morderet und der andern gesellen so vil das sie in der suchung
hatten zweyunddryßig. die reyten also me dann zwy gancze jare alles nach
lancelot fragende, aber ir keyner kam nye an keyn ende da sie eynich mere
von im vernemen mochten, von den inn gemeyn ich nit me reden wil, sunder
von aglonal allein sagen.
parceval
hie sagt die hystoria das agloal zwey gancz jare reyt und nymands
enfand der im eyniche mere von lancelot sagen kunt, biß yn abenture in
syner mutter huß furt. die tugenhaftig gut frauw, die von hohem geschlecht
und geburt was, die sich zu mal erbermclich hielt durch irs herren willen,
der gestorben was, und ir sone halb, die byderb lut und erschlagen waren.
als agloal zu ir kam und sie yn erkennen wart, da darff man nit fragen ob
sie groß freud inn yrm herczen hatt, wann es me dann funff jare was das sie
eynander nit gesehen hatten, und nit anders wust wann das er auch dot
were gewest. an stunt darnach kam zu im ein schöner knab, der nit me
dann funffzehenn jar alt was.< lieber son>, sprach die mutter,< kennent ir das
kint?>< furware fraw, neyn ich.> sie sprach, es wer sin bruder, ir jungster
sone. er sprach:< gott geb im so vil großer kunheit als er schonheit an im
hatt.>< frauw>, sprach er,< diß kint wil ich mit mir furen in konig artus hoff
myns herren und den orden der ritterschafft von des konigs hant enpfahen
laßen.>< ritter>, sprach die mutter,< sol er nymer werden, wann er auch
villicht zu keym andern ende komen mocht dan myn ander funff sone, und
hett gemeynt uch auch also verlorn haben, das ich got aber von hymel
danck das ich uch han by mir so frisch und gesunt.>
< frauw und mutter>, sprach agloal,< was wollent ir dann mit im thun?>
< ich wil>, sprach sie,< das er by mir sy als lang ich lebe, wann ich yn von
ganczem herczen lieb han und must an stunt sterben, schied er von mir,
dann ich keynen trost me han dann zu im.> sie retten so lang von den und
andern sachen biß es zu nachteßens zytt was. da aßen sie mit großen
freuden kostlichen und wol. aber alles das agloal da gesah gefiel im nichts baß
dann sins jungen bruders schonheit, und sprach zu imselber:< ach gott, gib
dynen ratt darzu das er ritter werd, dann es ummer schad ist, soll er by
syner und myner mutter also verliben; dann wer er ritter, so möcht er wol
zu großen eren komen, das also nit gescheen mag!> an die sach agloal das
gancz essen gedacht. und da die tysch offgehaben warn, da ging er in eynen
bangarten, der zumal schon was, sich zu ergeczen als dann thun solch menner
von hohem geschlecht. und parceval das schon kint verlangkt sere nach
sym bruder gesellschafft zu leysten, und es lieff in den garten und fand
agloal under eym apffelbaum siczen. er grußt yn tugentlich und hieß yn
siczen zu im uff das graß. agloal enpfing yn zumal gutlich als synen bruder
und fragt yne ob er wolt ryten zu konig artus hoff ritter zu werden.
< furware ja>, sprach parceval,< ich begert nye keyner sachen me, weres gott dem
almechtigen lieb und wust ich das ir mich inn konig artus hoff furen
woltent, yn mich ritter laßen schlagen.> da sprach aglonal:< lieber bruder,
dwyl ir so sere begerent ritter zu werden, so wißt das ichs zu mal fro bin,
und glob uch das, so bald ich von hinnen scheyden, uch mit mir zu furn,
das so kurczlich geschehen sol als syn mag, wann ich in keyn wyse wolt das
ir in dißem land verliben soltent; und bitt uch das heimlich zu halten, dann
wurd myn frauw gewar das ich uch mit mir furen wolt, sie wurd uch so wol
behuten das ir nit mit mir hin weg mochtent.> der knab antwort, er wolt
das nymans sagen oder eynich rede da von haben.
also beleib aglonal vier tag by syner mutter, und im wart so
erlich und wol gedient von syner frauwen der mutter und allen den die
darinn waren. und am funfften tag sprach er zu parceval synem bruder was
er thun wolt,< dann ich wil an dem morgen hin weg ryten, wollent ir mit mir
oder by myner frauwen verliben?>< herre>, sprach parceval,< wißt ir was ir
mir globt hant? des sollent ir mir nit felen, darumb ich uch dienen wil an
allen enden zu uwerm gevallen da ir hien komen mögent, mich mit uch zu
furen.>< so lugent>, sprach aglonal,< das unser mutter das nit gewar werd,
dann sie uch ye nit ließ.> parceval sprach:< wann ir uch gewapent und
hinweg ryten wollent, so wil ichs sie bitten mir erleuben uch zu geleyten, das
sie gern thun wirt. so wil ich mit uch ryten und nit von uch scheiden biß
zur zytt das ich inn konig artus hoff komen und ritter gemacht sy.> aglonal
geviel es gar wol und ging glich zu syner mutter und sprach:< frauw, ich
bin hie gewest und lang gerugt, me durch uwer bett willen dann umb myner
rugung. darumb bitt ich uch mir urlob zu geben das ich morgen fru von
hindann scheiden mog, wann mich gar sere verlangt nach konig artus hoff,
darinn ich nit gewest bin das me dann dru jar vergangen sint.>
und als die mutter sah das er ye nit bliben und hinweg ryten wolt, da gab
sie im all weynende urlob zu mal gutlich und tugentlich.
des andern tags da stunt parceval off so bald es tagt, der zu mal groß
begird hett mit synem bruder inn konig artus hoff zu ryten. er bestalt im
syn wapen und roß, und umb primzytt hort aglonal meß, darnach wapet
er sich und bevalh zu unserm herren gott syn mutter und alles ir hoffgesind.
er saß off und schied von dannen. parceval ging zu syner mutter und
sprach:< frauw, erleubent mir mynen bruder zu geleyten biß an den walt,
wann ich nit weyß wann ich yn villicht me sehen möge.>< lieber son>,
sprach die mutter,< ryt hien und nim ein schiltknecht by dich, der dir
gesellschafft leyst, und gedenck bald wiedder zu komen, nit umb dinen willen,
sunder umb mynen willen, wann ich nummer me zu gemach bin biß du
komst und ich dich wiedder hab.> parceval hett nit willen wiedder zu
komen, darumb wolt er nit haben das ymans mit im riet; und sie sprach,
er must eynen mit im han. sie det anstunt eynen knecht off siczen und
bevalh im das er yn wiedder brecht. er antwort, er wolt es thun, so ferre
yn gott vor böser abentur behut. da rieten sie agloal nah und ervolgten
yn am wald, wann er sich gehindert hett umb parcevals willen, und was zu
mal fro das er synen bruder komen sah. sie rietten in den walt von
mancher hand sachen zu reden biß umb nonezytt. den schiltknecht begund zu
verlangen, er sprach zu parceval:< lieber herre, laßent uns wiedderumb
heym ryten! wißent ir nit was uwer mutter gesagt und mir bevolhen hatt?
wendent umb, anders wir mogen by tag nit wiedder heim zu huß komen,
deßhalb uwer mutter myn frauw zu mal trurig und unmutig syn wirt.>
parceval antwurt im und sprach:< lieber frunt, beyd einwenig und laß uns
einwenig fur ryten; wann ich umbwenden sol, so wil ichs thun sere gern.> der
knecht schweyg und reyt mit den zweyen gebrudern biß nach mittag und
noch speder biß an den abent. da sprach er anderwerb:< herre, mich
dunckt, uch sy vergeßen umb zu wenden, dann ir hant so lang geritten das
wir mit tag nit zuhuß komen.> da besah yn parceval und sprach:< lieber
frunt, gedenckstu das ich von myner frauwen gescheiden sy so bald wiedder
zu komen? wiß das ich nummer me wenden wil zu ir zu ryten, biß ich in
konig artus hoff gewest und von im ein nuwer ritter gemacht sy, und ee
kum ich nit. und sag ir, in welcher maß ich von ir rytt; aber so bald ich
ritter werd und die muoß han, wol ich mich zu ir fugen.>
als der schiltknecht das verstund, da ward er so sere betrubt das
anfing heiß zu weynen und sprach:< ach herre, durch got, was gehore ich?
nit thund es, parceval!>< ich wils thun, das soltu furwar wißen.>< herre>,
sprach der knecht,< dwil es also ist, so laßent mich mit uch ryten, uch zu
dienen als ir ritter werdent, wann ich meyn das ir es nit abschlahen sunder
billich thun sollent.> parceval sprach:< das ist mir lieb, aber du must
voran zu myner mutter ryten und ir sagen, ich rytt mit mym bruder zu konig
artus und denck ritter zu werden. und wann du die botschafft hast gethan,
so volg uns nah; und macht du uns nit erryten, so kum in konig artus hoff,
da soltu uns finden.> der schiltknecht danckt im sere und sprach, er wolt
syn botschafft wol werben zu syner mutter. er schied von yne und reyt
fast sere so lang biß er kam umb nachteßsens zytt zu huß, da er sin frauw
ungemutig umb irs sons willen fande.
der schiltknecht stund ab, er ging zu syner frauwen und sagt ir die
mere von parceval irem sone. und als die frauw das verstund, da weynt
sie zumal sere und begund solchen großen jamer zu triben das sie von
rechter noth und we, das sie am herczen hett, schickt nach irem caplan. sie det
ir bicht und enpfing den zarten fronlichnam unsers herren jhesu cristi und
die heiligen sacrament und schied denselben abent von dißer welt. und des
andern tags reyt der knecht von dannen, synem herren nach, und kam durch
syn tagreiß inn eins ritters huß( der agloal zumal sere haßt) zu herbergen.
und als er verstund wem er zugehort, nam er syn schwert und det yn von
stunt döten und inn ein graben werffen. und aglonal hett zwen tag in eyner
apthyen geherbergt; und als er schied, da reyt er vor des ritters huß der yn
so sere haßt. und als er by den graben mit parceval kam, da sah er den
knecht( der von yne gescheyden und zu ir frauwen und mutter komen und
geschickt was) dot ligen darinn. des parceval sere weynt. und als sie also
hielten yne besehende, da kam yn entgegen gangen ein jungfrauw und eyn
knecht, die sie fragten wer den knecht getöt hett. sie antwurten, ir herre
umb aglonals willen, den er sere heßte. da aglonal die rede verstund,
band er synen helm uff und reyt ins huß, da er den ritter allgewapent fand
siczen, abentur zu warten. und aglonal fragt yn warumb er yn haßt und
synen schiltknecht im erschlagen hett.< wie>, sprach der ritter,< bistu dann
aglonal der mir mynen bruder zu dot schlug? was hatt er dir gethan?>< ich
binß>, sprach er,< und wieddersag dir!> er stund ab vom roß und lieff yn
mit geraufftem schwert an und der ander wiedder zu im, und der stryt wert
so lang das der herre von der burg nyme geliden mocht der großen wunden
halb die er enpfangen hett, derhalb er sich sterbens versah, er behalff sich
doch wes er mocht. aber aglonal, der gut ritter was, schlug im den helm
enzwey und spielt im den kopff, das er dot zur erden fallen must. und als
die von der burg das ersahen, da flohen sie all vor aglonal, forchten halb sie
hetten das er sie auch erschlug. und als das geschehen was, da
nam agloal den ritter und warff yn inn den graben. die wil hett parceval
den knecht daruß gethan und yn fursich geleyt, und schieden dannen,
furende den knecht, yn in ein gewicht stat zu begraben. darnach rietten
sie so lang durch ir tagreißen biß daß sie umb aller heylgen tag kamen gein
gales inn das lant da konig artus hoff hielt. und die gesellen waren all
von der suchung komen, ußgescheyden die dry nefen, darumb sie sere
betrubt und trurig waren das sie lancelot nit funden hetten. und der konig
enpfing sie mit großen freuden und sprach, es wer wol wiedderkomens zytt.
und als die gesellen ir abentur erzalt hetten die yne zukomen waren und ir
keyner was der eynich mere von lancelot sagen kund, da wurden sie alle so
betrubt das wunder was, und bevor ab die koniginn, die wol wust das solch
ubel von ir entstanden were. darumb sie so betrubt was das sie nit wust
was sie thun solt, und sie hett keyn mensch dem sie es sagen dorst. das
was ein sach der sie sich versach zu sterben.
des andern tags kam aglonal mit sym bruder in den pallast. der konig
besah parceval zumal sere und fragt yn were er were. im ward geantwort,
er were aglonals bruder. da sprach der konig:< got geb im wol zu thun, es
ist zu mal ein schon kint.> und als aglonal und die andern geßen hetten,
da ging er zum konig mit dem kinde und sprach:< diß ist myn bruder, und
han yn herebracht das ir yn ritter machent.>< furware>, sprach der konig,
< ir hant zumal wolgethan, ich sags uch gar großen danck und wil yn ritter
machen wann er es begert.>< herr>, sprach parceval,< so bitt ich uch durch
gots willen, mich uff morn rittern zu schlahen, dwil es sontag ist.> die nacht
was parceval in der großen kirchen zu carduel und wacht mit großer
andacht. und des andern tags schlug yn der konig ritter. darnach ging er
mit im inn den pallast mit großer geselschafft und saczten sich zu tysch, die
gesellen von der tafelronde und die andern, ir yder an syn statt, und
parceval zum allernydersten under die ritter die allermynst wapenspiels inn irn
tagen getriben hatten. und er saß in zumal tieffen gedencken. da trat ein
jungfrauw vor yn herre, ußer maßen schön und subtil als sie in der welt sin
mocht, gecleyt mit kostlichen guldin und sydin stucken. sie was ein stum
und hett nye keyn wort gerett, und man nant sie die jungfrauw die nye
gelog. und als die jungfrauw parceval lang besehen hett, da geschah ein groß
wunder und mirackel, dann sie fing an zu weynen und zu parceval also
sprechen:< parceval, diener jhesu cristi, jungfreuwlicher ritter, gang siczen
inn den sorglichen seß der tafelronde!> des parceval zumal sere erschrocken
was. sie nam yn mit der hant und furt yn by den sorglichen seß zur
rechten hant siczende und sprach:< uff dem seß sol der gut ritter siczen und du by
im zur rechten syten darumb das du im in der jungfreulichkeyt glich solt syn;
und zur lincken syten sol bohort siczen. darnach sollent die bezeychung diß
seße zu wißen werden gethan.> da saczt er sich da hien; und als das gescheen
was, da sprach sie:< o herre jhesu cristi, lieber parceval, gedenck myn so du
fur den heiligen gral komest und bitt fur mich, wann ich kurczlichen sterben
muß!> da mit schied sie von im und ging in ein der koniginn kamer. sie
leyt sich off das beth und gerett nye keyn wort me biß an den vierden tag, da
bracht man ir unsers herren lichnam. und als sie yn komen sah, da
sprach sie:< ach lieber herre jhesu crist, erbarm dich uber mich!> und als sie
den enpfangen hett, schied sie von dißer welt; der lip erlich begraben wart in
die groß kirch als dann eyner jungfrauwen von so hohem geschlecht zimpt.
als die jungfrauw mit großen eren zur erden bestat was, deth man die
abenture beschriben, das die hernach kemen auch wißen mochten. sie
behielten parceval by yne und sprachen, er solt geselle an der tafelrond syn
und helffen die abentur zu end bringen, und er must zu hoff bliben, es wer
im gemacht oder nit. aber da er von lancelots ritterschafft sagen hort, wer
er vil lieber geritten yn zu suchen dann zu beliben. - und die historia
sagt nit me off das mal von konig artus und sim hoff, und parceval were
noch lenger zu hoff verliben, hett ein rede gethan die geschehen was, und
wil uch sagen wie. es geschah an eim tag zu anfangk eyns winters das konig
artus zu carduel ob tisch saß und vor im under andern dienten vier ritter
jung und alt; das eyn was parceval von funffczehen jarn, der ander achzehen
jerig, der drytt vierczig jerig, der vierd achtzig jar alt oder me. und herr
key der marschalck besah parceval lang, der ein demutig gut wesen an im
hett. er zaugt yn mordreth und fragt yn was yn beducht.< es dunckt
mich>, sprach er,< ein otmutiger ritter syn, der lieber frieden dann krieg
hett.>< furware>, sprach herr key,< das schint wol an sym schilt, darinn nye
keyn streych geschlagen wart.> die rede erhort ein narre im hoff und begund
parcevals zu spotten und sprach:< du solt nit under den rittern syn.>
parceval fragt:< warumb?> der gauch sagt:< alle die hieinn synt sagent, uwer
schilt hab noch nye kein streich enpfangen.> des schampt sich parceval
sere und sprach:< wer sagts?> der gauch kuonts nit genennen, aber er
thut off sie mit den fingern. da gedacht er an stunt wol das die rede ware
weren das es herre key und mordret gesagt hetten. er schweyg stille und
gedacht nyme zu hoff verliben, dann er wolt inn lancelots suchung und
nymmer wiedder komen, biß er ware mere vernem ob er lebendig oder dot
were, und keyner sachen halb laßen. und ducht yn groß ere syn, sturb er
also in der suchung eyns solchen byderben mannes.
des nachtes als sie allsament entschlaffen und syn bruder aglonal, by
dem er zu ligen pflag, auch entschlaffen was, da sagt er eynem schiltknecht
off den er sich zu mal sere versach, das er im syn wapen brecht und sin roß
bereyt mit sattel und zaum, er wolt off abentur ryten.< a herre, blib ich
dann hie, so schlug mich uwer bruder an stunt dott, verlib ich nah uch hie.
aber mochts mit uwerm willen gesyn das ich mit uch ritt, so wolt ich uch
bestellen was ir bedorffent.>< gern>, sprach parceval,< und es gevelt mir wol.>
der knecht lieff bald zu den wapen und brachts sym herren. er
wapent sich des besten er mocht, saß uff und schied mit sym schiltknecht
voll dannen und reyt die hohen straß uß, den schilt am halß, die glenen in
der hant, und ritten so lang biß sie zehen mylen von dannen kamen an eym
ryten und kamen zu eym huß on tach. und parceval sprach zum knecht:
< ich hett gar großen willen zu schlaffen.>< herre>, sprach der knecht,
< schlaffent und rugent, ich wil wachen und der pferd warten.> parceval
sprach:< du solt sie binden und auch schlaffen, dann ich meyn, du habst
syn großer noth dann ich.> und da der schiltknecht entschlaffen was,
gedacht parceval, er mocht yn nymer me baß gelaßen als er das mal wol thet,
wann er keyn gesellschafft haben wolt. darumb was er furbas det, es were
zu lob oder zuschanden, so wolt er es heimlich thun, das es nymands geware
solt werden, wann er sich nit versah eynich sach zu thun des er lob und ere
gewunn, er were dann alleyn. er ging zu sym roß und saß daroff, er ließ
den schiltknecht ligen und reyt so lang biß er uß dem wald kam, und es
begund gar sere zu regnen und zu mal ein hart wetter zu werden, wann es was
im winter. er reyt biß umb primzytt. da sah er off der lincken syten eyn
schloß uff eyner bach, die schwarcz was, genant galeron. er reyt da hien,
darumb es syn straß was. und als er by die bruck kam, da sach er eyn ritter
allgewapent, sunder helm, schilt und glenen, uber synen buch gebunden ein
kettin, zu ende eyner muren. und als er parceval zur burg komen sah, da
rufft er yn an und sprach:< ach herre ritter, sint ir uß konig artus hoff oder
ein ritter der abenturen, so koment mir zu hilff, das ir dann billich thund
wann ich auch ritter bin!>
da parceval den ritter verstanden hett, da reyt er zu im und sprach
das er im zu versten geb wie im zu helffen were. da sprach der rytter:
< hant ir so gut ein schwert das ir diß ketten zurhauwen mogent, so werd
ich erloßt und anders nit.> er sprach, umb syns schwerts willen so wolt er
yne nit laßen, und solt es mitten von einander brechen. er sagt zum ritter
das er sich an die muren leynen solt mit der ketten und hiew ein hauw so
hart das er den ritter, inn dem als die kettel brach, bynah verwunt hatt,
und schlug so hart das er die ketten zurhiew und den kalck der
muren, als ob es eyn weich ertrich gewesen were. der ritter segent sich vor
dem streych und sprach yn nit menschlich sunder tufelisch syn und hieß im
das schwert zeugen, das noch also gancz und gut was das man nichts daran
gesehen kunt oder im schaden bringen mocht. und als parceval wiedder
off geseßen was, da kam im eyn rytter allgewapent entgegen, der yn also
anrufft:< herre ritter, ir hant zu bösen stunden dißen ritter ledig gemacht,
wann ir sin sterben mußen!> parceval greif das pfert mit den sporn und sin
glene under dem arm allrennende, der glich der jhener auch. und parceval
stach yn so hart das er im schilt und halßberg zurbrach und stieß im die
glene in die linck schultern so kreffticlichen das der jhener in das waßer
fallen must und were ertruncken, hatt er nit durch abentur ein schiff
begriffen. da nam parceval das roß und gab eß dem ritter den er erlößt hatt.
er deth yn daruff siczen und sprach das er im volgt, er wolt yn wol furen an
end da er sicher were. und als sie also gut wil mit einander geritten, fragt
yn parceval wie er an die ketten wer gebunden worden. der ritter sprach:
< herre, ich bin ein wandelritter uß konig artus hoff und reyt on den tag
gestern abenture suchen, so das mich myn weg in diße burg trug, darinn
ich geherbergt wart. die frauw sah mich ane, und ich gefiel ir so wol das
sie mich umb die mynne batt. und ich antwort ir, ich dets nit, wolt sie nit
mit mir von hinnen. sie globt mir also zu thun, als es auch geschach. wir
schieden von dannen, so bald die porten uff gethon wurden, und wolten
ryten inn das konigrich von logres, und die von der burg ranten uns nach
und fingen uns und furten uns wieder umb. sie leyten die frauw gefangen
und bunden mich als ir gesehen hand und sprachen, ich solt nymer me
eßen, sunder hungers sterben; und wer auch sunder zwyvel geschehen, hett
uch gott nit heere gesant mich zu erlösen. also han ich uch gesagt wie ich
da hien komen bin.>
< nu bitt ich uch>, sprach parceval,< das ir mir uwern namen sagen
wollent.> er antwort und sprach:< ich heiß parides, nefe konig bandemagus.>
parceval sprach:< konig bandemagus kennen ich wol.>< lieber herre>, sprach
parides,< sint ir dann uß konig artus hoff?>< ja>, sprach parceval,< und bin
gesell an der tafelronde>, und erzalt im wie er ritter worden were, und hieß
parceval de galois, aglonals bruder. da sprach parides:< warumb sint ir
gegen dem winter in die abentur gescheiden?> er antwort:< durch herrn
keys und mordrets red willen>, die er im erzalt. sie ritten so lang biß sie
in eynen tal kamen. da det parides parceval abstan und sagt im, sie wolten
da wol geherbergt werden, des er umb yn wol verdient hett.
parceval stund ab und ging mit im in das huß, darinn sie wol enpfangen wurden,
wann man parceval durch parides willen vil ern und guts deth. und
als sie geßsen hetten, da sprach parceval zu im ob er auch ryten wolt.< ja>,
sprach er,< ich wil in konig artus hoff.>< so bitt ich uch>, sprach parceval,
< mir mynen bruder zu grußen und im sagen warumb ich gescheyden, und
wol nit wiederkern biß zur zytt das ich ware mere vernomen hab ob
lancelot dot oder lebendig sy.> also schieden sie von einander, und parides
reyt schlecht synem weg zu, biß er kam in konig artus hoff, da er aglonal
fand und viel ander gesellen. er grußt yn von syns bruder wegen und sagt
im die mere von im wes er im bevolhen, auch wie er yn von der ketten
erlößt hett. des agloal hern key und mordret wenig danck sagt, des glichen
auch der konig. der sprach, sie hetten im verjagt den besten ritter, on
herrn gawan, der yczo zu hoff were, und er hett groß sorg fur yn, die wil er
noch so jung und unerstarckt fleisch an im hett. darzu parides antwort, er
wer nit schwach, dann er meynt das kein man in der welt so lichticlichen so
ein groß ketten zurhauwen mocht.
also ging parceval hien ryten und abentur suchen an all end da hien
er kam, und gluckt im so wol das er keynen ritter fand, er uberwunde yn.
und er was gewon alle tagzyt metten etcaetera und meß zu hören, er bicht
auch all woch ein mal, er hielt groß penitencz und furt allwegen ein gotlich
forchtig leben. ein gancz jar reyt er also und det manch ritterschafft gar
schon und gut, so das man an manchem end vil tugend von im sagt und
allermeyst inn konig artus hoff, me wann inn andern enden, dann alle die
meren von byderben luten und guter ritterschafft dar zu hoff qwamen. und
als er lang zytt also geritten hett, da gefiel es sich off eynen tag das im
hector vonn mares begegent vor eynem wald, so verkeret das syn wapen nit
viel wert waren, sin schilt zurbrochen, sin helm mit benden gebunden und
sin halßberg aller zurrißen und er so mud und sere gearbeit das er nit wust
wie er sich behalten mocht. das kein wunder was, dann er dry tag geritten
und wenig geruogt hett, und was zu mal schwermutig, wann er keyn sach
funden hett die im trost geben mocht oder eynich mere vernomen von sim
hern und bruder; deshalb er sich versach nymer freud zu gewinnen. und als
die zwen einander sahen, da umbfingen sie ir schild und rachten sich zu
jostieren. sie hetten starck und gut glenen und ranten kunlich zusamen, sie
traffen einander so hart das sie wedder schilt noch halßberg nit hulffen,
sunder deten sie in ir fleisch stechen. und hector, der der best sticher der welt
was( one sin herrn und bruder und bohort), stach parceval zur erden, des er
bald wiedderumb off stund sere verschempt, dann er nye keynen
funden hett der yn abgestechen mocht. er greiff syn schwert, des glich det
der ander auch, und schlugen sich so lang das ir schilt, helm und halßberg
zurstuckelten und verwuonten sich so sere das wunder was wie sie gesteen
mochten, und meynt yglicher so kun eynen ritter inn der welt nit funden
mocht haben. und der stryt wert so lang das sies beyd nit mer geliden
mochten, und ye eyner ging von dem andern athem zu schöpffen.
da sprach parceval zu im:< herre ritter, wannen sint ir? das wust ich
zu mal gern, wann ich noch nye so byderbe eynen ritter fand, dann
ir hant mich darzu bracht da mich nye keyn ritter so verwunt hatt.>
< furware>, sprach hector,< so hant ir mir auch gethan. dann ir hant mir so vil
gethan das ich hart dißen tag geleben mag, und ir mogent wol sagen, gitt uch
got furter das gluck das ir mich erschlagent, das ir getot habent hector von
mares, lancelots bruder vom lac, und enfand furware inn dryen jarn nye
keyn behendern und beßern ritter dann uch.>< a herre, durch gott>, sprach
parceval,< habent mir gnad, dwil ir uß konig artus hoff synt und gesell der
tafelronde, dann ich han zumal vil mißtan, wann ich auch gesell von der
tafelrond bin.>< wie heißent ir dann?> sprach hector.< ich heiß parceval de
galois.>< ach got>, sprach hector,< was ist diß, ist uns so groß abentur
zukomen des ich forcht zu sterben.>< o herre>, sprach parceval,< lat mich clagen,
wann es mir nöter were dann uch.> also clagt ye eyner dem andern
bermclichen, dann sie sahen ir groß wunden und das blut das sie vergoßen hetten,
und ir keyner meynt die nacht zu uberleben. hector deth syn helm vom
heubt, so zurhauwen als er was, er warff den schilt zur erden und leyt sich da
by. er sprach allweynende:< ach lancelot, lieber herre, ir gesehent mich
nymer me, myn frauw die konigin hatt sere ubelgetan, wann ich off hut mich
scheide, uch nyme geselschafft zu leysten, und durch uwer verjagung manger
ritter sterben muß!> und clagt sich zu mal sere und sah umb sich. da ersah
er parceval off den zenen ligen, der sins bluts so vil verlorn hett das er nit
macht hett uff synen fußen zu stan. hector wolt im helffen, aber er kunt sich
nit uff geriechten. da wart er noch vil me betrubt dann zuvor:< und man
wirt unsern dot fur ein groß wunder halten, wann noch ny zwen ritter durch
solch böß abentur gestorben sint, die so gut frund weren als wir zwen billich
sin solten, und der geselschafft halb von der tafelrond sint wir gebruder.>
in solcher wise lagen sie biß umb vesperzytt. da sprach
hector zu parceval:< herre, mögent ir, so siczent off uwer roß und rytent hie vor
uff die recht hant inn den walt, da fint ir eynen waltbruder, den bittent mir
zu bringen den zarten fronlichnam unsers hern jhesu cristi, dann ich dem dot
sere nahe und nye neher gewesen bin; solchs mich von herczen beschwert.>
parceval antwurt:< so helff mir gott, ich han keyn macht off zu stan und
meyn nymer me off keyn roß zu komen.> da huben sie an zu weynen und
lagen also biß nacht.< ach lieber herre>, sprach hector zu parceval,< ich muß
sterben und bitt uch durch gotts willen, ob ir geneßent und abentur uch starck
und gesunt zu hoff brechte und ir mynen bruder gesehent, so grußent
yn von mynen wegen und sagent im nit die abentur myns todes, dann er uch
des undanck segte; und das geschehe doch mit unrecht, wann ir wol wißt das
eynr den andern nit gekant hett.> parceval sprach, der botschafft er nymer
kein macht enhett zu thun, wann er sich nit versehe den andern tag zu leben.
in dem als sie mit einander retten und sich sterbens erwegen hetten, da
sahen sie zu yne eyn groß clarheit komen, als were die sonne off gestigen, das
sie sere wundert was es syn mocht. darnach sahen sie ein vaß, das gemacht
was in der gesteltniß eins kelchs, mit eynem grunen tuch gedeckt, dar vor
gingen zwen thurribula und zwen ander volgten im nah; aber sie sahen
nymans sie oder das vaß tragen. und an stunt kam yn ein so groß abentur zu
das sie sich off riechten und sich neygten gegen dem faß, das sie hoch und heilig
achten, und gewunnen so groß gesuntheyt der wunden, sie hatten, das sie
keyn we me enfulten; und unlangs ging das faß heimlichen, das sie nit wusten
war es komen was. parceval sprach zu hectorn wie er sich gehielt.< furwar
ich wart gesunt myner wunden so bald ich das gesah.>< also ist mir auch
geschehen. nu mögen wir furwar wol wißen das unser hergott unser geduret
hatt und durch sin grundlose barmherczigkeyt uns geholffen hat das wir
genesen sin, das uns nymmer me geschehen gewest, were sin gnad uns nit
bygestanden, das wir im billich dancken sollent das er uns so schon ein abentur
gesant hatt.> die gesellen redten vil von den sachen, und ye eyner fragt den
andern was es syn mocht.< furware>, sprach parceval,< das kan ich nit
gewißen.>< so wil ichs uch sagen>, sprach hector,< es ist der heilig gral, der durch
wunderlich abentur inn das konigrich von logres komen ist, das nymands die
warheit da von gesagen kan. und unser herre gott hatt in vil andern landen
manig und groß zeichen durch des heiligen grals faß erzeygt.>< was mag es
aber syn?> sprach parceval.< der heilig gral ist das heilig vaß da
unser herre jhesus cristus das lemlin inn aßse uff dem heiligen grundonrstag
zu nacht in symonis huß des leprosen mit synen jungern>, und erzalt im da
wie joseph von armathien das vaß inn die groß brytanien bracht hett, da
von eyn groß mirackel gescheen wer,< wann von synen gnaden sint syn erben
uff dißen tag gespiset gewest. und noch hut bytag ist konig pelles und all syn
gesinde da mit gespiset und sol so lang da mit gespiset werden als er inn dißem
lande ist.>< furware>, sprach parceval,< ir sagent wunder, und ist eyner
warheit wol glich nach dem und uns hint geschehen und gesuntheit zugevallen
ist. und ich werd nymer me fro biß ichs eygentlich gesehen und wißen da von
hab, so ferre es eim sterblichen menschen muglich sy zu wißen.>
die zwen gesellen in großem fliß und ernst waren gott zu dancken der
schönen mirackel halb er umb yrent willen da gethan hett und solch groß
gnad bewißt, und sie verliben da biß tag. da stunden sie off, und eyner gab
dem andern syn truw furbas so lang sie lebten gesellen zu syn, die wil sie mit
einander gesunt und vom tode erlediget weren worden. sie namen ir wapen
als sie warn, dann sie meynten das es beßser were das sie dieselben hetten
wann zumal keyn, und suchten ir roß so lang biß sie sie funden. da sprach
parceval zu hectorn, was abentur er suchen were das er im also begegnet hett.
und hector sprach:< ich such herrn lancelot vom lac myn bruder, den ich
me dann in funff jarn nye gesehen han, und hab yn so lang gesucht das ich zu
mal mud bin, und kan keyn mere von im vernemen, wenig oder viel, des ich
gar zornig und betrubt bin, wann er der schönst und best ritter der welt ist.>
< wie>, sprach parceval,< hant ir sitt er verlorn ist worden keyn mere von im
vernomen?>< neyn, und weiß nit ob er lebendig oder tod ist.>< so laßent uns
mit einander ryten zu besehen ob wir durch schickung des almechtigen gots
ettwas von im vernemen mochten.> des hector gar fro was, und ritten also
manch tagreißen, sunder abentur zu finden da von zu sagen sy. und die
abentur hort yczo uff me von yn zu sagen und keret zu lancelot, des lang
geschwiegen ist gewest.
nu sagt die hystory, als lancelot darzu komen was das er die sinne
verlorn hatt und sin gedechtniß das er pflag zu han, das er nit wiste wo hien er
ging. inn solcher wise ging er manchen tag nacket, als er von camalot
gescheiden was, da yn abenture hien furt. und er was ein gut zyt nacket
gegangen und doch so sere geergert von der sonnen, das wer yn sah yn nit
gekent hett. und eins tags im winter trug yn abentur also in sim hemd inn ein
gezelt, das in eyner wiesen off geschlagen was, darinn ein ritter und ein
jungfrau lagen, und vor dem gezelt hing ein wißer schilt an eim stiel und by dem
schilt ein glene und ein schwert. lancelot besah den schilt und zoch
das schwert uß der scheiden und gab groß schleg in den schilt und macht so
groß ein geruff als hetten zehen ritter mit einander gestritten und slug den
schilt allen zustucken als eyner der nit wust was er deth, und das ducht yn zu
mal groß kunheit und ritterschafft gethan syn.
von dem gerucht und dummel den lancelot macht ging ein gezwerch uß
dem gezelt und sah das lancelot den schilt zurhiew. da wolt es im von zorn
das schwert genomen hann, wann es wol viel kunheit an im hatt, und meynt
yn auch nit unsinnig syn als er was. es griff das schwert mit beyden henden
und zoch mit aller syner macht. aber umb alles das es gethun kunt mocht es
im das schwert nit uß den henden geziehen. und lancelot erzornt zustunt.
er nam es mit den schultern und stieß es von im so unbarmhercziclichen das
er im den hals bynach gebrochen hett und fing wiedderumb an in den schilt
zuhauwen als vor. da gewann das gezwerch so groß forcht zu sterben
das es lut nach hilff ruffte. darnach unlangs kam uß dem gezelt ein ritter,
gecleit mit eim rock von scharlach zumal kostlichen gefutert mit hermlin, und
fragt das gezwergk was im gebrest.< herre>, sprach es,< der one all schonheit
hatt mich bynach erschlagen.> der ritter sah lanceloten zumal fyntlich groß
streich in den schilt geben. da prufft er wol, wer er by syn rechten synnen
gewest, das er nit so erbermclich gangen wer, und gedacht das es groß almusen
were der yn mocht thun ruowen ob er wiedder zu syn rechten synnen komen
mocht, dann es zu mal sere kalt was. er ging zu im und wolt im das swert uß
der hant genomen han. da sprach er:< herre ritter, nit koment me herre fur
und laßent mir mynen stryt, und wo irs uch underziehent, so slag ich uch zu
tod!> und hub das schwert, da mit off yn zu schlagen. der ritter trat hinder
sich, wann er dacht im nit wiß syn ob er des streichs erbeytet, er ging in das
gezelt sich wapen. darnach kam er zu lancelot und sprach zu im das er das
schwert nyder leyt und reicht die hant dar es im zu nemen. und so bald im
lancelot yn nehen sah, da hub er off das schwert und schlug yn so hart das es
in zwey stuck zurbrach. und der ritter wart von dem slag so sere verturmelt
das er off syn fußen nit gestan mocht und zur erden fallen must, dann im das
hirn gerurt was worden. lancelot ließ yn off der erden ligen und ging inn das
gezelt, da er die jungfrauw fand. und als sie yne komen sah, da bekant sie
das er uß synen synnen was, darumb thett sie ein großen kreisch und sprang
in irm hemd von dem beth und lieff zum gezelt uß. lancelot ging zum beth
das yn warm und gnuglich beducht; er leyt sich darinn und deckt sich wol
darumb das es kalt was. und als die jungfrauw fur das gezelt kam und den
ritter off der erden ligen sah, da hub sie an gar erbermclichen zu weynen, wann
sie meynt, er werne dott gewest. darumb sprach sie, sie must sterben von
rechtem leyt.
darnach uber eyn gut wil kam der ritter wiedder zu imselber,
er riecht sich off und gesah die jungfrau vor im clagen, des er zumal zornig
ward und fragt wo der wer der yn also geschlagen hett.< ah herre, durch got,
thund im keyn leyt, wann ir detent groß sund daran, er ist ein rechter thor.>
< ob got wil>, sprach der ritter,< ich wil im keyn ubels thun, sunder yn by mir
behalten und bewarn biß zurzyt das er wol gerugt und genesen ist. mocht ich
das gethun, so meynt ich von vil luten gelobt werden. dann han ich ye
keynen ritter erkant mit dem schwert wol zu thun, so sagen ich uch furware das
er eyn der best ritter ist der mir ye zukomen ist. darumb ich nymmer me
freud gewinne biß zurzytt das ich yne mit der hilff gotts wiedder zu rechten
synnen und vernufft bracht hab ee er von mir scheidett.>< uff myn truw>,
sprach die jungfrauw,< er ist inn dißem gezelt.> darinn er ging an stunt und
besah wo er lag. und da ern im bett fand ligen zumal hart schlaffen, des wart
der ritter gar fro und ging hubschlich darinn. er nam der jungfrauwen rock
und brachten ir anzuthun und sprach zum gezwergk das er uff seß und riet
zu dem wißen enpfengniß und sym bruder seyt das er ungehindert zu im
kem und nit ußblieb, wann er ernstlich mit im zu reden hatt. das gezwergk
det syns herren gebott. und als der bruder das verstund, wapent er sich
schnell und reyt zu im. derselbig hieß blyans, und syn bruder was selmens
genant; sie waren recht bruder und gut ritter von großer kunheit. und blyans
erzalt im alle geschicht wie es im mit lanceloten gangen was;< und weiß ich
wol das er von großer kunheit und ein gut ritter ist gewest und noch, wer es
gotts will, das im die vernufft wiedder wurd. darumb han ich uch enbotten
mir zu raten was ich mit im thun sol, wann ich byn in willen yn by mir zu
behalten so lang biß er eyncherley gesuntheit wiedder hab.>< lieber bruder>,
sprach selmens,< ich weiß uch in den sachen nit wol zu raten, dann der sich
syner kranckeyt annemen wolt der must yn ferr von den luten legen, da er
eynichen stich nit möcht gesehen noch keyn unrug enhett von ymand.>< off
myn truw>, sprach blyens,< mochten wir so vil gethun das er in myn schloß
kem, da wolt ich wol bekomen allsolch end als ir sagent, und laßent uns
gedencken das er getragen werd, mag es anders sin.>
da gingen die bruder ins gezelt da lancelot zumal hart schlieff.
da sprachen sie, sie wolten yn mit seyln und ysenketten in das beth binden,
das er sich nit gewegen mocht als er entwacht; das auch geschach. und
enboten schiltknechten und scharganten und hießen yn in plyens schloß tragen,
das sie yrm bescheyd nach deten und trugen yn mit dem beth zum schloß.
und lancelot, der zu rugen eins bekomen hett, schlieff so hart das er nye
erwacht, biß er inn die entheltniß kam, dann es nit wunder was, wann er so viel
wethums gehabt hett das ein andern mensch darumb gestorben were. und als
lancelot erwacht, da wolt er sich entbinden, aber er kunt es nit gethun. da
entbunden sie im syn hend und gaben im zu eßsen, und er aß zu mal sere als
eyner der lang wil nit geeßsen und viel ungemachs gehabt hett. in semlicher
wise hielt blyens lancelot by im den winter und ein sommer. aber umb aller
der sachen willen die er im gethun mocht kunt er nit gesunt werden. und da
yn beducht das er ein wenig zu sinnen komen was, da det er im kostlich
cleyder machen und ließ yn im schloß gan, so das er keyn gefengniß me hatt dann
das er gefelt an den fußen was, darumb das er nit entlieff oder ging. er
beßsert sich gar sere und kam ettlicher maß wiedder zu syner sterck und
schonheit. aber es was ir keyner der yne erkennen kunt, und sprachen doch,
schonheit und wesen zeugt yn syn eyn hohen byderben man, und warn sere betrubt
das sie nymand kunden finden der yne doch gancz und gar lediget von syner
kranckheyt, weder umb libe, gelt oder anders. also was er den summer
auch gancz biß wyhenacht inn sölcher wyse da und were nit dannen kommen,
het eyn abentur gethan die plyens begegnet, die ich uch sagen wil.
es fugt sich, an eynem tag da es sere kalt was stunt plyens fru uff, er
wapent sich und saß off syn roß und schied also gewapent von sym huß und
gedacht in den walt zu ryten, jostieren zu suchen und zu gesehen ob er
eynichen fremden oder heymschen ritter finden mocht. das pflag syn
gewonheyt zu thun, wann er eyner under den besten rittern der welt was. und als
er eyn gut ferre von sym schloß kam, da begegenten im zweyn ritter, uß dem
land geborn, die gebrudere waren und yn haßten biß in den dott. als sie yn
komen sahen, da ruofften sie yn an, er were dott, und ließen zu im lauffen
ylliglichen. und plyens wolt nit fliehen und beyt ir. sie zurstießen ir glenen
beyd off im enzwey, aber er bleyb siczen im sattel und stach off eynen so hart
das syn glene mitten in der hant zurbrach. sie zugen ir schwert und gaben
im groß streych, und er wert sich so kunlich das er yn manchen großen schlag
gab. aber die zwen waren auch gut ritter, sie hetten einander sere lieb und
hulffen einander mit zu mal gutem herczen, das er mit gewalt den plan rumen
oder darumb sterben muost. er stalt sich in die flucht, wann er auch sere
geschwecht was von dem blut, arbeyt und wunden die er hatt an im. sie rufften
yn an:< ach du fluchtiger bößwicht, es hilfft dich nit, du must sterben!> und
ylten im nach was sie ummer mochten biß inn syn burgk alles yn zu
erschlagen; das auch geschehen were, hett lancelot gethan, dann er sunst
dheynerley entrettung haben mocht. er lieff inn syn kammer, der sich gancz an
hatt gethan. sie stunden auch ab und lieffen im nah zur camern yn. und als
er sah das es nit anders syn mocht, da stalt er sich zu were und leyt die hant
an syn schwert als eynr der sich nit wolt laßen döten als lang er sich geweren
mocht. sie liefen yn steticlichen mit großen streychen an, und er wert sich
der besten er kund, wann im zumal we zum andern sturm geschehen was, das
er schwach begund zu werden und gewann groß forcht zu sterben off das mal.
als lancelot den stryt sah so groß vor im angefangen, da was
er bynach wiedder uß synen synnen komen; ydoch kante er blyens wol, der
im viel guts gethan hett, und sah wol das die zwen yn erschlagen wolten, des
er zumal zornig wart und wolt im geholffen han. da fult er die ysin ring an
den fußen, die er mit beyden henden name und truckts mit gewalt in zwey
stuck von einander, so das im die hend aller blutig wurden, wann er da mit die
hut von den fingern geschelt hett. und als die ring zurbrochen warn, da hett
er nit so viel synne das er eyn schwert oder schilt neme da mit er sich
geweren mocht, der doch genug in der kamern waren. aber er lieff der ritter
eynen an ungewapent und sunder gewere, er nam yn mit dem helm, und rugt
yn so hart zu im das er yn zur erden warff und meynt den halß gebrochen
haben. er nam im das schwert uß der hant und lieff den andern an und schlug
yn so sere das yn syn wapen nit enhulffen, dann er macht im ein groß wunde.
und als sich der ritter so hart verwunt fult, da besah er lancelot, der yn also
sere ungewapet geslagen hett, und verwundert yn zumal sere was das syn
mocht. aber darumb ließ er es nit, er hub syn schwert off, yn durch das heubt
zu schlagen und sich zu erweren. das blyens nit liden wolt, wann er schlug
off den ritter so hart das er im die arm und syten zurhiew, und er want und
floh was er ummer mocht. und da der ander lancelot mit dem bloßen schwert
gesah und das der verlust uff sie gewant was worden, da floh er zu sym roß
und saß daroff, also syn bruder auch deth durch yrer forchten willen die sie
zu sterben hetten. lancelot bleib da und leyt sich uff syn beth. und plyens
was zumal der schonen abenturen fro, er entwapent sich und beit syner frund
biß sie kamen, die nit von den geschichten wusten, und schweig biß syn bruder
zu im qwam, und lancelot must die nacht mit yn eßsen.
als sie uber tisch zu eßsen geseßsen warn, da besah selmons das
tyschlach das es alles bebluot was von lancelots henden. er zaugt es sim bruder
und sprach:< wie ist unsern gast so sere blutig, furwar, es ist sunde das man
yn also gebunden hatt gehabt.>< uff myn truw, bruder>, sprach plyens,< mich
verwundert syner wunden nit, sunder wie ers hat mögen thun das er gethan
hatt, wann ichs von nye keym siechen gehört han thun das er gethan hat uff
dißen tag>, und erzalt im all sach wie sie von den zweyn brudern und im oben
lutend ist,< und wer ich von im nit entrett worden, ich were zu tod erschlagen.>
und selmans segent sich vor den wunderlichen abenturen die lancelot gethan
hett, er sprach:< ach gott, was großer schad es ist das er syn recht vernufft nit
hatt, wann ich furware nymmer anders gleuben wil dann das er der besten
ritter eyner der welt gewest sy.> also retten sie viel von lanceloten, und was
yn schwere das sie nit wusten wannen er syn mochte. und der herre des
schloßes sprach, er wolt yn nit me inn ring schlagen darumb das er so fridsam
was. er hielt sich alltag so stille als wer er by synen rechten synnen gewest,
aber es was im der meyst schad das er so wenig aß und tranck.
in solcher wise was by plyens lancelot zwey gancz jare und hatt aller
syner synne keyn; nymand noch erselb wusten synen namen. und es geviel
also zu inngangk eyns winters an eim tag das eyn hauwens schwyn vor dem
schloß hien lieff, darinn er lag, und viel hund im nah volgten die es fahen
wolten. aber es wert sich zumal frischlich sere, so das sie vor im zu bild
stunden, und den hunden qwam weder jeger noch ymands anders nach.
und da lancelot das schwin sah in solcher wise da hien lauffen, da kam im
in den syne dem nachzuvolgen. er ging zur porten zu, da ein roß stund und
ein schwert am sattel hing und da by ein glene an der muren geleynet. er saß
off das roß und nam die glenen in die hant und rant dem schwyn nach was er
yemer vermocht. das schwin wart sin geware und stackt sich in das dickst
vom wald, das es nymands finden mocht. lancelot volgt im und rufft es an,
das schwin off und hiew den walt innhien, und in semlicher wise reyt er im
alles nah biß inn eynen grunt da sich das schwin gesaczt hat zu rugen und die
hund, die vor im zu bilden stunden, inn kurczer zytt viel zu tod erhiew. da
lancelot das ersah, da rant er mit syner glenen zu im und stach es in die
schulter, das im die glene zustucken zursprang, und es wart nye sere verwont;
das schwin was erwarmet und hiew das roß durch die syten, das das
roß zur erden viel. lancelot sprang uff und hett doch so viel synne das er syn
schwert zoch. das swin lieff yn an und hiew yn hinden in ein beyn und macht
im ein groß wunde, und lancelot slug es mit dem schwert durch syn kopff,
das es zur erden fallen must. und er mocht syner wunden halb von dannen
nit gegen. er verleib daselbst und saczt sich under ein baum und enhat nit so
viel synne das er syn wunden stoppet, die nit anders daten dann bluten.
lancelot saß in allsemlicher wise da biß umb nonezytt. da fugt es sich
das zumal ein byderman, eyn geistlicher der alt und stett was ein einsiedel,
by lancelot kam gan; und da er das schwin dot und der hund viel erhauwen
fand, auch lancelot under dem baum fand verwunt, da ging er anstunt zu
im, zu besehen wie es umb yn stunde. aber er verstund wedder gut noch böß,
darumb rett er ein wort nit. der byderb man fragt yn was im gebrest.
< lieber herre, ich bin verwunt.>< were hats uch gethan?> sprach der byderb man,
und er was nit so wise das ers im gesagen kund und zaugt im das thier.< ach
herre, ir sint zumal sere schwach und hant uwers bluts so vil verlorn das ir
verderbent wo ir nyemans findent der uch gehelffen mög. darumb bitt ich
uch, sy es uwer wille, mit mir in myn huß zu komen, da ich dann meyn wol zu
finden wo mit uch zu hellffen sy.>< gent hinweg, ich han keyn we!> sprach
lancelot.< ach herre>, sprach der einsiedel,< was ist das in sagent? hebt ir
nit hilff, ir sterbent on zwyvel.> lancelot vertroß das er so lang vor im stund,
er nam syn schwert und wolt yn geschlagen haben, aber der jhener weich off
ein sytt. da zuckt er das schwert und meynt yn zu werffen, da vor sich der
jhener hut.
allererst erkant der einsiedel syn torheit und hatt syn groß beduren, wann
er yn syn ducht von hohem geschlecht, und gedacht lut zu suchen die yn im
inn syn cluse tragen hulffen. da ging er zustunt inn eyns ritters wonung, die
nah da by was, und nam darinn sehs scharganten und sprach zu yn:< ich han
eynen den schönsten ritter der welt funden, den ein wilt schwyn hatt verwunt,
und uß syn synnen komen ist. da bitt ich uch den mir inn unser cluse helffen
tragen, das man yne daselbst erneren möcht; dann wo er lenger da verlibt, so
mag er nit entgan sunder sterben.> sie antworten< gern>, und gingen an die
statt da lancelot lag und namen und leyten yn off ein roßbare und trugen yn
inn des bydermans huß. und es was ein ritter by yn der gar wol wunden
heylen kund, der det so viel durch gots und syner schonheit willen das er im
die wunden inn eym monat heilt. aber umb der kranckheit die er vorhien
gehabt hatt und noch unvergangen was, die macht yn so mager, durre und
kale und ermclich gecleyt, darumb er me uß synen synnen komen was.
da schied er von dannen und wandelt in semlicher wyse also lang
biß er gein carbenie kam. er ging inn die burg, und sie flohen allsampt von
im, wann sie wol sahen das er unsinnig was. darumb stießen, schlugen sie yn
und machten eyn groß geschrey uber yne und erzornten yne so sere das er mit
steynen warff und ir vil da mit verwunt; und da im der steyn gebrast, da lieff
er zu yne und warff sie zur erden so hart das er ir den tag gar viel verwunt.
also in kurczer zytt wart so ein geschrey, so ein schlahen, so ein werffen mit
steyn uber yne das er nyme geliden mocht und lieff dem großen thorn zu inn
den pallast, alda er meynet entrettung zu finden.
und als er darinn kam, da fing man an zu hoff zu eßsen, und yeder rufft
im, zu im zu komen, und gaben im mit großem vollen zu eßsen, wann sie alle
sahen das er nit synnig was, und er aß mit großem hunger. und da er gnug
hatt, da leyt er sich nyder zu end des pallast und schlieff. inn semlicher wyse
was er lang zytt dainn, das yn nymans kant, dann sie keyn gedencken an
lancelot hatten. und durch das eßsen und trincken, das er mit vollen gnug hatt,
beßert er sich in kurczer zytt so sere, und die knecht mit alten cleydern
cleyten yn, das er einwenig wiedder recht gestalt gewann. es gebuort sich das
konig pelles syner nefen eynen ritter macht am andern tag nach ostern und gab
umb synent willen vil wapen uß, und sprach zu eynem knecht das er im den
gauch brecht. der knecht ging hien zur jungfrauwen die yn allweg by ir hatt,
umb des willen das er doch ein wenig beschurung by ir hatt. der knecht
bracht yn sim herren, der im synen rock gab anzuthun. und als lancelot den
rock angethan hett, da was er ein man von so großer schonheit das yderman
erbermd uber yn hatt, und clagten yn gar sere und sprachen gemeynlich, es
were schad das er so schön ein man were und syn synne verlorn hatt. und
da konig pelles dochter yn gesah gecleydet, da sprach sie:< ich glaub wol das
er von hohem geschlecht sy.> des selben tags nach zehen uren ging lancelot inn eynen
bangarten under den thorn, der zumal schon was und vol linden stund, und mitten
im garten was ein schoner bronnen, und leyt sich nyder zu schlaffen. unlangs
darnach kam die schön konig pelles dochter inn den garten, die jhene durch
die lancelot von syn synnen komen was, und bracht mit ir viel jungfrauwen
und huben an zu spielen, zu singen und einander zu jagen durch den
bangarten als die jungen jungfrauwen noch zu thun pflegend. und als sie sich
einander jagten, da kam ein schon jungfrauw von hohem geschlecht lauffen
und uber lancelot viel, das sie sere erschrack. aber da sie sah das er so hart
schlieff, da ging sie zu im und besah yn zu wunder der großen schonheyt halb,
die sie an im sah und im das kleyt macht, und besah yn also ein gut wil und
ließ yn doch schlaffen, das sie hart dett, wann sie yn gern recht gesehen hatt
ob es ir gauch were oder nit, und ging hien zu konig pelles dochter, die sie
noch spielen fand, und sprach zu ir:< wollent ir gesehen den schonsten man
der welt, so koment mit mir, ich wil yn uch zeugen, wann ich ungern hett das
yn ymands anders sehe dann ir und ich, umb des willen das er dester mynner
entwachett.>< wie>, sprach die jungfrauw,< fundent ir yn dann schlaffen?>< ja>,
sprach sie,< hart.> sie gingen von yrem spiel und gingen zum bronnen, das
sin nymands geware ward, und funden yn noch schlaffen. sie besahen yn lang
und sprachen, er were zumal schon. und konig pelles dochter besah yn ye
lenger ye mer, und saczten sich by yn nyder. und sie ward yne kennen, des
was sie zu mal fro das sie yn funden hatt, und betruobt das er unsinnig was.
sie sagt zu ir gespielen, es were der gauch an irs vatter hoff, und nam sich nit
an das sie yn kante, und schied anstunt von dem bruonnen. sie ging zu ir
gesellschafft und sprach, sie wolt hinweg gan, da sie einwenig kranck were,
und hieß sie mit ir gan.
und da sie inn den pallast kam, fragt sie nah yrm vatter. da
wieß man yn ir, und sie ging zu im und zoh yn off ein sytt ferre von den luten
und sprach zu im:< herre, ich wil uch nuwe mere sagen, die zu mal
wunderlich sint.>< was ist diß?> sagt der konig,< sagt an!>< herre>, sprach sie,< myn
herre lancelot vom lac ist hie.>< wißent irs nit wol, so schwigt stille, wann lancelot vor langer zyt gestorben ist, als ich von konig artus hoff vernomen
han von den gesellen von der tafelronde.>< herre, er ist nit dot, das weiß ich
furware, dann ich han im all syn gelieder gesunt gesehen; und kompt herre
ich wil yn uch zeygen.>< so laßent uns gan>, sprach er. da gingen sie anstunt
in den bangarten, sunder me gesellschafft mit yne zu nemen, biß zum bruonnen
da lancelot lag und schlieff. und als der konig yn gesah, da sah er wol das
der unsinnig was den er in sym hoff hielt, und besah yn ye lenger ye me und
fing an zu schryen und zu weynen uß grund sins herczen. und als er gereden
mocht, da sprach er:< ah gott, was großer schad das ist! furware, liebe
dochter, es ist lancelot. nu laßent uns gan das er nit erwach, ich wil uns den
besten ratt darzu geben.> der konig ging inn den pallast und sagt zur
dochter das sie es nymands segte. er rufft funff schiltknechten groß und starck
und bevalh yn zum bronnen zu gan, und sprach zu yn das sie yn sere bunden
und doch nit we dethen an henden oder fußen, darnach wolt er mit im thun
synen willen. und die knecht hetten groß forcht das yn der konig döten
det, aber sie torsten syn gebott nit uber tretten und huben yn allschlaffen
off, yn einwenig zu tragen. da erwacht er und wolt yn entgangen syn, aber
ir sterck halb kund ers nit gethun. sie bunden yn zu mal sinniglichen und
trugen yn inn eyn kammer, und der konig want umb und ging wiedder inn
syn pallast.
des nachts, als sie all entschlaffen waren, da deth der konig yn inn das
abenturlich pallast tragen und yn alleyn sunder eynich gesellschafft darinn
ligen laßen, wann er guot zuversicht hatt zu den gnaden des heyligen grals, die
sin zeichen und mirackel an im bewiesen wurde; und hatt die hoffnung das er
da durch gesunt und zu syn rechten synnen wiedder komen solt, das auch
geschah. dann als bald der heylig gral nach syner gewonheit inn das pallast
komen was, da wart lancelot von aller syner kranckeyt gesunt. und da es
morgens taget und helle inn dem pallast was, besah er sich zumal sere und
verwundert yn wie er da hien komen were, und erkant wol das es der
abenturlich pallast was da er zu me malen inn gelegen was, und erschrack des gebends
da mit er so hart gebonden was. er nam das gebende und zurbrach es
zustucken und tratt zu den fenstern, die zum banngarten ußgingen, und sah
den konig inn dem banngarten gen, der ycz offgestanden und sich gestalt hatt
inn den pallast zu gan, zu besehen wie es lancelot gangen were und ob er
gesunt were worden, des er zu mal sere begert zu wißen, und sprach zu syner
rytterschafft:< laßent uns gan besehen wie es unserm ritter gangen sy>, und
erzalt yn das er were der best ritter der welt,< und weres dem almechtigen got
zu willen das er genesen und gesunt were, so wolt ich uch yn zu erkennen
geben.> sie volgten im nah biß in den pallast, da sie lancelot entbunden
funden an dem fenster stan inn den bangarten zu sehen. und als bald er den
konig komen sah, steyg er von dem fenster und ging zum konig und grußt yne
dugentlichen. also dett der konig wiedderumb und sprach:< herre, wie stet
es umb uch?>< herre, wol>, sprach lancelot,< got hab danck, ich bin starck
und gesunt.> da nam yn der konig heymlich off ein sytt und sprach zu im:
< herre, ich bitt uch durch gott das ir mir sagen wollent were uch
hab herre bracht.> lancelot sprach:< furware herre, ich weiß es nit, dann
were es uch zu willen, ir soltent mir es wol baß sagen dann ich, wann ich nit
weiß wie oder wannen ich herkommen bin.>< herre>, sprach der konig,< nit
fragent darnach, wann ir wenig daran gewinnen mogent.> lancelot sprach:
< ich bitt uch als myn hern und frunt mir das zu sagen, oder ir bringt
mich inn so groß ungemach als ich ye yn kam.>
der konig sprach:< herre, ir hant mich so sere gebeten das ichs uch
sagen muß, aber ich besorg gar sere das ir vil zorniger werdent dann zuvor>,
und erzalt im wie er so unsinnig were, nacket, durre und ungestalt,< das man
uch nymer me hett mogen kennen; und were auch nummer me erkant
worden, hett myn dochter gethan, die uch gestern schlaffend by dem bronnen
fand und uch bekant. da det ich uch funff gesellen binden und inn den
abenturlichen pallast legen, wann ich mich genczlichen versah das ir gesunt
mustent werden, als es auch gescheen ist, got hab danck. nu han ich uch
uwern statt gancz zu wißen gethan, darumb solt ir numme zornen als vor,
wann es uch zu mal wol kommen ist den abenturen nach die uch wiedderfarn
gewest sint. dann trösten uch furbas und thund joch uch so gut gemach an
als ir mögent und blibent hie by uns. ich wil uch globen als ein konig das ich
keynerley sach, die ich vermag, all myn lebtag nymer me abegegan, ich wil
myn land und gut alles zu uwern handen stellen und die herlicheyt myner
manne, so das ir nach all uwerm willen mit mym konigrich thun mögent als ich
biß herre selber gethan hab.> als der konig die rede erzalt hatt, da hub
lancelot an heiß zu weynen uß grund syns herczen, er neygt das heubt zur erden
und ward so sere betrubt und zornig das er nit wust was er sagen oder thun
solt. und als er ein gut wil also inn gedencken gewest was, da antwort er dem
konig:< die böse abentur ist mir gescheen, aber gott hab danck, es ist besser
dann zum anfangk. nu bitt ich uch durch gots willen das ir mir sagen wollent
wes ich uch fragen werd.>< gern>, sprach der konig,< on allen zwyvel.>< herre>,
sprach lancelot,< meynent ir das uwer gesinde keyns mich gekant hab?>
< furware neyn, nye keyn mensch hat uch gekant dann myn dochter und ich durch
sie.>< herre>, sprach lancelot,< das gefelt mir wol, und mir ist groß ere
gescheen das ich also inn unsynn und armut nit bekant bin worden. aber ich
weiß wol das sie mich nuo lichticlichen kennen werdent, wo ich hieinn by uch
verlib. darumb bitt ich uch durch gott und uwern ern willen und uwers
hohen geschlechts, das ir mir raten wollent in den sachen die ich uch sagen
werde.
es ist war>, sprach lancelot,< das ich mißgethan han inn dem konigrich
von logres, darinn ich alle ere und gut gehabt han als ein ritter haben möcht,
das ich nit wiedder gewinnen mag, dann mir verbotten ist das ich nymmer
mere darinn komen sol sunder gebott; darumb ich von dannen schied in
großer betrubniß, und weiß wol das ich durch des großen unmuots willen myn
synne und vernufft verlorn hab, als ir mich gesehen hant. und sitt ich von
dem gescheyden bin das mir freud, gut abentur und wollust des lebens gab,
durch des willen ich myn vernufft verlorn hab, so bin ich herre off das end
komen das ich nach dem das liebst han und wust syn nit. also hatt mich
ungluck gefurt here zu uch als der jhener der zu ungluck und aller unselikeit
gewant was, und wer ewig also verliben, wer ich nit herkomen. und darumb das
ich diß lant mit großer liebe han, so wil ich nummer von hindann gescheiden
biß zur zytt das ich urlub hab, inn das konigrich von logres zu ryten, von der
darumb ich scheiden must, und wil so lang und so ferre von den luten syn das
myn nymands me geware werd dann alleyn ir und uwer dochter, die ir
ußgenomen hant. nu bitt ich uch noch eyns zu gedencken wo solchs syn mög,
inn ettlicher insel des meres, so nah hie by das ir dick zu mir komen mögent
mich zu gesehen. und ee ich dar ziehen werde, so bitt ich uch zu besehen das
nymands die warheit von mir geware werd, wann die uß dem konigrich von
logres all meynent, ich sy verlorn. und ir mögent es wol lichticlichen gethun,
wann als ich in dem land wonhafftig bin, so weiß mich nymands dann ir und
uwer dochter, und sol auch nymands zu mir komen dem ich mich nit zu
erkennen geben wol. darumb mag ich mich baß in dem land verhelen dann inn
andern enden.>
< furware herre>, sprach der konig,< wollent ir by uns verliben, wir wollen
uch so wol verheln das nummer keyn mensch in der welt vernemen sol von
uch, und all geselschafft der lut abschlahen. ich wil uch allsolch ordinancien
machen das ir sie wol zu danck haben sollent.>< herre>, sprach lancelot,
< ich verlib nit hieinn in keyn wyse, wann ich wol furwar weiß das mich myn
liplich frund und gesellen von der tafelrond hie und anderswo suchent.
darumb weiß ich wol, belieb ich hie inn, das sie mich findend.>< dwil ir nit
bliben wollent, so wil ich der sachen nach gedencken des allerbaldest ich
kan.> und mit den worten schieden sie uß dem rate und gingen beyd zu
dem nuwen ritter im gesellschafft zu thun. und der konig ließ lancelot
by im, und was der der im des andern tags den kostlichen rock geben hatt.
er besah lancelot zu mal flißlichen sere, dann yn verwundert des das yn
der konig so sere gelobt hatt, und gedacht im uß zu ziehen wannen er were
und wie er hieß. er sprach:< herre ritter, ich bitt uch durch des willen den
ir in der welt allerliebst hant das ir mir sagent das ich uch fragen wil; und
wißent, lieber herre, das ichs nit fragen durch keyns ubels willen, sunder
darumb das ich all myn leptag dester geruglicher in mym herczen syn wolt,
möcht ich geware werden wer ir werent.>
als lancelot die rede gehort, da ward er so sere betrubt als er sin oder
werden mocht, wann man im leyders nit hatt mögen thun, und antwurt dem
ritter anstunt also:< herre ritter, ir sint wedder zuchtig noch gutig das ir
mich so hart nach mym namen gefragt habent, und wißent nit ob mirs
schwer oder zu willen sy uch zu sagen. und ich wil es uch sagen mit
solchen fugen( des ir mich gefragt hant) das ich nummer me so lang ich leb
uch lieb gewinnen, und wil uch schaden thun an allen enden da ich vermag,
on alleyn hieinn, und ir sollent darumb des tods syn sicher und gewiß.
wißent, ich bin der missetan ritter, genant lancelot vom lac, der jhene
den ir in bösen stunden nach sym namen gefragt hant; und sollents wißen
das ichs nymands gesagt hett, ich were dann mit gewalt darzu gezwungen.>
und nach den worten gingen im sin augen uber, und ward so sere zornig als
er ye was. und als der ritter gesah das lancelot so zornig uber yn was, da
knyte er vor im nyder und bat yn gnade mit zugeleiten henden und sprach:
< herre, durch gots willen, zornt uch nit uber mich, dann ich furware inn
keyner andern sach gethan hab wann uch groß ere zu erbieten, und gedacht
wol, ir soltent myn herre lancelot sin; und wollent keinen unmut han das
ichs weiß, wann so lang ir in dießem land verholen wollent syn, so sint
sicher von mir unvermert zu bliben, und das globen ich uch zu halten als
ein ritter.>< so wil ich uch verzyhen>, sprach lancelot. und als der konig
von lancelot gescheiden und zu syner dochter kame, die im am hinab geen
begegent was, sprach er zu ir:< ich wil uch wunderliche mere von lancelot
sagen.>< ja, lieber herre und vatter.>< lancelot ist gesunt und frisch und
zu sin rechten sinnen wiedder komen.> da erzalt er ir alles das sie zwen mit
einander gerett hatten und wie yn lancelot gebetten hett yn an heimlich
end zu thun ferre von den luten,< wann er nit hie sin wil, sorgen halb das yn
die gesellen von der tafelronde nit funden, dann sie hant ein suchung
angefangen durch yn.>< ach herre, an solch end davon ir gesagt hant kan ich uch
wol gewißen off zwo mylen nah hie by inn uwer innsel, die da lustlich ist
und ein gemechlich burg, darinn er all sin leptag lang vor allen
luten wol verborgen ist, da hien nummer kein mensch kompt, abentur bring
yn dan da hien>.< uff myn truw>, sprach der konig,< ir sagent war, da ist zu
mal ein schon und gnuglich ende.> er ging wiedder zu lancelot und sagt im
die mere die er herfarn hett von syner dochter.
< herre>, sprach der konig,< an dem ende mag uch lichtlich nymands
finden, und mögen wol gemechlich syn als lang ir uß dem konigrich von logres
sin wollent. und rad uch mit fliß an das ende zu ziehen, da wil ich uch
gesellschafft leysten und uch bestellen alles das ir haben wollent, es dien zu
freuden, tanczen, springen, wie irs haben wollent.>< herre>, sprach lancelot,
< dwil ir mirs ratent, so wil ich da hien ziehen sunder all geselschafft, on uch
alleyne, wann ich nit haben wil das man mich daselbst wiße.> der konig
sprach:< blibent biß morgen, hie zwuschen wil ichs thun spysen und mit
allen guten sachen bestellen als eym bydermann zugehort.>< ich wils gern
thun>, sprach lancelot und bleyb den ganczen tag in der camern. die ritter
fragten den konig dick wer der ritter were der von syn synnen komen were
gewest und by im wiedder genesen,< des ir groß ere habent>.< furware>,
sprach der konig,< es ist eyn der best ritter von der welt, aber syns namens
kunt ir noch der zytt nit gewißen.> da ließen sie die rede verliben. und an
dem tag deth der konig die innsel spysen mit allen dem das eim bydermann
not ist zu sym libe, und det auch instrument und pfyffen dar furen im
freud zu machen.
des andern tags zu morgen fruow schied lancelot von dannen, und der
konig beschied zehen ritter by im inn der innseln zu verliben, die im
gesellschafft thun solten als lang er in dem land were. sie kamen an das mere
und furen uber. lancelot ging in das schloß und besah es gar eben, das yn
so schön und lustlich ducht von allen sachen das er meynt nymer me dannen
zu scheiden. da sprach er zu des konigs dochter, die mit im dar komen
was:< jungfrauw, ir habt mir die groß freud und wollust die ich in dem
konigrich von logres gehabt han genomen; herwiedder thunt mir eynen
willen, von dem ir nit geschant von eynicher creaturen werden sollent.>
< herre>, sprach sie,< ich bekenne das ir durch mich von dem konigrich von
logres komen, und durch mich hant ir verlorn das groß gut, die groß ere
und freud von der tafelronde. und darumb wil ich uch globen das ich all
myn vermogen umb uwernt willen thun wil, als lang ir in dißem land synt,
alle die sachen die ir an mich begern die ich gethun magk.> lancelot
sprach:< ich wil keyn sach begern von uch der ir schand hant und fry nit
gethun konnent.>< nu sagent an>, sprach die jungfrauw,< was uch gefellet.>
< jungfrau>, sprach er,< so bitt ich uch by mir inn dißer innsel zu verliben
mir gesellschafft zu leysten als lang ich inn dißem land bin; und als ich
hinwegk ryten und nit dencken wiedder zu komen, so mögent ir wol von
hindann scheiden.> die jungfrauw sprach:< herre, das wil ich zu mal gern
thun>, und ging zu irm vatter dem konig und sagt im den willen lancelots
wie er sie gebetten hatt. der konig sagt, sie solts volgen, dann sie sin zu
mal groß ere hett. der konig sannt durch syner dochter willen in syn
konigrich und hieß das man vierundzwenczig der allerschönsten jungfrauwen, die
von dem hohsten geschlecht waren die man finden mocht, sucht und die
syner dochter brechte ir gesellschafft zu thuon als lang sie in der inseln
bliebe. und also wart des konigs gebott vollenbracht, und ee der monat
verging, da hett er in syner gesellschafft vierundzwenczig ritter jung und
alt, und die jungfrauw inn ir geselschafft vierundzwenczig schoner
hochgeadelter jungfrauwen die ir zu willen warn.
die burgk die in der innseln lag was köstlich und wol mit aller
profianden bestelt, das yn nichts gebrach, und was lancelot zu allen synem
willen bereyt. und es wust nymands wer lancelot was dann der konig, syn
dochter und der nuw ritter, die druo allsampt im gelobt hatten yn nit zu
melden. also was lancelot in der innsel by den jungfrauwen und
rittern, die yn trosten und kurczwyl machten mit allen dem das sie
vermochten, und er ging all tag, ee er eße oder druncke, zu end der inseln
zum konigrich von logres zu, inn das land zu sehen da sin hercz gancz lag.
und als er dann ein guot wil da gewest was, die freud und wollust anzuruffen
der er zu dick maln genoßen hatt, von den er auch gancz ab und
ußgescheiden was, darzu er sich nummer me versah zu komen, dann so fing er an eyn
truren zumal ernstlich zu furen also groß das wunder was. inn semlicher
wise was lancelot inn der innseln biß zu anfangk des winters.
und da er ersah das er die erhöhung der wapen und die ritterschafft zumal
verlorn und verlaßen hatt, da gedacht er allsolch sach anzufahen das die
ritter in dem land zu im komen solten zu sehen und erkennen syn
ritterschafft inn den wapen. und eins tags sprach er zum konig, als er eins zu im
komen was yn zu gesehen:< herre, ich bitt uch das ir mir eyn schilt machen
laßent wie ich den gern hab, wann der andern wapen gnug hieinn sint, und
gebent mir auch eyn roß.> der konig fragt yn wie der schilt syn solt, und
lancelot sagt es im als er yn gehabt wolt han. darnach uber dry tag kam
ein knecht und bracht den schilt wie yn lancelot zu machen bescheyden
hatt. und die in der innseln verwunderten sich des schilts zumal sere, wann
sie der nye keynen me gesehen hatten. und es was sunder zwyvel der
fromst schilt der ye an keyns ritters hals kam, und er was gemacht
schwerczer dann eyn more, und mitten, da die rinck syn solt, stund
gemalet ein koniginn von silber und vor ir eyn ritter off synen knyen als hett
er sie vor ettlich mißdat gebetten. und nymands enwust die betutung des
schilts, on lancelot und konig pelles dochter. lancelot nam den schilt und
hing yne an ein thorn, der mitten in der innsel stund, und darnach alltag
zu morgen ging er da hien den grosten jamer zu triben, das sich
verwunderten alle die yn sahen.
darnach uber ein lang zytt sprach lancelot zu eim zwerg:< meystu das
eynich thorney nah hie by sin soll?>< herre, ja werlich>, sprach der
gezwergk,< uber dry tag sol ein thorney sin vor eyner schonen burgk uff eyn
myl nah hie by.> da sprach lancelot:< du must da hien ryten als sich der
thorney sameln sol, durch und wiedder durch ruoffen, der ubeltund ritter
enbut allen den die lob und ere durch ritterschafft suchen das die komen
in die fremd innsell jostieren suchen, der ubeltund ritter sie da. und ist
ymands da der stryten woll, das er dar kum, er sol den strytt an der hant
finden, und keyner sol ungerecht dannen gescheyden dwil er da ist.> das
gezwergk reyt zum thorney und det als im lancelot bevollen hett. und da
die ritter vom land das gehorten, da sprach ir ein teyl, es were ein gespött,
und ir waren vil die sprachen, sie wolten dahien ryten sere bald, als sie auch
deten. und ir kam keyner dahien, er schaczt sich darnach fur ein narren.
und als sie dar komen warn, det lancelot manch jostieren und vechten in
der innsel und stach sie in kurczer zytt all darnyder. und es kamen gar
viel ritter von ferren und by landen zu im, die er all uberwand, und er
erschlug ir keynen, und sprachen das er der best ritter der welt were. und
die innsel was zuvor nit also genant, aber darumb das die jungfrauwen die
by konig pelles dochter waren so groß freud machten als ye keyn
jungfrauwen gedeten, ward sie die fremd innsel genant. dann keyn winter by
yn ny so kalt wart, sie denczten umb den thorn da der schilt an hieng; und
also nanten sie das lantvolck die frömde innseln. also
geschwigt die abentur davon und kert sich zu hector und parceval, die durch
all fremd konigrich ritten nach lancelot fragende.
uns sagt die hystory das hector und parceval lang zytt mit einander
ritten durch manch konigrich und fremde lande alles fragen nach lancelot,
von dem sie nye keyn mere vernemen kuonten, wenig oder viel, des sie gar
zornig und betrubt waren. aber darumb begaben sie yren weg nit und ritten
manch zitt, winter und suommer, sunder eynich abentur zu finden da von zu
erzelen sy. sie ritten so lang biß sie kamen off eyn streng fließend waßer,
zwo mylen von corbenie, und by die innsel da lancelot inn was. sie
besahen die burgk, die inn der innsel lag, lang und sprachen, sie were starck
und schön und in eym hubschen blon gelegen, aber es enwas keyn weg oder
schiff da das man hinuber komen mocht. hector sprach zu parceval:< ryten
wir inn das waßer, das so streng ist und tieff, so besorg ich das wir
ertrincken.>< laßent uns rugen>, sprach parceval,< biß uns gott hilff sendet das
wir uber komen.> inn dem als sie also miteinander retten, sahen sie ein
jungfrauw ryten sich ergeczen, die zumal hubsch was, furen eynen sperwer
off ir hant. sie grußten sie tugentlichen, und sie danckt yn sere
zuchticlichen.< jungfrauw>, sprach parceval,< ich bitt uch uns zu sagen was lut
inn dißem schloß synt.>< das wil ich gern thun, so vil ich da von weiß. es
wonet dainn die schonst jungfrauwe die ich mit augen ye gesah und die
zumal von hohem geschlecht ist und hatt by ir eynen unbekanten ritter.
aber ich kan wol gesagen das er alle morgen under ghen baum kompt
gewonlich, das felt keynen tag nit, und macht den grösten unmuot als ich ye
keynen gesah. aber darumb nit, es ist sunder zwyvel der best ritter der inn
diß land ye kam, das hatt er wol bewert, dann es schier by den sieben jarn
ist als er herre inn diß innsel komen ist und hatt so ein schön ordinancz
gemacht das wunder ist; und ich wil es uch sagen, wann es allen von dißem
land gemeyn ist durch syn ruoffung, also lutende: « der ubeltuond ritter enbut
allen rittern nah und ferre das er keym keyns stryts versagen woll der inn
die innsel kompt zwuschen none und primzytt, und keme eyner zu eynr
andern stunde, den bestrytt er nit. und der sint yczund me dann zwey
tusent dar komen, die er allsampt mit kuonheit uberwunden hatt. er ist so
byderb und gutig das er keynen zu dot schlecht, wie wol er die
macht gehabt hett allsampt zu döten. nu han ich uch gesagt wes ir mich
gefragt hant und mir zu wißen ist. »> hector fragt sie obs nit wust
wannen er were.< neyn>, sprach sie,< aber also ist er inn diß land komen als
ich uch sagen will: unsinnig was er lang wil und ist inn konig pelles hoff
gesunt worden, da kam er glich des andern tags inn die innsel und macht
die ordinancz als ich uch gesagt han.>< nu sagent mir>, sprach parceval,
< der zu im ryten wolt, wie mocht er uber das waßer komen?>< uff jhener
syten unden an dem schloß stett eyn schiff gehefft, dainn man die ritter
furt die stryten wollen, und ir all tag wartett umb prim biß nonezyt sie
uberfuren als sie abentur dar bringt.>< jungfrauw, wir bevelhen uch zu gott
dann ir uns zu mal guten bescheyt, nach dem wir gefragt, geben habent.>
parceval sprach zu hectorn:< ich radt das wir ettlich end suchen da
wir herberg finden mögen, und das wir fruo wiedder hie sint, zu erfarn wer
die ritter synt und inn sunder nach dem uns die jungfrauw gesagt hatt,
wann ich hindann nit scheyd, ich wiß dann wer der ritter sy der sich so wol
mit dem schwert behelfen kund.> sie schieden vom waßer und kamen in
eyns ritters huß uff eyn halbe myl by der innsel, der sie gern herbergen wolt
und nach dem eßsen sie fragt wannen sie weren. sie sagten im die warheit,
und abentur hett sie so wytt getragen biß sie komen weren an das ende und
wolten sich mit dem ritter der innsel schlahen. des yn der wirt wiedderriet.
aber sie kerten sich an syn rede nichts. da beducht den wirt wie sie kun
lut weren und gab yglichem gut starck halßberg und wapen, darumb das
er meynt, sie wurdens not gewinnen. da sie geßsen zu morgen hetten und
zuvoran meß gehört, da schieden sie von dannen, und ir wirt sprach, er wolt
mit, den strytt zu gesehen; und ritten zum waßer, dar sie kamen umb
primzytt, und funden die schiff und die jhenen die sie uberfuren solten.
< hector>, sprach parceval,< das ir mir den stryt laßen wolt>, des er yn durch lieb
und fruntschafft badt.< gern>, sprach hector,< ich wil uch der bet nit
versagen.> da reyt parceval zum schiffman und hieß sie uberfuren. der
schiffman stalt ein helffenbeynen horn an den munt und bließ so hart das man
es wol wyt mocht hören und sprach darnach zu parceval:< herre, siczent
innhere>, das er an stuont deth, und er wart ubergefuret. da saß er wiedder
off syn roß und reyt zum baum. er stuond ab und besach syn wapen, das
im nichts gebröst, und saß wiedder off und reyt furt wartende so lang
biß er uß dem thorn qwam, kostlichen mit schwarczen wapen uff eynem
schwarczen roß. er umbgreyff synen schwarczen schilt, er ließ zu parceval
lauffen und parceval wiedderumb zu im, wann er nichts forcht, und traffen
sich so hart mit den glenen das sie ir sattelbogen und ir gezug
zurbrachen und vielen beyd zur erden. aber es wart nit lang das sie bed
off sprungen, sie zugen ir schwert und stalten ir schilt fur; und parceval
besah den schilt zu mal sere, wann er gar kostlich gemacht was.
da sie den strytt angefangen hatten, da mocht man yn gern gesehen
han, wann sie beyd von so großer kunheyt waren das man irs glichen nye
gesehen hett. sie zurhiewen inn kurczer zytt ir schilt, halßberg und helm,
das sie aller mit blut verdeckt waren. und der stryt wert biß nonezytt.
da warend sie beydsament so mud das sie rugen musten athem zu schopffen
und gingen von eynander. da hub parceval an und sprach:< das groß gut
und uwer frumkeyt tringt mich uch zu fragen wie ir heißt, wann ich nye
keyn ritter gesah den ich gerner kente. darumb bitt ich uch umb des
liebsten willen den ir in der welt hant, mir uwern namen zu sagen.>< furware
herre ritter>, sprach lancelot,< ir sint so ein byderman das ich uch mynen
namen nit verhelen wil. wißent, der mich recht nennet soll mich den
ubeltuonden ritter nennen. nu han ich uch mynen namen gesagt, darumb so
wollent mir uwern namen auch sagen.> er antwurt im< gern>, er were uß
konig artus hoff, geselle der tafelrond, hieß parceval und wer bruder agloals.
als lancelot das hort, da warff er den schilt zur erden, er nam syn schwert
und knyet fur yn nyeder und sprach:< herre ritter, ich ergeb mich uch und
halt mich uberwunden, ich wil nyme mit uch stryten, dwyl ir uß konig
artus hoff synt.> parceval sah den ritter uff den knyen ligen, der ritter det
syn helm ab und gab syn schwert parceval und all syn wapen und weynt
darzu bermclichen. da sprach parceval:< was ist diß? sagent mir durch
des allerliebsten willen den ir ye gewuonnent uwern rechten namen!>< o herre
ritter, ir habent mich so hart gefragt das ichs uch nit verswigen kan, und
heiß lancelot vom lac.>< ach herre, so mußent ir gott und mir
wilkum syn! und wißent das ich uch me dann zwey gancz jar gesucht
han. gott hab ummer me danck, myn suchung ist vollenbracht, und wißt
das uwer bruder hector mit mir komen ist und ich mit im geritten wol
zwey gancze jare.>
als bald lancelot das gehort, da begund er noch größer betrubniß zu
triben. und parceval sant eynen botten zu hectorn zu im zu komen. und
als hector inn die innsel kam, da fing er an heiß zu weynen von freuden, da
er synen bruder sah, und umbfing yn und kußt yn und hatten so groß freud
als sie inn langer wilen ye gehabt hetten. und lancelot sprach:< ach lieber
bruder, ich meynt uch nymer me zu gesehen.> da kamen sieben alter ritter
uß der burg mit konig pelles dochter und mit ir zwölff jungfrauwen und
furten hector und parceval mit yn inn das schloß und dethen yn uß der
maßen unzalberlich freude. da fragt hector die jungfrauw nach galaat
yrem son. sie antwort:< galaad myn und myns liebsten son ist das
schonst kint inn der welt und ist wol zehen jerig, und ir werdent yn bald
sehen, wann er synen vatter geleyden wirt als ir yn mit uch uß dißem
land furent.> sie retten den tag vil von den und andern sachen. und des
andern tags umb zehen uren ging hector zu lanceloten und sprach:< herre,
myn frauw die koniginn enbut uch das ir wieder zu hoff komen wollent mit
uns und des nit laßent.> lancelot antwort, es mocht nit syn, wann sie hett
es im verbotten. hector sprach:< ich sag uch als eyn getruwer ritter das
sie es uch enbotten hatt.>< so wil ich mit uch da hien>, sprach lancelot
und enbott konig pelles, er wolt uber dry tag hinweg. und als konig pelles
das verstund, ward er zu mal betrubt, er ging zu galaad und sprach:
< lieber son, din vatter wil hinweg, was wiltu darzu thun?> galaad antwort:
< er thut synen willen, und ich wil im geselschafft leysten und by im nahe
ryten, das ich yn dick gesehen möge.>
da der konig des kindes willen verstund, da nam er ratt an syner
ritterschafft wie er da mit thun solt.< herre>, sprach ein ritter,< inn dem
wald by camalot lyt ein closter, da uwer schwester ein eptißinn inn ist.
sendent das kint da hien mit zweyen rittern sin ware zu nemen, so mag es
synen vatter dick wol gesehen.> der konig volgt dem rath und bevalh es
vier rittern und sehs schiltknechten, die fromm und byderb waren, und gab
yn so viel das sie an allen enden wol leben mochten. darnach
des dritten tags reyt lancelot geyn corbenie mit großer gesellschafft. da
fragt hector nach galaad, und man bracht yn im anstunt. er besah es
und fands so von großer schonheit das er das kint so sere lobt als nymant
kein kint geloben mocht. und als syn mutter verstund das man yne
hinweg furen wolt, da was sie by uß yren synnen komen und wolt mit gewalt
mit im, wer der konig nit gewest der es ir verbot. des andern tags, da sie
bereyt waren off zu siczen, bracht der konig galaad zu lancelot und sprach:
< herre, an was enden ir dißen knaben finden, sollent ir yn halten fur uwern
sone, als er auch furware ist, wann ir yn mit myner dochter gewunnen
hand.> er antwort im, er wer sin zumal fro und hett ein groß wolgevallen
daran und wolt yn an allen enden wo er by im were bewarn. anstund
darnach schied er von dannen mit großer gesellschafft, die yn geleyten. und da
sie ein ferren weg mit im geritten waren, da det er sie umbwenden und schiede
mit hector und parceval und ritten so lang biß sie geyn camalot kamen,
da sie konig artus funden, bohort und lyonel, die elyan den wysen mit yn bracht hatten, den schönsten jungling der welt, der kurczlichen ritter
werden solt, als er auch sunder zwyvel von bohorts hand gemacht wart. und
da yn gesagt wart das lancelot qweme, da rytten sie im entgegen und
enpfingen yn mit großen eren und freuden. sie dienten im all nach yrem
besten vermögen; und die koniginn enpfing yn baß und woller dann sunst
nymand zuhoff, und hett mit im so groß freud als mannes herczen ye
erdencken kuonten.
galaad, der gescheiden was von sym anhern, reit so lang biß er inn das
nonencloster kam, und bleyb so lang darinn biß er funffczehen jare alt
ward. er was so sere schön und clar also das man synen glichen nie gesehen
hatt. by der apthyen was ein eynsiedel frumm und byderbe, der ging dick
galaad zu gesehen, und durch die gnad des almechtigen erkant er die woltat
des kindes und wie es zu großen eren und wirden komen solt. und an eim
tag nach ostern sprach er zum galaad:< lieber son, ir sint zu dem alter
komen das ir nu ritterlichen orden enpfahen sollent zu dißen pfingsten.>
< herre, ja, ob got wil, wann ich von mym altmeyster also underricht bin.>
< so besehent das ir von allen sunden schon und reyn gereyniget werdent.>
< ich wil, ob got wil, als ir gesagt hant inn den orden komen als ich billich
soll.> sie retten lang mit einander von den sachen. des andern
tags geburt es sich das konig artus inn den walt jagen reyt umb primzytt
und kam inn das closter meß zu hörn. da ging der eynsiedel zum konig
und sprach:< konig artus, ich sag dir furware inn bichts wyse das off dem
pfingsttag, der nehst kömpt, eyn nuwer ritter gemacht werden soll, der die
abentur des heiligen grals zu end bringen wirdet, und an demselben tag
inn dinen hoff komen und sunder zwyvel den sorglichen seß der tafelrond
besiczen und erfullen. darumb besich das du din lut ladest, das sie off
dem pfingsttag zu camalot sint die abentur zu gesehen die dann geschehen
sollent.>< herre>, sprach der konig,< mag ich das glauben das es ware sy?>
< ich sag dirs>, sprach er,< als ein prister.> und der konig antwort, des wer
er uß der maßen fro. darnach saß er off und reyt inn den walt, darinn er
verleib biß an die nacht. und als er geyn camalot kam, da sant er durch
das gancz konigrich von logres und enbot syner ritterschafft das sie off
dem pfingsttag zu camalot wern, wann er hoff wolt halten, den schonsten,
grösten und kostlichsten den er noch nye gehabt hett. da sin ritterschafft
die mere vernamen, da wurden sie zumal fro und kamen von allen syten
herzu, so das uff den pfingstabent so vil lut zu camalot waren das es eynen
verwundert haben mocht der sie gesehen hett. - hie endet das buch
meyster gauthier und hebt an der grale.