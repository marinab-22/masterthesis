assit principio sancta maria meo ditz buch sagt, wie troy die statt erstört ward
ain künkreich hiezz thesalia in dem land zu romany. die lüt in
dem land hiezzend mirmidones. von den selben lüten schreibt man
in sant matheus legend. daz selb land haizzt man ietz aprutz. zu
den zeiten waz in dem selben land ain küng edler und gewaltiger
gehaizzen peleus, und sein weib diu hiezz thedida. von den zwaien
geborn ward der sterkst und fraidist aller mann der do hiezz
achilles, der mit seinem leib vor der stat troy grozz manhait
begangen hät. in dem selben land zu aprutz leit diu stat theti,
diu den namen hät von der küngin thetida. der selb küng peleus
het ainen bruder hiez eson, der waz elter dann er und waz
nu von alter daran komen, daz er sich vor alter nit moht gerüren,
und im diu augen nu vergangen warend, also daz er unnütz waz
zu ainem küng, und verzeh sich dez cepters dez reichs zu thesalia,
und gab ez uff seinen bruder peleo. der selb küng eson het
ainen sun hiezz jason, der waz ain stoltzer frölich jüngling
und der sich in allen sachen zoch nach mänlicher ritterschaft und
aller zuht. ez schreibend auch die alten poeten, do der selb küng
eson also kom in alz grozz alter und do im alliu seiniu kraft
also von der natur vergieng, daz in medea, von der daz buch her
nach vil sagt, mit irer zuberlich kunst widerbreht zu ainer
vollkomener jugend, daz doch nach der natur lauff, nach unserm
gelauben nit moht gesein. do nu der selb jason also gewuchss, daz
er waz ain vollkomer ritter, der sich in aller manhait, klughait,
miltikait züchtig mit allen seinen sach wol kund mit allen
andern tugenden halten, also daz er waz liebgehabt von allen
fürsten, herren, rittern und knehten und auch von allem volk dez
selben landes nit minner dann der küng peleus selb, von seiner
übertreffender tugend wegen. ez waz auch der selb jason dem
küng ze mal undertenig in allen sachen und waz im daz nihtz ze
hertzen, daz sein vater daz reich uss der hend het gegeben. aber
in solher gerehter früntschaft het in der küng nit lieb. er erzaigt
im usswendig ze mal vil liebs, aber er het haimlich in dem
hertzen wider in vil grozz veintschafft, wann er forht, daz von
seiner tugend und frumkait wegen im daz volk dez lands würd ze
vast undertenig und daz er in leiht zu dem lesten entsätzt
von dem reich und sich dez lands und dez reichs würd selb underwinden.
daz selb sätzt im der küng peleus in sein hertz ze mal haimlich
und liezz daz niemand wizzen und gedauht offt, wie er haimlich
ettwaz erfinden möht, da mit jason von seinem leben komen möht,
und daz er davon nit möht werden geergert. zu dem lesten gedaht
er im in seinem hertzen ainer grozzen falsthait, mit der er maint,
jasonem von dem leben bringen. ez waz zu den zeiten ain gemainiu
red in allen landen, wie daz über daz künkreich troy gen der sunnen ufgang
wär ain insel in dem mer, diu hiez colcos und do sess
ain küng, hiez oetes, der wär ain witzg weiser alter herr und ze
mal reich und hät ainen wider, der het ain gulden fel. nu schreibt
disiu hystori, daz der selb wider wer behüt mit vil wunderlichen
sachen und auch mit der hut dez gotz martis mit zauberlichen sachen.
ez warend zu hut mit dem zauberlist darzu gesätzt ochsen,
die liezzend us irem mund fiurin flammen, und wer daz guldin
fel haben wolt, der must mit den ochsen streiten und wann er den obgelag,
so must er si darzu bringen, daz er mit in zu aker gieng.
darnach must er streiten mit ainem grozzen traken, der liez uss
seinem mund übel smekend fiurin flamen, do mit er mangen man ertöt.
so er dann dem obgelag, so must er im die zen ussslahen,
so must er dann nemen die ochsen, die er also gezämt het, und must
zu aker mit in gan und must dann die zen säwen in daz ertreich,
daruss wuchss ze stund ain wunderlichiu fruht, wann ez wurdend
ze stund daruss vil wol gewapneter ritter, die hubend dann under
in ainen brüderlichen streit, und slugend sich all anander ze
tod. durch solich wunderlich sach must ainer komen, der daz gulden
fel wolt gewinnen. man schreibt aber von dem selben küng oetes,
daz er het ainen grozzen schatz von silber und von gold verslozzen
mit solhen zauberlisten und do die red kom in vil land diser
wellt, wann die geitikait dez gutz waz dez mals alz grozz
alz siu auch noch ist, da vil manig stoltzer man seinen hals darumb
verloz und maint, er solt den schatz mit manhait haben erstriten.
do nu der küng peleus disiu mär von dem guldin fel
also vernam, do gedaht er vil sinneclich in seinem sinn, wie daz er
on sein scham wol sicherlichen möht machen, daz jason also
leihticlichen wer in den tod zu geben und gedaht, wie er jasonen
möht mit guten worten darzu bringen, daz er sich der sach underwund.
nu hiez der küng beruffen ainen grozzen hof in die stat thesalia.
zu dem hof komend vil grozzer fürsten und herrn von vil landen
und vil ritter und kneht, und do der hof also waz gehalten
zwen tag, an dem dritten tag do hiezz der küng für sich komen all
fürsten und herrn und sant auch do nach seinem fründ jason und vor
den fürsten allen sprach er also zu im: lieber fründ meiner, ich
fräw mich inneclichen vast, darzu mag sich daz küngreich zu thesalia
auch wol fräuwen aines also usserwelten mannes, von dez
sterkiu, fraidikait, weisshait und guten sitten alliu nehstiu land
dir daz zugnuss geben sind. ez ist auch allez mein land dez sicher,
weil ich dich haun, wann dich alliu land hie umb allein fürhtend.
aber ich und tu möhtend wol in grözzer wird und er gesetzt werden,
ob du den wider mit dem guldin fell brehtist her in mein gewalt,
daz von dir, alz ich dez kainen zweifel hab, wol sicherlich mag
beschächen, ist daz du dir die arbait mänlich setzest in deinen
mut, durch meiner herlichen bett willen, und daz du fürbaz dez baz
in eren erhöhet werdist. und allez, daz du darzu bedarfft, daz sol
dir volleclich berait sein. lieber fründ, biz volgig meiner wort
und erbiut dich mänlich in disi arbait, darumb daz du vor meinen
augen fürbaz mer werdist liebgehabt und daz auch dein manhait
und dein nam dez bazz erhöht werd über alliu land. du solt auch
sicher sein, daz ich dich dann nach meinem tod ainen sichern erben
ditz landes und allez dez ich haun wil machen, und die weil
und ich leb, so soltu in meinem reich gebieten und haizzen nihtz
minner dann ich selb. do jason wol het verstanden allez, daz der
küng mit im vor so vil fürsten und herrn het geret, dez wart er
von hertzen inneclich erfräut und verstund nit die grozzen fasthait
und bosshait, die der küng het in seinem hertzen. nu trost
sich jason seiner mänlichen jugend und duht im auch nit unmuglich
im ze getun allez, daz der küng im untriulich het vorgezält
und sprach: herr, allem iurm gebot will ich on allen zweifel gehorsam
sein. davon ward der küng sunderlich erfräwt, und also nam der
hof ain end und sant do in alliu land, daz man im maister fund,
ze machen ain niues schif, wann er wol wizzt, daz man in die inseln
colcos nit dann mit schiffen komen möht. do braht man im
ainen maister, der hiez argus, der machet nach dez küngs haizzen
ain grozzes scheff und hiez daz nach seinem namen argum, und
mainend die maister, daz ez wär daz erst schiff, daz ye mit segeln
kom uf daz mer.
hie sagt daz buch, wie jason und hercules in diu scheff sauzzend
do im ditz schiff also berait waz und darein geordent allez, dez
man bedorfft, do gieng jason darein und mit im vil der edelsten
und der mänlichsten, die man zu den zeiten vand in dem land.
under den waz sicher der aller sterkest und aller fraidigest zu den
zeiten, der do hiez hercules. daz ist der hercules, von dem die
poeten schreibend, daz er mit seiner mänlichen sterk zug biz an
die porten der vorhell und do den hund, der dez tors hüt, mit gewalt
heruszoch. ez ist auch der hercules, der mit gewalt zoch
durch yndia, an die stat, diu da haizzt gades, do er ainen grozzen
sig gewan, und hiez im da ufrihten marmelstainin sul zu ainem
zaichen seins sigs. bis zu den selben sulen zoch der grozz
allexander, der auch von dem selben gesleht geborn ward, die haizzent
biz uf den hiutigen tag herculessul. do nu jason und
hercules urlaub genomen von dem küng, si scifftend in dem namen
der götter uf daz mer und zugend uf die segel. ze hand gewunnend
si guten wind und furend in ainer clainen weil, daz si daz land
zu thesalia nit mer mohtend gesähen und furend alz lang tag und
naht, biz daz si komend gen frigia, daz gehört zu dem land ze
troy, die lüt in dem land haizzend symeonta, und do die sahent
daz niu schiff, daz duht si seltzen sein, wann si ir vor kains
nie mer hetend gesähen.
hie hebt an daz ander buch und sagt, wie der küng lamedonta von
troy die kriehen varn hiezz uss seinem land
die kriechen warend nu müd worden uf dem wasser und stiezzend
ze land, durch daz daz si woltend sich erfrischen und in selber
schöpfen dez frischen wazzers und maintend da also ettwi mangen
tag ze beleiben, nit durch kains schadens willen ze tun den lüten
dez landes. aber diu neidkait diser wellt, diu da all zeit nit
wann uf daz böst gat, diu kom da so gar in all dise wellt, daz von
ainem clainen ding so vil küng und herrn, alz ir her nach hörn
werdend, wurdend erslagen, und daz troy erstört und in pulver verbrennt
ward, wie vil do edlen frawen ir mann von dem tod beraubt
wurdend, wie daz auch kriechenland in groz angst und not kom,
ee daz si daz volbrahtend, daz beschach mit irem grozzen schaden,
wann die besten under in wurdend erslagen. sicherlich, ist daz die
götter daz grozz übel gern verhengt hand, so sind si dez übels
ain ursach gewesen, wann diu erst ursach ditz grozzen übels ist
alz gar clain gewesen, daz ez billich aller menschen hertz betrübt,
ez sei dann, daz man sprechen mug, daz daz selb vergangen übel
gebuwen hab vil gutz, daz her nach davon beschach, wann do troy
erstört ward, do fur eneas mit lüten von troy, und kom in ytalia
und buwet do rom, und vil andriu land wurdend do von den von troy
gebuwen, alz ist engeland, da hin kom ainer von troy hiez bruto,
und daz land britania, und daz land frankenrich. man liset, do troy
erstört ward, daz ain küng von troy hiez frankus und sein gesell
onee buwtend ain stat bi dem rein, die hiez er francia, also hät
daz land den namen gewunnen. ez fur auch von troy anthenor und buwet
venedi. ez buwet auch eneas vil guter stet in tuschgau und in
cecili, alz die stat napels. ez buwet auch diomedes, do er fur von
troy daz land calabriam. also ist daz groz übel, daz ze troy beschach,
komen zu ainem grozzen gut. nu komt diu hystori wider an
jason und hercules. do si also laugend uf dem land, da komend mer
bald fur den küng von troy, der hiez lamedonta, wie daz ain frömd
folk von kriechen komen wär in das land frigia, ob si leiht speher
siend, oder leiht wend ervarn, wie ez umb daz land stund ze troy,
oder leiht schaden tun in dem land. nu waz zu den zeiten troy
nit alz groz alz siu her nach gemachet ward. der küng lamedonta
nam im selb ainen schedlichen rat. solt ez sein gewesen, so
wer besser gesein, daz ez wär verboren. er sant ainen seinen boten
zu dem jason und hercules und do er zu im kom, do warb er sein botschaft
mit solhen worten: lamedon, ditz landes küng und herr, wundert
ser iur kunft, und wie ir iuch on sein urlaub in seinem land
ye getorst also niderslachen, wann sein sin ist, daz er sein
land maint in stillem frid ze halten. er gebiut iu daz gar vesticlich,
daz ir on allez verziehen und alz bald ziehend us seinem land,
also ee daz der morging tag kom, daz er iuch nit wizz in seinem
land. ist aber, daz ir sein gebot versmäht, so seit ir dez sicher,
daz er zu stund die seinen haizzt über iuch ziechen, daz iu die
nemend allez daz ir habend. ir möht auch also wol all iur leben
verliesen. do nu jason dez boten botschafft wol vernam, do ward
im sein hertz von zorn und laid ze mal erwegt, und ee daz er dem
boten geb ain anttwurt, do kert er sich zu den seinen und sprach
also: lamedon, der küng und herr ditz lands, der tut uns ze mal
ain groz versmähd, wann er uns on all schuld gebiut varn us seinem
land, und wär, daz in kain künklichiu er rürti, er solt uns
billich zuht und er haizzen erbieten. wär, daz in solhiu sach in
unser land het gefürt, im hetend die von kriechen vil zuht erboten.
aber seid im schand lieber ist dann er, der sullend wir im auch
wol gunden, und sullend uns heben von sinem land. ez mag sich vil
leiht fügen, daz sein ungeordenter rat gar mit grozzen schedlichen
dingen wirt erlöset. darnach kert er sich zu dem boten und
sprach: fründ, deiner botschaft wort hab wir fleizzclich gehört,
und die gaub, diu uns von deinem herrn nach adelicher art gesant
ist, hab wir enpfangen, nach dem und ez ist und ziugend daz mit
unsern göttern, daz wir nie gedahtend, deinem herrn noch den seinen
kainen schaden ze tun, wann wir hetend mut, verrer ze varn. sag
deinem küng, daz wir ze stund wellend us seinem land und sag im,
ist, daz ez von uns nit beschiht, so mugend ez ander lüt tun, die
da hörnd die unzuht, die er an uns begat, daz si im der ains tages
werdent danken. hercules den duht jasons anttwurt nit gnug sein
und sprach: fründ wer du bist, sag deinem küng, daz wir us seinem
land wellend. ez komt aber dez künftigen tritten jars tag nit,
daz uns dein herr wirt sächen in seinem land, ez sei im lieb
oder laid, und wirt dann nit gar an im staun, daz er gewalt hab
dann, uns urlaub geben us seinem land. do antwurt im dez küngs
bot und sprach: ez ist grozziu schand ainem und sunderlich ainem
fraidigen ritter, der solhiu traw wort geit. so ist mir auch von
meinem herrn nit geboten, daz ich mit worten wider iuch krieg.
ich haun iu gesagt, daz mir enpfolhen ist. da ziehent us disem
land, ee daz ir in grözzern schaden komend. und nam urlaub von den
kriechen. ze stund hiez jason und hercules die anker ufziehen,
und in daz schif tragen, allez daz hie uss waz, und rihtend uf ir
segel und schiftend in dem namen der götter uf daz mer. und mit
gelüklichen wind komend si in kurtzen tagen in die inseln colcos
gesund und frisch und stiezzend da zu dem land.
wie jason und hercules komend in die inseln colcos
in der insel colcos waz zu den zeiten diu haptstat dez lands, diu
hiezz jaconites, ain grozziu mehtigiu stat, mit schönen muren,
und hochen turn usswendig wol geziert. und innerhalb waz diu stat
mit schönen balasten und hüsern, dar inn manig gut ritter und über
die mauss vil grozz volks wandelt. in der stat het der küng oetes
seinen hof mit vil seiner diener, wann diu stat gelegen waz an
dem mer und stiezzend auch daran vil grozzer weld, dar inn waz
gut geiegd. ez warend auch in der stat vil schöner lustiger gärten,
dar uss fluzzend vil guter brunnen, die allenthalben runnend durch
die stat, davon ez all zeit subert die gassen von allem unflat.
nu gieng jason und hercules mit iren dienern in die stat, und
warend nach irem landsitt reilich und herrlich geclaidet,
also daz ez daz volk in der stat wundert, do iriu claider alz kostlichen
schinend. si warnd baid über all die mauss suber stoltzer
jüngling zwen, und traff ir schön verr für all ir geselln. daz
volk in der stat het gern gefragt, wer si wernd gewesen, oder wannan
oder waz si da schuffend, und warnd doch von niemand gefragt,
biz daz si komend uf dez küngs hof. do der küng oetes diu mär
vernam, do vergazz er seines adels nit, der im waz angeborn, alz
er ir kunft vernam, da stund er von seinem künklichen stul uf,
und gieng den gesten engegen mit vil seiner diener, und enpfieng
si ze mal mit ainem frölichen angesiht, und umbvieng si, da
mit er in erzaigt, daz er si gern sach, und gieng do mit in uf
den palast und in die camern, die warnd all mit waidelichen lustlichen
gemeld schön gezieret. do si nu also bey im gesauzzend, do
hub jason an und wolt dem küng sagen, warumb er wär usskomen und
sprach also: herr, ich bin komen in ditz land, daz ich mut
haun, daz ich mich well mit meinem ritterlichen mut underwinden,
allez daz ze tunen, wie daz ich mug gewinnen den wider mit dem
guldin fell. und wie ufgesetzt ist, daz wil ich allez in dem namen
der götter williclich volbringen.
wie medea, dez küng oetes tohter, ward gefangen von der
minn und lieb jasonen
do nu kost nach allen lust berait waz, do hiez man rihten die
tisch und sätzt daruf von gold und von silber vil topf, do wolt
der küng all sein adelkait erzaigen den kriechen, und sant nach
seiner ainigen tohter, daz si zu in kom, und in hulff die
wirtschafft volbringen. diu tohter hiez medea, und waz über all
mauss schön, und waz ain ainiger künftiger erb dez lands. siu waz
auch wol, daz ez zeit waz, daz man si geben solt ainem mann. siu hät
auch von jugend uf also gelert, daz siu nu ain gantziu maistrin
waz der natürlichen kunst, und sunderlich waz si gelert, über
all maister zu der zeit, in der mathematica, daz ist mit der zauberlichen
kunst. siu kund ze stund daz lieht machen zu ainer finstrin,
und die finstrin ze lieht. siu machet auch regen und hagel
so si wolt. siu macht auch daz wazzer ze berg fliezzen so ez si
gelust. ez schreibend von ir die poeten, daz si offt machte,
daz diu sunn und der maun iren schein verlurend wider den natürlichen
lauff, daz doch nach unserm gelauben nie geschach, dann do
unser herr cristus gemartert ward. medea nach irs vaters gebot,
wie daz siu wär ze mal von natur schön, doch nach dem alz der weib
sitt ist, do tet siu ain farb zu der andern, mit wolsmäkend
mit er in erzaigt, daz er si gern sach, und gieng do mit in uf
den palast und in die camern, die warnd all mit waidelichen lustlichen
gemeld schön gezieret. do si nu also bey im gesauzzend, do
hub jason an und wolt dem küng sagen, warumb er wär usskomen und
sprach also: herr, ich bin komen in ditz land, daz ich mut
haun, daz ich mich well mit meinem ritterlichen mut underwinden,
allez daz ze tunen, wie daz ich mug gewinnen den wider mit dem
guldin fell. und wie ufgesetzt ist, daz wil ich allez in dem namen
der götter williclich volbringen.
wie medea, dez küng oetes tohter, ward gefangen von der
minn und lieb jasonen
do nu kost nach allen lust berait waz, do hiez man rihten die
tisch und sätzt daruf von gold und von silber vil topf, do wolt
der küng all sein adelkait erzaigen den kriechen, und sant nach
seiner ainigen tohter, daz si zu in kom, und in hulff die
wirtschafft volbringen. diu tohter hiez medea, und waz über all
mauss schön, und waz ain ainiger künftiger erb dez lands. siu waz
auch wol, daz ez zeit waz, daz man si geben solt ainem mann. siu hät
auch von jugend uf also gelert, daz siu nu ain gantziu maistrin
waz der natürlichen kunst, und sunderlich waz si gelert, über
all maister zu der zeit, in der mathematica, daz ist mit der zauberlichen
kunst. siu kund ze stund daz lieht machen zu ainer finstrin,
und die finstrin ze lieht. siu machet auch regen und hagel
so si wolt. siu macht auch daz wazzer ze berg fliezzen so ez si
gelust. ez schreibend von ir die poeten, daz si offt machte,
daz diu sunn und der maun iren schein verlurend wider den natürlichen
lauff, daz doch nach unserm gelauben nie geschach, dann do
unser herr cristus gemartert ward. medea nach irs vaters gebot,
wie daz siu wär ze mal von natur schön, doch nach dem alz der weib
sitt ist, do tet siu ain farb zu der andern, mit wolsmäkend
ward volbraht, do gieng medea mit ir vaters urlaub in ir camer,
do hiez der küng jason und hercules auch gaun in den palast in
ain camer an ir gemach. und do medea allain waz in irer camer,
do ward siu enzündet von den flammen der minn, daz siu vil grozzer
süffzen liez us irem hertzen, und ward in ir selb inneclich
gedenken, wann si ser waz von der minn enzünt, wie si ir gedenk
nach der minn mit den werken moht volbringen. darnach kom ez also,
daz ains tags, do der küng oetes mit jason und hercules von vil
sach rett, do schikt der küng nach seiner tohter medea, daz siu zu
im kom. diu tohter waz dez fro, und clait sich ze mal wol, und
kom und sazz zu irem vater. do sprach der küng still zu ir, daz si
sezz zwischen jason und hercules. dez ward si vor scham rot. doch
tet si, alz ir gebot ir vater. do ret jason und hercules mit ir
vil kurtzweiliger wort, der kund si in ze mal wol anttwurten. do
jason und medea also beianander sauzzend und die darumb
stundend ye ainer mit dem andern rett, do legt medea die scham von
ir und sprach zu jason: fründ jason, dein adelichiu tugend sol mir
nit ze uner anlegen, oder ez verstan von weiblicher plödikait, daz
ich mit dir, alz du ain gast bist, alz baldiclichen red. ez ist
billich und reht, daz man ainem frömden edeln ritter und
ainem, der durch ritterliche sach verrt, ainen guten rat mittail.
nu erkenn ich, daz du von edler art bist, und daz dich dein jugentlichiu
manhait braht hät in ditz land, und mainst zu erstreiten
den wider mit dem guldin fell, wizz, daz du in solich gruselich
fraiz must komen, daz dir der tod vil neher wirt dann daz leben.
darumb haun ich groz laid umb deinen jungen leib, und wil dir
darzu ainen hailsamen guten rat geben, daz du on allen smertzen
wol maht von disen sorgen komen, und daz du frölich und wol gesund
wider haimkomst in dein land, ist daz du meiner ler und
meins rats volgen bist. do jason disi red erhört, er naig ir mit
dem hapt und legt sein hend über anander, und sagt ir diemüticlichen
dank: o du edliu fraw, wie kan ich iu gedanken, daz ir ain
mitlaiden habt mit meiner arbait, daz ir mir so adelich erzaigt.
darumb gib ich mich gentzlich in iur gnad. der gab vil vester ist
ze danken, die man ungebeten geit, dann darumb man bitt. do
sprach medea: fründ jason, ich gelaub nit, daz du wizzist, waz grozzer
sorg leit daran, der da mut hät, daz guldin fel mit seinem leib
erstreiten. sicherlich ez kan kein tötlich mensch nimmer erfehten,
wann ez ist behüt mit den göttern, der kraft die menschen nit
mugend überwinden. wer kan ymmer komen von den ochsen, die us
irem mund lauzzend die fiurin flammen, wann waz man engegenbiut, daz
ist ze stund verprannt. darumb lauzz davon deinen sinn, und sich an
deinen jungen leib, und verzer den nit so gar uf grozzen zweifel.
zu den selben worten ward jason erwegt und brach medea under ir
red, daz si im die sach nit alz vast solt laiden, und sprach:
ey, liebiu fraw, maint ir mich mit iurn forhtlichen worten zu versuchen,
also daz ich von der grulichen sach wegen vil leiht solt
ersreken, so must ich ymmer schand und laster haben vor aller
der wellt, wann ich davon meinen fuss kert. ez ist daz gentzlich
mein sin, und haun mirs also fürgesetzt, daz ich mich gentzlich
in den tod geben wil, ob daz ist, daz der tod diser sach lon ist.
wann ez sol ains yeglichen manns fürsatz sein, ist daz er im ain
sach fürsetzt ze tun, und ist daz für die lüt komen, so sol er
ee sterben, ee er davon lauzz. do anttwurt im medea: ist daz dein
gantzer fürsatz, daz du dir den tod hast fürgesetzt für daz
leben, daz ist mir ze mal laid. ist aber, daz du mir volgen bist, so
mahtu wol on schaden davonkomen. do sprach jason: liebiu fraw,
allez, daz du gedenkst, daz ich tunn sol, daz wil ich allez on
zweifel vollfüren, und wil daz erzaigen mit den göttern. do sprach
medea: ist, daz du mich dir nimst zu ainem elichen weib, und
daz du mich us disem land mit dir fürst in dein land, sicherlich
so hilff ich dir, daz du daz guldin fel gewinnst. ich bin allain
diu, diu da mag die krafft martis ze nihtun machen, und mag mit meiner
kunst sein kunst hinder sich treiben. do sprach jason: ach,
wie grozz unmessig ist daz, daz du edliu fraw mir hast verhaizzen.
wär, daz ich die grozzen gab von dir, der schönsten und
der edelsten wär versmächen, so moht ich wol sprechen, daz ich der
unweisest wär uf diser erd. darumb adelichstu aller frawen, ich
erzaig mich iu ze ainem mann in gantzer diemut, und triulich ze
vollaisten allez, daz ir gebietend. und daz gehaizz ich iu mit
luter und unzerbrecher triu. der red ward medea ze mal fro und
anttwurt im also: fründ jason, der deinen gelübt wil ich, daz du
mich der sicher machist mit ainem steten und nit mit ainem wankelichen
hertzen, und daz ez gesterkt und gefestigt werd mit deinem
aid. aber dez mug wir ietz nit weil gehaben, und wil daz
verziehen, biz daz diu naht daz ertreich bedekt, wann diu naht
den füglich ist, die da haimlich sach hand ze schaffen. so wil
ich dir bey ainem meinen haimlichen boten enbieten, daz du komist
in mein camer. da mach mich dann sicher, alz du mir verhaizzen
hast. darnach maht du mich dann haben alz die deinen. so wirstu
auch dann gentzlich von mir der sach underweiset. do sprach jason:
edliu fraw, mir und iu beschäch alz ir sprechend. also nam medea
urlaub von jason und von irem vater und auch von hercules und
gieng mit iren junkfrawen in ir camer.
hie hebt an daz dritt buch und sagt, wie medea jason underweiset,
daz er moht gewinnen den guldinen wider
nu waz ez an der zeit, daz diu sunn sich het kert gen den abend
und ze hand sich solt von unserm angesiht verbergen. und waz medea
allain in irer camer, und gedaht in irem hertzen, waz siu mit
jason gerett het, und waz er wider umb mit ir gerett, und hät
medea all sach also bedaht, daz siu in der camer gieng, alz siu
wär von sinnen komen, wann si het diu minn mit iren striken also gefangen,
daz ir alliu weil ze lang waz. wie ez kom uf die zeit, daz
jason zu ir kom, da nu die sunn kom under die erd, und sich der
maun mit seinem schein herufzoch, der uns lühten sol bey der
naht, do waz ir aber diu zeit lang, und loff zu ainem fenster, und
mass den maun, wie vil er dannoh het, ee er auch undergieng, daz
man sich dez bazz in dem balast haimlich moht verbergen. darnach
gieng medea zu der camertür und loset da, ob sich daz gesind in
dem balast iht het an sein gemah gelegt, und waz ir diu weil ze
mal lang. do nu diu hanen kuntend den ersten slauff, und iederman
waz an seinem gemach, do sant medea ain alt weib, diu ir haimlich
waz, zu dem jason, daz er kom. und alz bald daz weib zu im kom, ze
stund gieng er mit ir durch die finstriu dez balastz, biz er kom
zu ir in die camer. do stund medea bi der tür, und enpfieng in
ze stund mit süzzen worten. und do gieng daz alt weib ir strauss.
medea diu tet uf iriu slozz, und liez in sächen allen iren schatz,
und nam daruss ain bild, daz waz gemachet in der er dez gotz jovis,
alz zu den zeiten der haiden sitt waz, und zaiget daz dem jason
mit vil prinnender kertzun, und sprach zu im also: jason, ich
beger von dir, daz du mir sullist vollaisten den aid uf disem bild,
alz du mir verhaizzen hast, daz du mir daz ewiclich halten seiest
mit gantzen triuen, gib ich mich dann fürbaz dir, daz du mit mir
haben maht allen deinen willen, und die weil und du lebist, daz
du mich dann nimmer gelauzzist. darzu anttwurt jason mit frölichem
mut, und legt die hand uf daz bild, und swur ir da ainen ayd,
daz er all sach wolt vollfürn, alz er ir het gehaizzen. ach o du betrogen
trugenhait dez manns, sag an du jason, waz solt dir medea me
tun, diu all ir schand nit hät angesechen, und hät dir triulich sel
und leib geben in dein gewalt, und liez sich gentzlich hintz
dir, siu kert sich auch nitz daran, wie si sich verzeichen wolt
durch dich land und lüt, und auch irs alten vaters. auch erlöst si
dich von dem tod. wie getorstist du ie, deinen aid und dein triu alz
falschlich brechen an der edeln hochgeborn junkfrawen, diu dir
getriulich glaubt, und vergesst der götter forht, bey den du
ir falschlichen swurd, und von der du so grozz überswenkig gaub
enpfiengd. sicherlich schreibt von dir diu hystori, daz du si
schamlichen liezzist, und durch daz so woltend daz dein götter,
daz du doch dein leben zu dem lesten mustist enden mit grozzer
schand und laster. davon well wir hie nit me sagen. aber sag du
medea, waz hät dich geholffen diu kunst astronomia, daz ist sternsachen.
von der kunst alz man giht sol man künftig sach wizzen.
ist nu, daz solhiu kunst daran ist, wie haustu dir selb so gar alz
unnützlich gesächen. aber du mahtist leiht wol sprechen, daz von
der grozzen lieb, die du uf jason hettist, daz dir die sinn
also werend benomen, daz du nit grozzen fleizz hetist zu den zeiten
uf daz gestirn. aber daz ist ze mal war, daz der stern lauff,
und wer daruf maint ze sähen, nit sicher ist. daz selb vand man
warlich an dir. darnach und jason der medea het ainen aid gesworen,
do giengend si baidiu uf daz bett, und wurffend diu
claider von in, und do si baidiu blozz warend, do wurdent die clusen
der junkfrawtum an medea von jasonen ufgetaun, und also vertriebend
si die naht nach allem iren gelust. do ez sich nahen ward zu dem
tag, do sprach medea: fründ jason, ez ist zeit, daz wir sullend von
dem bett uffstaun, ee daz uns begreiff daz lieht dez tags.
ey fraw, haustu aber ihtz gedauht uf die sach, diu mir künftig
ist ze tun, und alz du mir auch verhaizzen haust? do anttwurt im
medea: wizz aller liebster fründ, daz ich uf dein sach, diu auch
nu mein ist, mich wol haun bedaht. wir sullend ufstaun von dem bett,
so mug wir dez bazz bedenken uf disi sach. und da slozz si
uf ir schrein, und nam daruss iren schatz der jason zugehört,
und gab im ie aines nach dem andern.
wie medea dem jason gab ettwaz von zauberlicher kunst, da mit
er der zauberey obleg
zu dem ersten gab si im ain silbrin bild und sagt im, daz
ez also wär mit zauberlicher kunst gemaht, daz ez nütz wär für all
zabernuss, diu ze diesen zeiten gemachet wär, und daz bild solt er
haimlich bi im tragen. zu dem andern mal gab si im ain wolsmekend
salb, da mit er sich solt salben. diu salb het diu krafft,
daz siu all fiurin flammen moht erleschen, und allez daz, daz
kraft het ze brennen. darnach gab siu im ain vingerlin, dar inn
lag ain stain, der het die kraft, daz er all vergifftigin sach
brach und vertraib. ez het auch der selb stain ain ander tugend.
wer den stain verslossen trug in der hend, so moht in niemand
gesächen, alz lang er in verslozzen trug in der hend. ez
schreibend die maister, daz der selb stain zu dem ersten funden
ward in cecilia, und den het zu dem ersten eneas, do er kom gen cartago.
darnach gab si im ain gescrift an ainem brief und mant in gar
ernstlich, wann er nu kom zu den arbaiten, daz er nit alz bald luff
zu dem wider. er solt andehtigen in der götter er diz gescrift
drei stund vorlesen, den göttern zu ainem opfer, daz si
im dez gnedig werdend. zu dem lesten gab si im ain legelin, da
waz inn ain wunderlich wazzer, und alz bald er kom zu den ochsen,
so solt er ins giezzen in den mund. daz wazzer het die krafft, alz
bald er sein in der ochssen mund guss, so wurdend si ze stund
zam. also underweiset si in von ieglichem besunder, da mit er
komen solt zu grozzem sig uss unmessigen sorgen. da mit gab siu
jason urlaub ze gaun, ee daz der tag, der haimlich sach offet,
kom mit seinem lieht.
hie sagt daz buch, wie jason urlaub nam von dem küng und
wolt varen zu dem guldinen wider
do daz rosenrot lieht dez tages ufgieng, und die goltfar sunn
ain clain die hochiu der berg überschain, do stund jason haimlich
von dem bett und gieng do mit seinem gesellen hercules in
dez küngs oetes sal, da der küng inn waz mit seinen dienern. der
küng enpfieng si früntlich nach seiner gewonhait. do sprach jason:
herr, ich bitt iuch, wann mir diu zeit nu beginnt lang sein, daz ir
mir helfft, daz ich die sach vollfür, darumb ich ufkomen bin. do
sprach der küng: fründ jason, ih fürht, daz dich dein manlichiu
jugend iht verweiz in den tod, daz mir ze mal laid wär, und moht
auch davon ainen bösen laumden gewinnen. darumb man ich dich und
bitt dich ernstlich, daz du gesunder haim wellist varn, ee du daz
leben alz iemelich hie verliezest. do anttwurt im jason: o edler
küng, ez ist mir nit ain on rat, so hät ir mir hie vor disem
volk rat geben, ob nu mein sach anders gieng, da die götter vor siend,
so sind ir unschuldig daran, wann ich mich williclich diser sach
underwind. der küng sprach: fründ jason, ich tun ez nit gern, daz du
bittest. die götter helffend dir, daz du on schaden davonkomst. und
also nam er urlaub und berait sich auf den weg. nu waz bi der
insul colcos ain clain insel, diu lag ainen clainen weg davon. in
der waz daz guldin fel behüt alz vor geschriben stat. da waz man gewon,
überzevarn in ainem clainen schefflin. in daz sazz jason, und
het bei im sein harnasch und allez, daz im medea het geben, und
fur allain über und tet da an sein harnasch, und gieng do
sittlich zu dem wider. wa waz do medea. ich glaub, daz si nit in clainen
sorgen waz. ja, si gieng ze obrust uf den balast und sach da ab
den turn, und sach da irem lieben jason nach, und do si sach, daz er
sein harnasch anlegt, und gieng uf den weg, do ward si ser wainen,
daz waz ain zaichen der minn. si moht sich auch nit enziehen
vil mangs grozzes suffzens, den si liez und sprach haimlich:
o fründ jason, wie gar grozz not und arbait ich von dir leiden bin.
ich fürht nit anders, dann ob du von den grozzen sorgen, da du einkomst,
meiner ler vergezzist. ist, daz du daz tust, so muss ich ymmer
in iamer und laid mein zeit verzern. ich bitt die götter diemüticlich,
daz si dich mir frölich herwidersendend. do nu jason
kom zu dem wider und die ochsen ansach, die so grulich flammen
liezzend us dem mund, davon der nach wendig luft aller ward dunkel.
ez ward auch die hitz alz grozz, daz jason nit moht komen zu
den ochssen. do gedaht er an medea rat, und nam die salb und
salbt da mit sein antlut, den halz, und hend, und wa er sich gesalben
moht. er nam auch daz bild, daz si im gab, und hieng ez an den
halz, und bot ez gegen dem fiur, und laz do die gescrift, die si
im gab, sibestund und gieng do mänlich zu den ochssen, die liezzend
do feintlich flammen wider in, die im verprantend den schilt
und den spiezz. do ward ze mal ain grozzer rauch, do wär jason in
dem fiur tod, het er den ochssen nit daz wazzer in den mund gozzen,
und alz bald wurdend si die flammen nit mer lauzzen. do zoch sich
der rauch uff, und ward wider lieht. do vieng jason die ochssen mänlich
bi den horrnen und zoch si hin und her, und wurdend im
undertenig, daz si im nachvolgtend, wa er hin wolt. also sätzt er
si in ainen pflug, und zwang si mit dem gart, daz er mit in ze
aker gieng. darnach gieng er fraideclich zu dem draken. und do in
der sach zu im komen, do liez er den schein dez stain, den im medea
gab, scheinen in dez draken augen. von dez stains kraft wegen
moht er kain flammen fürbaz us dem mund lauzzen. den selben stain
vindet man in india, also schreibt ysidorus der maister, und haizzt
bi uns smaraldus. dez kraft ist also, welhem vergiffiten tier
oder wurm man den stain hebt für die augen, und alz bald er dez
scheins enpfindet, so muss ze stund der wurm oder daz tier
sterben, und do der drak also dez scheins enpfand, do moht er
nit mer. zu hand nam jason daz swert und slug in alz lang uf
die schupelin, die warend alz hert, alz ob er uf ambozz slug,
doch slug er alz vil, biz daz er tot gelag. do der trak tod lag,
er gedaht an medea sein maistrin, und slug im ab daz hapt und
slug im us die zen, und sauwt si in daz ertreich, daz er mit den
ochssen umbgearen het. darus wuchsend ze stund vil gewapeter ritter,
die griffend ze stund zu den swerten, und hubend under in ainen brüderlichen
streit, und slug ye ainer den andern ze tod, also daz ir
kainer belaib. do er daz allez hät überwunden, do gieng er
frölich und mänlich zu dem wider, an dem er kain wer nit envand,
den nam er bi den hornen, und stach in ze tod, und zoch im ab
sein guldin gewand, und sagt do gnad und dank den göttern, mit
der hilff er kom us grozzen nöten, und kom so gar an grozz wird
und er, und gieng do mit seinem schatz frölich in daz scheff,
und fur über und vand da hercules und sein gesellen, die
sein mit iamer hetend gebiten. die enpfiengend in mit grozzen
frauden und sagtend lob den göttern, die in mit gesund herwider
hetend gesant, und giengend do mit anander zu dem küng oetes, der
in enpfieng nit durch gantz lieb, wann im laid waz, daz im diu
er waz widervarn, und daz er seins schatz also waz beraubt. ez
nam auch daz volk ser wunder der schön dez guldin fells. mer nam
si wunder, wie daz jason daz het gewunnen wider die hut dez gotz
martis. medea diu waz vil fro, und gieng auch, daz si jasonen sach,
und hät im gern, wär ez zimlich gewesen, under allem volk vil
mangen süssen kuzz geben, und si sass nach irs vaters gebot zu
jason, und rett mit im mit stillen worten, daz er biz naht zu ir
solt komen in ir camer. do nu diu wellt alliu mit der finstriu
der naht waz bedäkt, do kom jason zu medea nach irem haizzen. do
warend si nach ires leibs lust, und nach der minn ordnung, die
naht mer dann halb, mit mangem süssen kuss, und inneclichem
umbvachen, und mit dem, daz darzu gehört, vil lieplich bi anander.
zu dem lesten rettend si mit anander, wie si mohtend von dem land
geschaiden. darnach belaib jason in dem land mit medea rat ainen
monat. do sich diu zeit vergieng, und si all ir sach nach medea
ler ordentlich wol hetend bestellt, do hub sich ains nahtes
jason medea und hercules mit den iren verstolen uss der inseln
colcos also, daz si kain urlaub von dem küng nit namend. o medea,
ez schreibt von dir diu hystori, wie du ze mal vast begertist, daz
du bald komist von deinem vaterland und sätzist nit für
dich kain dein künftig arbait. dir gieng auch nit ze hertzen dein
alter vater und daz land und die lüt, und waz all dein sin und mut,
daz du komen mohtist in daz land thesalia, do du doch, alz man
liset, dein zeit und dein leben mit grozzem laid und arbaiten
haust geendet. daz waz leiht der götter will. man schreibet
auch, ee daz jason sein leben hie verzart, daz er vil grozzer marter
laid, ee daz er ersturb, wann er von den göttern verdammet waz,
von dem falschen mainen aid, den er medea het gesworen. waz halff
jason, daz er fiel in schand un laster, da mit er auch fiel in
der götter ungenad. man spriht aber ain sprichwort, ez hilfft
nit, waz man ertznei ainem toten menschen tut, also lond die götter
kain bosshait on rauch ergaun. do si also lang tag und naht
furend uf dem mer, do kom jason und hercules mit medea in daz
land thesalia gesund und frisch. do enpfieng si der küng peleus
gar frölich, daz erzaigt er wol mit seinem angesiht, aber in
dem hertzen waz im ze mal laid, daz er lebendiger waz herwiderkomen.
doch alz er dem jason vor hät verhaizzen, daz er in gewaltig
machen wolt in seinem land, daz vollaist er im, doch nit gern. do
nu jason also gewaltiger küng ward in thesalia, do gedauht er an
die schand, die im lamadonta der küng von troy getaun hät und
überhub sich der grozzen er, diu im zugangen waz von dem guldin
vell, und wolt nit benugt sein an dem künkrich zu thesalia und
warff seinen sin hoch wider lamadonta den küng und rett davon
vil mit hercules. do nam hercules der sach pürdiu all uf sich. darnach
do clagt jason und hercules dem küng peleo und den andern
küngen von kriechen die grozzen versmähd, die in der küng lamadonta
von troy getaun het in seinem land. si clagtend daz auch
allen fürsten und herrn in dem land ze kriechen, und batend si
umb ir hilff uff den küng lamadonta.
hie hebt an daz vierd buch und sagt, wie diu erst troy
erstört ward
hercules, alz vor geschriben stat, nam die bürdiu diser sach
allain uf sich, und begert auch, daz er diser sach wär ain getriuer
volbringer, und fur in daz land spertem, daz waz gelegen in
romany, und gehört zu kriehen, und waz kürtzlich zu ainem
küngreih worden. da warend zwen brüder küng, der ain hiez castor,
der ander pollux. von den sagend die poeten, daz si wernd jovis sun,
bey der aller schönsten frawen, diu hiez dampne. der selben tohter,
mainend si, wär auch helena. die poeten heizzend helenam tindari,
von ainem land, da si geborn ward. daz selb land, meinend ettlich
maister, sey in cecili, nit verr von der stat messin. an die
selben stat, sagend die poeten, fürti der küng theseus helenam, do si
dannoch klain waz. do hercules kom zu den zway brüdern, do clagt er
in die smähait, diu jason und im waz von dem küng von troy widervarn,
und bat si, daz si mit irer maht mit im furend gen troy,
dem selben küng ze schaden. daz verhiezzend si im bey guten triuen
williclich ze tun. do schied hercules frölich von in und kom in
daz land saleminia, daz gehört zu kriechen, und waz kürtzlich ain
küngreich worden. da waz ain küng, hiez thelamon, und waz in streiten
mänlich und weiz. do er hercules sach, do enpfieng er in ze mal
frölich. hercules sagt im sein bottschafft, und bat in, daz er
mit im gen troy fur mit den andern küngen von kriechen, die im hetend
verhaizzen mit im ze varn, zu beschedigen den küng lamedonta.
daz verhiez im der küng ze mal mit gutem willen ze tun. do fur hercules
dannen mit dez küngs urlaub, und kom wider zu seinem
fründ dem küng peleus, und rett mit dem, daz er besant die besten
ritter, die er in kriechen gehaben moht, und die bett, daz si mit im
furend gen troy mit den küngen, die er hät gebäten, und fur da ze
hand in ain land, daz haizzet pilon und gehört ze kriechen. da waz
herr ain hertzog, hiez nestor. zu dem kom hercules und bat in,
mit im ze varn gen troy. daz verhiez er im mit frölichem mut,
und wolt im bringen die besten ritter, so er si moht gehaben, wann
der selb nestor het vor lang zeit grozz früntschaft und lieb zu
im gehabt. hercules nam urlaub, und kom aber zu dem küng peleo.
der het nu berait schiff wol gerüst mit den besten und
mänlichsten rittern so er si gehaben moht. darnach komend die vorgenanten
küng all mit grozzer ritterschafft in die port zu thesalia,
daz si do mit anander in dem namen der götter woltend varn
gen troy. nu waz ez an der zeit, do die sunn gieng in daz zaichen
aries, in dem sich naht und tag gleihet, und hebt sich an
daz glentz und hebt sich an ain senftiu zeit, und daz der luft
luter wirt, und ist dann gut varen uf dem mer. do diu zeit also
fuglich waz, do hubend sich die küng all, und jason und hercules
uf daz mer und schifftend in dem namen der götter von dem land,
und furend alz lang, biz daz si komend an daz land ze troy - n,
und daz waz umb die zeit, daz diu sunn wolt undergaun. do wurffend
si ir anker in daz wazzer, also stundend diu schiff mit gemach. do
si die naht also lagend, und daz lieht dez tags dez morgens ufgieng,
do stiezzend si zu dem land, und trattend uf die erd, daz si doch
on schaden tun mohtend, wann in daz niemand wertt, wann der
küng von troy kain sorg het, daz im iemand zu schaden kom in
sein land. die kriechen zugend us den schiffen ir ross und ir harnasch
und slugend uf iriu zelt, und besätztend ir hut allenthalben,
nach dem si duht, daz ez nütz wär. nu het der küng peleus die küng
all, jason und hercules besant zu im, und rett mit den also: o
ir edeln mänlich fürsten und herrn, von iur mänlichen ritterschafft
ist wol kunt aller diser wellt, und ist auch nie gehört worden, waz
ir ritterlicher sach habt angehebt, daz iu daran ye missling. nu ist
ez rehtiu redlichiu ursach, darumb wir komen sind in disiu land,
und daz ist auch ain wolgevallen den göttern, daz wir uns
mänlich sullend erbieten gen dem grozzen übermut, den der küng von
troy den unsern hät erzaigt. uns ist auch notdürftig, daz wir unser
sorg setzend uf drei sach. zu dem ersten, wie daz wir uns also
bewarend vor den veinden, daz si iht sighaft an uns werdent. zu dem
andern mal, daz wir uns ritterlichen und mänlichen stellent
wider unser veiend. zu dem dritten sol all unser sin und mut, wie
wir unser veiend bringen mugend in unser gewalt, davon wir mugend
grozz gut und er gewinnen. ez ist iu allen wol kunt, daz diu stat
troy ze mal vil grozz reihait hät. ist daz wir die ritterlich mugend
in unser gewalt gewinnen, so hab wir nit alz vil schiff, die
daz gut allez mugend getragen. do der küng peleus seiner wort ain
end tet, do anttwurt im hercules vor den andern und sprach: loblicher
küng, ez ist loblich, daz ir gesprochen haund, auch dünkt
mich daz nützlich sein, ee daz der tag mit seinem lieht die erd
bedek, daz uns vermeldet in disem land, daz der küng thelamon
mit seinem volk, und ir mit iurm volk, und ich mit den, die zu uns
gehörend, sullend uns in ainer still machen zu der stat und uns da
verdrüken in die weingärten, die nachend bi der stat ligend, und
siend da biz der tag komt, so wirt dann unser kunft bald komen
vor den küng lamedonta, der wirt sich dann zu stund mit den
seinen eylen zu den schiffen, und waizz uns dann da nit verborgen.
wann er dann komt zu dem mer, so vindet er unser volk werlich
wider si, und in unser ersten schar sol haptman sein der hertzog
nestor, in der andern der küng castor und in der dritten der küng
pollux. die sullend sich an disem gestat ritterlich wider die von
troy ze wer setzen. aber wir, die dort sullend verborgen ligen,
sullend ze stund und der küng uss der stat komt, mit unser manhait
in die stat vallen. wann der küng lamedonta zwischen uns
also komt, so ist ez mit der kraft der götter und unser kraft ze
mal ring, daz wir den sig behaben. diser rat der geviel in
allen wol. ze stund do hub sich der küng thelamon, peleus, jason
und hercules mit irem volk zu der stat. daz ander volk allez
wappet sich und wolt da werlich beleiben. do nu diu sunn begund
scheinen, do ward in dem land ze stund ain geschray, wie daz ain
frömd volk wär bi dem mer. do daz der küng vernam, do hiezz
er all sein ritterschaft, daz si sich soltend wappen, und auch waz
er gutz jungs volks het in der stat. do nu der küng sein volk
ordentlich het und ritterlich het geordnet, do eilt er ze stund
mit den sinen zu dem mer, und west nit umb daz volk, daz bi der
stat verborgen lag. do die kriechen an dem gestat sachend
so vil gewapetz volks komen uss der stat, do sätztend si sich mänlich
gen in zu weir. nu waz der hertzog nestor der erst mit seinem
volk, der sich mänlich hub in den streit, und do hub sich
under in ain grozzer streit, ye ainer ritterlich wider den andern,
do ward von den spitzzen in dem luft ain solich krachen,
alz ob ain wald mit anander niderbrach. ez ward auch von den
swerten ain klingen, alz ob ymmer von himel grozz donersleg
komend. do viel ainer hie totter, der ander hart wund, zu baiden
tailen, daz diu erd alliu farbet von dem blut. der von troy waz
ze mal vil, die do fahtend wider den hertzog nestor, der
allain dannoch mit seinem volk waz in dem streit. darnach
kom der ritterlich mänlich küng peleus mit den sinen wider
die von troy. do erhub sich ain grozzer streit. da ward daz gesrai
grozz, und wurdend der von troy vil erslagen, aber der küng von
troy kom alz ain grimmer leo den seinen zu hilff, und tet
da mit seinem leib grozz manhait. den stach er von dem ross, den
wundet er, den erslug er, und waz ain vestiu muren vor den sinen
wider die kriechen, und liez do vil der toten nach seiner mänlich
tat. do kom der küng peleus in den streit mit seinem volk. do er
sach, daz die von troy alz vast den kriechen oblagend, do
sätzt er sich ritterlich wider si und slug der von troy vil
ze tod. do waich der von troy ain clain us dem streit, und do er
sach die sinen also kränklich fehten, do vorht er ainen grözzern
schaden, darumb hiez er die sinen ain wenig hinder sich weichen,
und braht si all zesamen, und hub sich do ritterlich in den
streit. do sach der hertzog nestor den küng lamedotem an, und gedaht
wol, wie ez der küng wär, und liez do all sach, und riht daz
ross wider den küng mit ainem snellen lauff. do daz der küng
lamedonta sach, ze stund riht er seinen zaum unerforht wider den
nestor, und nam daz ross mit baiden sporn zu dem lauff, und
stach seinen spiezz mit kreften uf dem nestor enzwai. von dem
stich er sicher tod wär, het er nit so gut harnasch gehebt. der
hertzog nestor stach den küng mit seinem spiez, daz er wunder
viel von dem ross. der küng lamedonta ersrak nit von dem vall, und
forht im auch nit von der wunden, und sprang mänlich von der
erd und lof nestorn an mit erzüktem swert. nu het der küng ainen
jungen ritter, der hiez cedar. do er sach seinen herrn in also
grozzen nöten fehten ze füssen, ze stund nam er sein ross ritterlich
zwischen die sporn, und kert sich gen dem nestor, und stach
in von dem ross, daz er gelag vor seins herrn dez küngs füssen,
do daz der küng sach, do loff er in an mit erzüktem swert,
und slug in mit vil grozzen slegen uf den helm alz krefticlich,
daz er im daz nasband allez zertrant, und wundet in under die augen.
do wär nestor sicherlichen tod, wann er ettwaz von dem blut und
von den slegen taubt waz, wernd die kriechen nit alz bald mit
grozzem volk im ze helff komen. do wurdend der kriechen vil erslagen,
doch hulffend si dem nestor uf daz ross. die von troy
hulfend irem küng auch zu seinem ross. der küng castor, do er also
faht in dem streit, und sach, daz der jung ritter cedar den hertzog
nestor stach hinder daz ross, do wolt er in rechen, und want
sein ross gen dem ritter. daz sach an sein fründ, der hiez seguridam,
der nam seinen spiess, und stach ritterlich uf den küng castor,
daz im der schilt viel von dem hals, und rant in do mit erzüktem
swert an, und slug in mit kreften uf den helem also daz er viel
von dem ross, und daz ross vieng seguridam, und gab ez ainem
seinem diener. do der küng castor also ze fuss waz, do maintend in
die von troy vachen oder ze tod slachen. der wärt er sich ritterlichen,
aber ez waz sein manhait ze clain wider alz vil. do kom der
küng pellux mit siben hundert guter ritter von kriechen dem küng
castor ze hilff, und faht mit den seinen mänlich wider die von
troy, die da den küng also woltend erslahen, und halff in ze stund
uf ain ross, und kert sich do ze stund an ainen von troy hiezz
heliachim der im zu dem ersten begegent, der selb waz dez küngs
sun von cartago und waz swestersun dez küngs von troy. den selben
wundet pellux alz ser, daz er von der selben wunden viel
toter von dem ross, und daz sach lamedonta der küng, und begund
in ser wainen, und samet die seinen alz zusamen und bat, und
mant si all, daz si im ritterlichen hulffend rechen seinen fründ,
und bliez do sein horn, ze stund komend zu im siben tusend mänlicher
ritter, und rant do die kriechen veintlich an, wann in
zwang laid und zorn. da vielend der kriechen vil, also daz si
ez lenger nit mohtend leiden und fluhend biz uf daz mer zu iren
schiffen. do het der küng lamedonta on zweifel gesigt. do kom gerant
ainer von troy also wunder gerant us der stat, der hiez dotes
zu dem küng, und moht vor laid kaum gereden, und sagt im,
daz diu stat wär verlorn. do daz der küng erhört, do ward er von
hertzen betrübt und rufft den seinen zesamen, und liez die kriechen
siglos uf dem gestat, und kert sich gen der stat. do rait er
nit verr mit den seinen, die im dannoch warend beliben, do sach er
ainen huffen der veind gen im ziehen us der stat. do er do hinder
sich sach, do sach er die siglosen kriechen im mänlichen nachziechen.
do west er nit, waz er tun solt, wann er sach, daz er umbgeben
waz mit den veinden. waz solt er tun. er und die seinen kertend
sich mänlich gen den veinden und gedahtend, daz besser wer, ritterlichen
sterben, dann komen in der kriechen gewalt. do ward ze
mal ain herter streit. ez waz aber den von troy ungeleich, wann der
kriechen vil mer waz. do vielend der von troy vil, und ward ir
spitz zertrant, und ainer von dem andern geschaiden, wann si mohtend
dem grozzen volk nit widerstan. da must ir vil tot vallen uf die
erd. do sach hercules den küng lamedonta so mänlichen und
ritterlichen fehten wider die kriechen, und kert wider in sein
ross und rant in an mit erzüktem swert, und slug in also hart durch
den helm, daz der edel küng von dem slag toter fiel von dem ross,
und slug im ab daz hapt und warff ez under diu ross. do daz die von
troy ersachend, do wärnd si mit eren all gern tod. waz mohtend
si aber getun, do si iren herrn also hetend verlorn. si hetend
kainen trost mer und vielend da on zal, und liezzend den kriechen
daz feld, und hubend sich an ain fluht. da ward ir on zal erslagen.
do het der streit ain end. da zugend die kriechen mit grozzem sig
in die stat. da fundend si nit dann weib und alt mann inn. ez
luffend diu edel weip und junkfrawen in der stat und westend
nit, waz si tun soltend, wann si nindert warend, und fluchend in die
tempel der götter. do luffend die kriechen in iriu hüser, und fundend
dar inn überflüssigen grozzen schatz, daz si allez samt namend in
ir gewalt. also warend si ainen gantzen monat in der stat, daz
si nihtz schuffend, dann daz si in iriu scheff trugend allez, daz
si fundend in der stat. zu dem lesten luffend si in die tempel
der götter, und slugend da bosslichen ze tod jung und alt, und nament
auch daruss, waz si gutz darinn fundend. allain liezzend si
leben, waz si fundend junger edler frawen und junkfrawen, die
fürtend si mit in in ir land, da mustend si in dienen biz an ir
end. darnach hubend si an, die hochen mur und tur ze brechen, und
auch die schönen balast in der stat züntend si an, und liezzend
ez allez prinnen, und do si komend in dez küngs lamedonta palast,
do fundend si die edeln schönen junkfrawen polisenam,
diu waz dez küngs tohter. o ez wer wol, daz siu nie wär geborn.
die gab man do zu seinem lon dem küng thelamon. ditz waz ain
wunderlichiu undanknam ainem mann, daz er zu sinem sig nam ze
lon und alz edel hochgeborn schön tohter, und daz er die fürbaz
hielt alz sein zuweib, diu im doch von adel mer dann geleich
waz, daz er si im ze rehter ee wol moht haben gesellet. ez waz dir
auch wol ze vil, daz du si also soltist haben zu deinem lust. do si
nu die stat all von grund erstörtend, do schiedend die kriechen mit
dem raub und den gefangen von dem land troy und schifftend in dem
namen der götter gelüklich haim ze land, und gabend do iren
göttern groziu opfer. sich frauwet auch daz land kriechen dez grozzen
sigs, und auch dez grozzen gutz, daz si gewunnen hetend, davon
daz land allez reich ward, der ir nachkomen lang zeit reich warend,
doch komend si dez doch hin nach in grozzen schaden.
hie vor ist gesagt, wie diu erst stat troy ward erstört von
hercules und jason
alz nu diu stat troy von grund erstört waz, und ir küng lamedonta
bösslich waz erslagen, mit so vil edeln, mänlichen rittern, und daz
alz vil edler junkfrawen warnd gefangen, under den auch waz
dez küngs tohter exiona, o ir weisen und witzigen diser wellt
bedenket, und trahtet wie gar zweifelich sind die lauff diser
wellt, und wie gar notdürftig ez ist, daz man sich hüt vor clainen
sachen, da mit man den lüten widerdriezz mag tun, wann ez hät ain
geleichnuss dez fiurs, wann us ainem clainen gleimel, daz in
der aschen leit, mag wol ain grozz fiur werden. also mag us ainem
clainen unwillen der lüt gen anander, mag wol ain grozzer schad
komen. also beschach dem küng lamedonta, davon daz er den kriechen
urlaub gab uss seinem land, darumb verlos er den leib, und ward
diu stat erstört. ez het aber da mit nit ain end, wann ez kom
vil manigfeltig groz übel darnach, von dem diu wellt biz her und
noch in lang zeit hät ze reden. der küng lamedonta hät ainen sun,
der hiezz priamus, der waz zu den zeiten ain mänlicher fraidiger
ritter, und ze mal weiz und witzig. der waz zu den zeiten nit ze
troy, wann in het sein vater gesant wider ainen seinen
veind, den het er besezzen uf ainer vest und lag da vor mit
grozzem volk, und mit seinem edeln weib, diu hiezz hecuba. bey der
het er fünf sun und drei töhter. der erstgeborn hiezz hector,
und waz der sterkst und fraidist zu den zeiten under allen
rittern, von dez ritterschaft man wirt hörn in disem buch.
der ander hiezz paris, der auch hiez zu seinem zunamen alexander,
der waz ain guter schütz. der dritt hiez deyfebus, der waz fraidig
und beschaiden. der vierd hiez helenus, und waz wol gelert der
kunst astronomia, also daz er künftigiu ding kund sagen. der fünft
und der jüngst hiez troylus, ain beschaider jüngling, und
ain stoltzer ritter. ez schreibt der maister virgilius, daz der
küng priamus dannoch hät zwen sun, der ain hiez polidor, und do
die kriechen in woltend besitzen, do schikt er in mit grozzem
gut zu ainem küng, der waz sein fründ. do der sach, daz ez dem
küng priamus nit wol gieng in dem krieg, do hiez er den knaben
von dez gutz wegen tötten. der ander hiez gandes, von dem die
poeten vil mär schreibend. diu erst tohter hiezz cleusa, da mainend
die poeten, daz siu wär eneas weib. diu ander hiezz cassandra und
waz gelert in aller kunst. diu dritt hiez polisena, diu schönst
aller weib, diu waz junkfraw. ez hät auch der küng priamus
dreizzig sun bi ander frawen, die all wernd fraidig und mänlich
ritter. der erst hiezz odinal, der ander anthoni, der dritt estron,
der vierd deluris, quintus sintilenus, sextus qutilenus, septimus
modemus, ottanus cassilalas, nonus deriadoron, decimus dorastarus,
xi. pittagoras, xii. cicinaloth, xiii. heliastas, xiv. menelaus,
xv. ysidorus, xvi. corras, xvii. calidomas, xviii. emargaras, xix.
madion, xx. sardus, xxi. margariton, xxii. achilles, xxiii. amphimachus
xxiv. primus, xxv. mathan, xxvi. armadian, xxvii. diltes, xxviii. codelaus,
xxix. dulgas, xxx. cador von der insul. do der küng priamus
mit seinem weib und seinen kind lag vor der vest, do komend
im diu laidigen mär, wie im die kriechen seinen vater und allez
sein volk hetend erslagen, und die stat erstört, und vil der
jungen frawen und junkfrawen und auch sein swester exionam warnd
gefürt in daz ällend. dez ersrak der küng inneclich, und zoch ze
stund von der vest hin zu troy. und do er die stat sach also
zerfürt, do vertraib er vil tag mit grozzem laid. zu dem lesten
nam er im ainen guten mut und gedaht im, daz er die stat wolt
widerbuwen, und wolt si alz groz und alz vest machen, daz er kain
forht wolt haben, daz im diu stat würd abgewunnen, und hiez daz
gemür rumen, da diu alt stat waz, und hub an ain groz mehtig
stat, in dem namen dez gotz neptuni, und hiez si aber troy. diu
stat het an dem umbgang drei tagwait lang. man schreibt auch, daz
vor noch nach nie kain grözer stat ward gemaht. die mur umb die
stat waz zwai hundert dum elen hoch, alz mit gefiertem marmelstain,
mit mangerlay farb geziert, und mit hochen turen, die
nit verr stundend von anander. disiu stat het sex namlichiu tor,
daz ain hiez dardanides, daz ander timbrea, daz dritt helias, daz
viert cothas, daz fünft troyana, daz sehst anthenorides. diu tor warend
mit festen hochen türen behüt. ez waz auch diu mur umbgeben
mit ainem tiefen graben, der waz ze mal weit. in der stat warnd
on zal vil schöner balast, da die herrn und die bürger inn wontend.
man schreibt auch, daz kain hus wär ze troy, daz zu dem aller minsten
hat elen an der hoch alz mit marmelstain gemaht, und mit
schönen gemeld geziert. diu stat waz alliu schön gepflestert, und
durch all gassen ran ain bach, der die stat suber hielt vor
allem unflat. ez warend in der stat die besten maister von allem
werk, die man finden moht in aller der welt. da mitten durch die
stat ran ain wazzer hiez xantus, und tailt die stat in zwen tail,
daran lagend mülin on zal. ez hiez der küng von allen seinem
land daz volk ziehen in die stat, also ward troy fol folks.
daz volk in der stat lebt nach allem wollust. ez ward zu dem
ersten ze troy erfunden schachzabel und bretspil, und vil ander
spil, der man vor nit hät.
hie hebt an daz fünft buch und sagt, wie der küng priamus hub an
ze buen die grozzen troy
der küng priamus hiez im selber machen ainen balast, bi dem wazzer
uf ainer hoch, ze mal grozz und köstlich, und hiez den hylion und
waz gemachet maisterlich, und geziert über all mass. der balast
lag uf ainem berg, der waz abgesliffen gen dem wazzer, die mur waz
fünf hundert schuch hoch on die turen, die warnd alz hoch, daz
si die wolken offt bedäktend. der balast waz innan geziert mit
camern und selen, alz zierlich und köstlich, daz davon niemand
geschreiben kann.
alz nu der küng priamus die stat troy het nach seinem willen volbraht
und daz diu stat waz mit ainem grozzen volk erfüllt,
und mit mangem mänlichen zierlich ritter, und darzu mit grozzem
reichtum, do hät er ainen festen mut wider die kriechen, die im
so grozzen schaden und schand hetend getaun, und besant ains
tags allez sein volk, da warnd auch sein sun all on hector, der
waz in dem land panonia von seins vaters haizzen wegen, wann
daz land gehört zu troy. do sazz der küng mit seiner gezierd in
dem künglichen sal, und hiezz ruffen ain still, und sprach zu
in also:
o ir lieben getriuen, ir sind mir gesellen meins laids, wann ez
iuch auch antrifft. ir wizzent wol, wie gar fraufelich und
bösslich umb clain schuld die von kriechen mit so grozzem
übermut und in grozzer hoffart komend in unser land, und mir
da haund meinen vater, und iu iur vetter und ander fründ bösslich
erslagen, und mir mein swester exionam, die von ainem alz edeln
stamm geborn ist, haund gefürt in daz ellend, und daz si der,
der si da helt, hät alz sein zuweib, mir und allen den meinen
ze schaden. si haund iu auch iur muter und swester gefürt, da
si ewiclichen müssend aigen sein, und haund uns die stat erstört,
die unser vordern lang zeit mit gutem gemach haund besezzen, und
haund die unser beraubt dez gutz, daz si lang haund behalten.
nu wär daz gereht und billich, daz man mit der götter hilff, daz
wir mit gemainem rat bedehtend, wie daz wir uns an in rächend
der hoffart und dez grozzen unrehtz, daz si uns getaun haund.
ir sächend und wizzend wol, daz wir ain grozz mähtig fest stat
haund, so sei wir auch wol bewärt mit grozzem mänlichem
ritterlichem volk, darzu habend wir über all mauss genug allez,
daz man bedarff ze essen und ze trinken, so habend wir auch von vil
mähtigen küngen grozz hilff und rat. darzu habend wir silber und
gold alz vil alz wir bedurffend. darumb dünkt mich, daz uns diu
zeit nu füglich sei, daz wir wider unser veind, die uns als groz
laid getaun haund, daz swert sullend werlich nemen in die hand,
also daz wir uns ritterlich und mänlich erzaigend in ze schaden.
darzu sullend wir all willig sein, wann ez uns all gemain antrifft.
aber alz ir all wol wizzend, daz aller krieg und streit zweifelich
ist, darumb wär gut, daz wir sein möhtend überhaben sein.
aber daz grozz unreht, daz uns beschächen ist, und der grozz schad
und smähait, daz enzündet mir all mein gemüt, und so ich gedenk,
wie mein swester exiona gehalten wirt in dem ellend, von ainem
frömden mann, darumb bitt ich iu alsamd gemainlich, daz ez iu gevallen
sei, daz wir, ee daz wir den krieg mit den kriechen anhebent,
si manend und ratend, daz si mir mein swester exiona
wellend wider anttwurten, und daz wir fürbaz dann clain clag mer
von in habend, und daz wir fürbaz die schand und laster lassend
mit verdäkten augen beleiben, und dez nimmer mer gedenkend. also
tet der küng ain end seiner red. all die da stundend, lobtend
all dez küngs rat. do daz der küng von in vernam, da bat er den
erbern weisen witzigen man anthenor, daz er der sach ain getriuer
bot wär gen kriechen, und im die arbait von seiner bät wegen nem.
daz gelobt im anthenor allez williclich ze tun.
do hiez im der küng ze stund beraiten ain schiff, mit allem
dem, dez er bedorfft. darein sazz er mit seinen dienern, und hiez ufziechen
die segel, und fur alz lang mit gutem wind, biz daz er
kom zu der stat thesalia, da der küng peleus gesunder inn waz.
und er für in kom, do enpfieng er in dez ersten frölich, und fraugt
in, waz sein gewerb wär. do sprach anthenor: ich bin gesant
von dem küng priamus von troy zu iu, und haizzt iu da sagen,
daz er main, ez sei iu nit vergezzen daz groz fräfel unreht, daz ir
im getaun haund, wann ir on grozz ursach seinem vater komend in sein
land, und in bösslich erslugend, und erstörtend im sein stat, und
erslugend im alz sein volk, die doch die götter hatend lauzzen
leben, und haund im vil edler frawen in daz ellend gefürd, under
den auch waz sein swester exiona. nu seit ir ain alz wolbeschaider
küng, darumb haizzt iuch der küng priamus bitten und manen, daz
davon fürbaz da mit künftig schaden gestillt werdend, und daz im
sein swester exiona wider werd, und aller schad ab sei, der im
sei beschächen. do der küng peleus die red vernam, er ward vor
zorn entzünt, und anttwurt mit hofertigen worten, und hiez den
boten zu stund von seinen augen gaun, und daz er kain stund lenger
belib, er hiezz in bösslich tötten. do daz anthenor vernam, er
schied on urlaub von dem küng und sazz in daz schiff und
schifft von dem gestat uf daz hoch mer, und fur tag und naht, biz
daz er kom gesunder in die stat salemina. do sazz der küng thelamon.
zu dem gieng anthenor, und do in der küng ansach, do enpfieng er in
nit mit ainem frölichen angesiht, wann er von exiona wegen ainen
steten hazz het wider die von troy. zu dem lesten fraugt er anthenor,
waz sein gewerb wär. der sprach: ich bin ain bot priamus,
dez küngs von troy. der haizzt deiner edelkait sagen, daz du im sein
swester exionam, die du haltest in deinem hof anders dann billich,
si widergebist, wann ez iu nit vast erlich ist, daz ir ains solhen
küngs swester, die so von hochem adel ist, sullt haben für iur
zuweib, und daz billich wär, daz siu von ainem, der alz edel wär
alz ir oder halt von grözzerm adel, solt mit elichen sachen werden
gehandelt. ist daz ir im die widergebend, so mag er si leiht nach
seinen eren geben ainem mann. do der küng thelamon die red vernam,
ze stund ward er erzürnet, und sprach mit spotlichen worten:
fründ wer du bist, mich wundert ser uf deinen küng, daz er alz
leiht mutig ist, wann ich im, noch er mir keiner früntschaft sind
gebunden. darumb wil ich kain sein bet erhörn. ez waiz auch dein
herr wol, daz ich mit andern küng von kriechen fur wider seinen
vater lamedonta umb daz unreht, daz er den unsern het getaun.
do waz ich mit meiner manhait, und mit grozzem vergiezzen mein
blutz, der erst in die stat ze troy waz. do ward mir geben exiona,
daz ich mit ir het allen meinen willen, daz haun ich nit für ain
clain gaub, wann sie über all mauss schön ist. darumb sag deinem küng,
well er sein swester widerhaben, so muss er si gewinnen mit
dem swert. du dünkst mich auch ze mal ain tor sein, daz du dich der
botschaft haust angenomen, davon schaid bald von diser stat, tustu
dez nit, so wizz sicherlich, daz du wol maht vallen in den tod.
do daz anthenor erhört, ze stund schied er von dem land und fur
alz lang, biz er kom in die stat achaia. do vand er den küng
castor, und seinen bruder pellux, von den ich vor haun gesagt. und do
stund anthenor von dem schiff und sagt in dez küngs priamus botschafft,
daz man im widergeb sein swester. do anttwurt im der küng
castor mit erzürnotem mut und sprach: fründ wer du bist, wir gelaubent
noch mainent nit, daz wir ihtz getaun habent wider deinen
herrn, wann der küng lamedonta sein vater maht im selber daz übel,
wann er unversinnelich grozzen widerdriess tet ettlichen unseren
grösten herrn von kriechen. darumb habent wir sein veintschafft lieber
dann sein früntschaft, wann wir von der vordern sach wegen wider
in und die seinen allzeit wellent veintschaft haben. ich gelaub
auch, daz dich dein herr nit vast liebhab, der dich in solher botschafft
hät gesant. du erzaigst auch wol, daz dir dein leben nit lieb
ist, daz du umb solich sach bist komen in ditz land. du solt dich
auch kain stund lauzzen heben in disem land oder du wirst ze stund
getött. do anthenor disiu wort vernam, do schied er on urlaub
von in in sein schiff, und hiez ufziehen die anker, und schifft
do hin zu der stat pilon, do der hertzog nestor waz gesessen. zu dem
gieng anthenor und sagt dem, daz er wär ain bot dez küngs priamus,
und sagt im sein botschafft, alz er si vor het gesagt dem küng castor
und pellux. do nu nestor anthenors red vernam, do ward er aller
vor zorn entzünt, daz er gel ward an der farb, und anttwurt im hoferticlich
und sprach: du böser kneht, wie bistu ie alz dürstig gewesen,
daz du mit solhen worten soltist für mein augen komen, und daz mich
nit widerzug mein adel, ich hiez dir die zungen us dem hals reissen,
diu sollich red hät getaun, und het dich auch zu schanden
deinem küng an ain pferd haizzen binden, und dich durch die
strass ziechen. anthenor ersrak diser red, und forht den wütrich
nestor, und schied von im ze stund, und kom in sein schiff, und hiez
ufziehen die segel und fur von dem land in daz mer. do kom ain
veintlicher nebel, und bedäkt mit ainer finstriu den luft,
da wurdend die wind vast wäen, und von donerslegen ain grozz krachen,
do ward der regen giezzen mit den donern und mit feintlichen
blitzen, davon wurdend uf dem mer grozz und, also daz daz schiff
fur ietzo hin, ietzo her, und daz anthenor und die seinen sich dez
lebens hätend verwegen, und do si in den ängsten warend, do
ward den göttern von in vil grozzer opfer gehaizzen. also warend si
drei tag in der arbait. an dem vierden tag gelag der wind, und ward
daz mer senft, und do si also komen warend von den sorgen, do wurdend
si frölich, und komend do gesund in daz land ze troy. alz bald
si do uss den schiffen tratend, do giengend si in der götter
tempel, und vollaistend da ir gelübt, und darnach gieng anthenor
mit den seinen uf dez küngs balast. do nu priamus sass mit seinen
dienern und den herrn von dem land, do sagt im anthenor allez, daz
im von den kriechen waz geanttwurt, von ieglichem besunder. do der
küng daz vernam, do ward er von laid inneclich erwegt, daz sein
bot von den kriechen alz übermüticlich waz enpfangen, und hät
fürbaz kainen trost mer nach seiner swester.
daz sehst buch sagt, wie daz der küng priamus schikt seinen sun
paridem mit volk gen kriechen, daz er in schaden tet
do nu der küng priamus sicherlich hört von anthenor, daz im
die kriechen ye woltend hazz tragen, und daz si wider in und die
seinen sich also hetend erzaigt, und daz ir gemüt nit moht erwaicht
werden, daz im sein swester wider würd, do gedaht er in seinem mut,
wie daz er ain grozz volk mit vil schiffen den kriechen ze schaden
in ir land schikt. aber sagan du küng priame, waz dich betrug,
daz du deinen gernten mut nit mohtist ziehen, daz du hetist gemach
gehebt, und daz du dich nit zugt von den bösen gedenken, und daz du nit
kundist verdrüken daz unreht, daz dir vor vilen jarn waz beschächen,
du haust nit angesächen alz der weiz man spriht: der sicher und
wol stat, der sol sich nit weigen, wann wer sitzt uf ainer ebniu,
der mag nit vallen. du woltist dich aber lauzzen uf ainen zweifel,
und daz du den lüten dich gebist zu ainer sach, daz man lang zeit
must von dir sagen, wann ez den lüten lustlich ist ze hörn, so man
von solhen sachen sagt.
wie der küng priamus besant all sein fürsten und herrn und
het iren rat
der küng priamus besant all sein fürsten und herrn dez lands, und
auch daz volk der stat ze troy in den balast ylion, und sprach zu
in also: säht, alz von meinem und iurm rat anthenor gesant ist gen
kriechen, daz er widerfordert mein swester exionam, daz der hazz
den wir wider si haund, und daz wir krieg und streit vermeident
fürbaz hin, der ist komen alz ir wol wizzent, und wie man im hät
alz üppiclich geanttwurt und haund nit bedaht den grozzen schaden,
den si uns getaun haund, und mainend uns noch grözzer schaden ze
tun, daz si doch mit den worten erkantend, daz si uns unreht
hetend getaun. nu gelaub ich, wir siend mit der hilff der götter
mähtiger dann si. so habend wir ain vest und wolbehüt stat, ob halt
der mertail der wellt wider uns wär. wir habend auch mangen fraidigen
und mänlichen ritter ze ross und ze fuss, die zu fehten wol gelert
sind. wir habend auch aller kost genug, also daz uns nihtz
gebriht zu dem krieg. darumb düht mich gut, ob ez iu gefiel, daz
wir wider unser veind unser kraft übtend, und daz wir unser volk
ettwa schiktend zu schaden in ir land, und daz wir si also unwizzend
überzugend, da mit wir in grozzen schaden mugend tun, ee
daz si sich zu weir mohtend setzen. nu ist disiu sach also gestalt,
daz iur ieglicher leib und leben wagen sol, ob wir unser
schaden ettwaz mohtend werden ergetzt, und sol auch nit ersreken,
daz si ettwenn unser vordern haund angesigt, wann ez ist nit niu,
ob der, der ist obgelegen, hin nach underleit.
all die do stundent, geviel dez küngs rat wol, und erzaigtend
sich in allen sachen willig sein dem küng. dez ward der küng priamus
fro, und stund im do sein sin und mut, wie er sich an den kriechen
moht errechen, und gab in do allen früntlichen urlaub, und belaib er
und sein sun in dem balast. do waz auch hector, wann er waz komen
von dem land panonia, und do rett der küng mit in allen, aber
ee er die red anhub, do begozz er die waung mit zehern und sprach:
ir lieben sun, gedenkt ir nimmer in iurm sinn iur fordern
tod, die fänknuss exione, die da unerlich wirt gehalten bei iurn
lebendigen tagen, und ir doch alz mehtig sind. ez wär doch wol und
reht, daz ir iuch soltend ze mut setzen, wie daz ir iur forder
rächend, und wolt ir ez nit durch iren willen tun, so solt ir ez
doch von meinen wegen tun, wann ich davon so grozz leiden täglichen
trag, daz ir mir doch von natürlicher triu wegen billich sullend
helfen tragen, wann ich iu von jugend uf haun erzogen, biz daz ir all
ze mannen worden sind. und kert sich do gen dem hector und
sprach: und du aller liebster sun hector, wann du bist der erstgeborn
under deinen brüdern, so tu, daz ich dich haizz, und biz gehorsam
meinem gebot. du solt allain sein ain fürst und ain leiter
diser sach, und all dein brüder, und auch alz unser volk sol dir
undertenig sein. ich waizz, daz du mit deiner kraft die hofertigen
und die übermütigen kanst drüken. so wil ich mich nu fürbaz hin
diser sach nitz annemen, und wil dir die bürdiu legen uf deinen
rüggen, wann du mit deinem leib vil arbait maht erleiden, daz ich
nit getun mag von blödikait meiner natur, wann ich komen bin in
daz alter. also tet der küng ain end seiner red.
wie der mänlich hector gab ainen rat seinem vater dem küng priamus
dez vaters rat anttwurt hector und sprach: lieber herr der küng
und vater, ez ist nit menschlich, und ist wider menschlich natur,
der nit gedenkt sich ze rechen gen dem, der im laid hät getaun.
und ist daz wir, alz wir geborn sind von grozzem adel, und den
grozz schand ist beschächen, wann darnach und die lüt geborn sind,
darnach ist ir schand grozz oder clain. sind begernd uns an unsern
veinden ze rechen, so sei wir von natur nit böser dann ander lüt, wann
man sicht, daz ain unvernünftig tier daz tut. lieber vater nu ist
kainer under iurn sunen, der alz billich sull begern rechen
den tod seiner fordern alz ich, wann ich der erst bin an der geburt,
darumb sol ich auch der erst sein, der unser veind sol innan bringen,
daz mir ir tod laid ist, und daz ich ir noch mit meiner hand alz
vil wil erslachen, daz die kriechen meiner mänlichen ritterschafft
müssend enpfinden. doch beschaider küng, ich wil iuch bitten,
daz ir iu solt setzen in iuren sin, daz ir weislich und witzlich
in disen sachen wellend bedenken den anvank, daz mitel und daz end.
ez ist nit ain weiser rat, der in seiner sach niur bedenkt den anvang,
und nit bedenkt daz end. waz hilfft daz ainem, der leiht an dem
anvang wol tut, und daz ez leiht an dem end übel gat, so wär
vil wäger, er hät vor davon gelauzzen. daz ist ain guter anvang,
da daz end gut wirt. disiu wort, lieber herr, haun ich darumb gesprochen,
daz iur grozziu begird iuch nit verweiz, wann solich krieg
und streit vast zweifelich sind, ob ez übel oder wol gang. ir wizzend
auch wol, lieber herr, daz diu zwai tail diser wellt
sind den kriechen undertenig, und daz si so vil guter mänlicher
ritter haund, die ze mal gut sind ze fehten, und daz si ze mal
grozz gut haund. ez ist diu maht dez trittails dez ertreichs, daz
da haizzt asia, daz iur ist, nit alz grozz alz ir maht ist, wie daz
sei, daz in asia vil lüt sind, si sind aber ze fehten nit mänlich.
ez ist auch on zweifel war, ist daz wir uns unversinneclich
wellend wider die, di mähtiger sind dann wir werffen in ainem
krieg, daz wir dann kaum mugend zu ainem guten end raichen. unser
sach, diu ietz in alz guter ru und gemach ist, warumb beger wir
die ze verkeren. sicherlich ez ist exiona nit mit ainem also
grozzen lon zu erlösen, daz durch der willen, daz die götter nit
enwellend, leiht der mertail oder wir all mugend werden erslagen.
mit verdäkten worten dünkt mich, sei ez nit unzimlich, daz wir
exiona ungelük verdrükend, diu alz vil jar und alz lang zeit ist
dar inn gewesen, und die der tod moht in kurtzen tagen ertötten,
und daz uns allen wär ain ewigiu ru. lieber vater, ez sol iur
gnad nit gelauben, daz ich dise red tu von forht wegen oder von blödikait
meins hertzen. ich fürht nit anders dann künftig ungelük,
und daz daz zepter iur kron mit ungelük sich nit verker. also
swaig der beschaiden und der mänlich ritter hector.
ditz ist der rat, den der ander sun paris gab seinem vater
paris, der ander sun dez küngs, der het wol vernomen diu wort
hectoris, der stund uf und sprach also: hör, lieber küng und vater,
ez bedarff unser kainer nit fürhten, daz wir ainen krieg anhebend
wider unser veind. wir sind doch alz stark, alz mähtig, und alz
reich, so habend wir ain alz gut stat, alz ir ainiu in der wellt
ist, darumb bedarff niemand gedenken, daz er uns kainen schaden bringen
mug. lieber herr, tund frölich, daz ir gesprochen haund, und schikend
iur volk, daz si beschedigend die kriechen, die uns unser volk
mit grozzem unreht haund erslagen und beraubt. ich bitt auch,
lieber herr, daz ir mich haizzent varn mit in, wann ich wol
waizz, daz die götter wellent, daz ich den kriechen grozzen schaden
und schand tu, und daz ich der höchsten frawen ain wirt gefangen
bringen in iur land, mit der ir leiht mugt widergewinnen iur swester
exionam, und ist daz ir mich fraugt, wie ich daz wizz, dez
gib ich iu ain zaichen, daz ich von den göttern haun vernomen.
ez sind nit vil tag, daz ich waz von iurm gebot in der innern
india, do diu sunn iren lauff het in dem zaichen cancer. da rait
ich an ainem freitag durch iagen uf ainen wald mit vil iegern, und
do kom ich frü in den wald, und do die ieger lang in dem wald
mit vil arbaiten suhtend, do fundend wir nihtz, daz uns wär ze
iagen. do nu diu sunn kom über mittentag und sich nachet zu der
vesper, da kom von gelük ain hirss für mich in der vinstriu dez
walds, den maint ich ze vachen und eilt im nach, aber der hirss von
seinem snellen lauf kom mir alz weit vor, daz ich in nu nit
mer moht gesähen, wann er kom in diu vinstriu dez walds, der do
hiez yla, und hät im allain nachgeeilt, wann all mein gesellen
het ich verlorn. nu waz ich alz müd worden von der arbait, daz
ich liez von dem hirss, wann mein ross waz allez waiz vor swaizz.
waz solt ich fürbaz tun, ich stund ab und band daz ross an
ainen baumen. darnach legt ich mich uf daz gras, an den schaten under
ainen baumen, und tet von mir daz swert und den bogen, und nam
den köcher under daz haupt. zu stund kom mir ain süsser slauff,
und slieff alz senft, daz mich düht, ich het all mein tag nie vor
geslauffen. do kom für mich in dem slauff mercurius der got
und fürt mit im drei göttin, venus, pallam und junonem und sprach
zu mir: ich haun die drei göttin für dich braht, ez ist under in ain
krieg erhabt, und den haun si gelauzzen an dein urtail. die drei göttin
saussend in ainer wirtschafft, da ward für si geworffen ain apfel,
der waz von köstlichen sachen berait, da waz mit kriechischen
bustaben angeschriben, daz diu schönst under in solt den apfel
haben. nu maint ir yeglichiu, daz sie sei diu schönst, und daz ir der
apfel sull werden. daz sind si gangen hinder dich, welchiu du haist
die schönsten, diu sol den apfel haben, so gehaizzt dir ir ieglichiu
grozz gaub, wann du daz ussgesprihst. ist daz du die göttin
junonem haist die schönsten, so maht si dich den gewaltigesten under
allen herrn. ist aber, daz du der göttin pallas sprihst der schön, so
maht si dich ainen maister aller menschlichen kunst. ist aber, daz
du venus der schön sprihst, so wizz, daz du zu deinem lon die aller
schönsten und mächtigesten frawen, die zu kriechen in dem land
ist, wirst bringen in ditz land. so ich nu dis gelübt und dis gaub
von mercurio vernam, ich anttwurt im also, daz ich darüber kain urtail
sprach, ez wär dann, daz sich die göttin all drei bloss vor meinen
augen lauzzend sächen, also daz ich si von ainem lid zu dem andern
mug merken, so mag ich dann ain reht urtail geben. do sprach
der got mercurius: daz sol sein. also legtend die göttin diu claider
von in, und do ich si also bloss vor mir sach, und eben warnam der
gestalt irs leibs, do duht mich, daz venus wär die aller schönst,
und ich sprach, daz siu billich wär fraw diss apfels. dez ward venus
ze mal erfräut und sprach haimlich zu mir: paris, waz dir
mercurius hät verhaizzen von mir, dez solt du sicher sein. also
schiedend si von mir. ze stund erwaht ich von dem slauff. lieber
herr und vater, gelaubst du, daz der götter gelübt nihtz sei. sicherlich
ich waizz, und wen dez nit, ist daz ir mich schikt gen kriechen,
daz ich dannan bring ain edel mähtig frawen, nach dem gehaizz
der göttin. darumb lieber vater, ist, daz du mich schikst, so
wizz, daz dir dein hertz erfräwt wirt. also tet er seiner red ain
end.
deyphebus der dritt sun gab disen rat
darnach stund uf der dritt sun deyphebus. dem maht man ain
still zu seiner red. er sprach also: aller liebster küng, wär daz,
daz ainer der ain sach mut hät ze getun, solt für gedenken all künftig
schaden, die im davon ze leiden wärend, so wär muglich, daz sich
nimmer kain man underwund kainer mänlichen sach. wann wär, daz der
buman all zeit bedäht, wie vil im die fogel dez saumen nemend,
den er wurft in die erd, er gesauwet leiht nimmer korn. darumb, lieber
vater, haizzend die schiff beraiten, mit den ir iur volk schikend
gen kriechen, wann mein bruder paris rat mag niemand widersprechen.
ist, daz er wirt nach der götter gehaizz ain edel frawen von kriechen
bringen in iur land, so mugt ir leiht mit der selben widerhaben
iur swester exoniam, von der wegen ir und all die iurn sind
komen in grozz scham und schand, und habend auch die lüt in allen
landen von uns ze reden.
helenus der vierd sun gab disen rat
helenus, der vierd sun dez küngs, darnach und deyphebus ain
end tet seiner red, stund uf und sprach also: mächtiger küng und
vater, durch die er der götter, so laund die grozze begird, die ir
haund wider iur veind iu nit betriegen. ir wizzend wol, daz ich mit
der hilff der götter gentzlich gelert bin in der kunst, mit der man
künftig sach waizz ze sagen, daz iur weisshait woll waizz, von
vil sachen, die ich iu vor gesagt han. ez waizz auch iur gnad wol,
daz ich iu nie kain künftig sach gesagt haun, diu nit war sei worden.
darumb, lieber herr, tund alz wol, daz paris nit var gen kriechen,
wann wizzend sicherlich, ist daz paris vert gen kriechen, also daz
er in schaden tut, oder daz er ain der edeln und mächtigen frawen
bringt her in iur land, daz dann disiu mähtigiu stat troy
von grund uf erstört wirt von den kriechen, und daz wir all iur sun,
die von iu komen sind, und auch der mertail iur bürger werdend geben
in den tod. darumb rat ich iu, lieber herr, daz ir iur sin davon
ziehend, davon ir grozz laid, schaden und arbait mugend haben,
wann daz ist iu allez sicher, ist daz, daz paris vert gen kriechen.
darnach sass er trurig an sein stat.
troilus der sun gab disen rat seinem vater
do der weiz und witzig helenus disiu wort also het getaun, do ward
aller der die do stundend mut zweifelich, und wurdend dez ser
ersrekt. davon ward von in allen ain still, daz niemand nihtz sprach.
zu den selben worten sprach troylus, der jüngst sun dez küngs,
do er sach, daz der küng und all die do stundend also von helenus
red betrübt warend: o, ir edeln und ir mänlichen, warumb sind ir betrübt
von der red ains klainen priesters. ez ist ain aygenschaft
der priester, daz si in sullend fürhten, und nit sind gefüg zu
streiten. von dez wegen begernd si nit dann wolleben, und daz si
mit essen und trinken vertreibend ir zeit. ez sol auch kain weiser,
witziger man gelauben, daz iemand künftigiu ding mug sagen, wann daz
ist niur in dem gewalt der götter. ez sol helenus, der im also
fürht, varn in die tempel der götter, daz er in da dien, und lauzz
uns ander, die da vor rehter scham begernt ze rechen die schand,
diu iu beschächen ist. o du edler küng und vater, warumb bistu betrübt
uf helenus wort, haizz diu schiff beraiten und allez daz volk
daz man darzu bedarff, wann wir fürbaz solich schand und
laster nit leiden sullend, die uns die kriechen getaun hand, on
erzaigen unser maht gen in. also swaig der mänlich troylus. dez
wort und manhait lobtend all, die da stundend. do waz ain end der
sprauch. darnach gieng der küng mit seinen sunen ze tisch.
do daz mal ain end nam, und der küng mit seinen sunen sazz in
dem sal und waz inneclich girig ze vollfüren seinen mut, do hiezz er
seinen sun paridem und deyphebum für sich komen und hiezz si, daz
si ze stund furend in daz land panonia, und da nement die aller besten
und mänlichsten ritter, die si fundend, daz die mit in furend
gen kriechen. und dez selben tags ritend si uf die vart. darnach
an dem andern tag hiez der küng priamus alz sein volk von der
stat komen zu ainer sprauch. und do si komend, do sprach er zu in
also: o ir lieben und ir getriuen bürger, ez ist iu und mir gnug
offenbar, wie vil wir schanden, schaden und smähait von den
kriechen haund geliten, von der sach wegen auch alliu land haund ze
reden, so mag ich auch kain ru haben von dez wegen, daz mein swester
exiona also gehandelt wirt. nu wizzt ir wol, daz ich darumb den
weisen man anthenor sant gen kriechen. der ist komen mit solher
anttwurt, alz ir wol wizzt. ez ist aber sicher ain war wort, daz
man übel mit übel muss vertreiben, darumb haun ich gedaht, meinen sun
paridem schiken mit grozzem volk gen kriechen in daz land, daz er
in da nach seiner vermugend grozzen schaden tu, und ob er mug, daz
er ain edel mähtig frawen bring in ditz land, ob wir mit der selben
lösen möhtend mein swester exionam. daz wil ich doch nit tun,
dann mit iur aller rat, wie daz ist, daz die sach inneclich mich antreff,
so trifft ez iuch all gemainlich an. waz dann die gemaind antrifft,
daz sol auch mit der gemaind rat volbraht werden. also tet
der küng seiner red ain end. do swigend all, die da stundend.