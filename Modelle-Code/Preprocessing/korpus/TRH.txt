wâ nu richer kuenste hort,
wâ schoene rede, wâ blüende wort,
wâ vünde vîolîn gevar,
wâ sprüche sam die rôsen clâr,
wâ sinnic saz, wâ vündic sin?
der aller ich ein weise bin.
getichtes des gar spêhen,
des rîchen und des wêhen
bin ich ein erbelôser man
und hân mich doch genumen an
zu volbringene diz mêr,
daz sô blüende hât unz her
mit schoener rede betichtet
und meisterlîch berichtet
mîn hêrre meister gotfrit
von strâzburc, der sô mangen snit,
spêhen und rîchen,
schône und meisterlîchen
nâch durchnechtiges meisters siten
ûz blüendem sinne hât gesniten
und hât sô rîcher rede cleit
disem sinne an geleit,
dise materien er hât
gesprenzet in sô lichte wât,
daz ich zwîvele dar an,
ob ich indert vinden kan
in mînes sinnes gehüge
rede, die wol stênde tüge
bî disen sprüchen guldîn.
nu muge wir nicht gehaben sîn:
got unser schepfer daz gebôt,
daz in genumen hât der tôt
hin von dirre broeden werlt.
wol geblüemet und wol geberlt
in sîner blüenden vünde kranz,
vil reine, lûter unde glanz
ist sîner rîcher künste hort. -
die tôten mit den tôten dort,
die lebenden mit den lebenden hie!
sint daz er diz buoch verlie
und sîn nicht hât voltichtet
und tichtende berichtet
mit dem getichte sînen,
dem reinen und dem fînen,
sô hân ich mich genumen an,
ich tummer künstelôser man,
daz ich ez volbringen wil
mit rede unz an daz jâmerzil,
daz tristen und die blunde isôt
in glüender minne lâgen tôt,
ob er mich lât sô lange leben,
der lîp und leben mir hât gegeben.
daz aber ich dise arbeit
hân mînem sinne vür geleit,
daz machet eines hêrren tugent;
sîn hôhez adel, sîn edele jugent
ez mir gebot und mich sîn bat.
der triuwen stîc, der züchte pfat
hât er mit an gebornen triten
gebent nâch hêrlichen siten,
vrowen êren amîs ûz erkorn.
in bêhemlant ist er geborn,
dem ich diz seneclîche mêr
mit inneclîches herzen ger
volticheten und volbringen sol.
an dem ist daz erkennet wol,
daz er mit tugentlîcher tât
vil hôer wirde erworben hât,
zucht, mâze mit bescheidenheit;
sîn ellenthaftez herze treit
manheit, triuwe und milde.
er ist ouch under schilde
ein ritter vrech und gar kurtois
und ist ein liuchtenburgonois.
von liuchtenburc ist er genant.
sîn name in êren ist bekant
und ist genennet er reinmunt.
jâ reine in sînes herzen grunt
ist er âne alles kunterfeit,
der rechten reinen reinekeit
gar sîner tât und sîner werc,
dem ich heinrîch von vrîberc
voltichte disen tristan,
als ich allerbeste kan.
wir hân gehôrt, wie tristant
in arundelê daz lant
zu dem herzogen quam,
dem hôer êren vil gezam,
den man dâ nante lovelîn;
karsîe hiez die herzogîn,
ir beider sun kâedin.
wie der tet an im triuwe schîn
( der junge süeze lîfrenîs
mit aller tât, in alle wîs
er im geselleschaft erbôt),
und wie die wîzgehande isôt
blanschemanîs die schoene maget,
volwachsen unde wol betaget
in megetlîchen jâren,
sîner minne vâren
mit allem vlîze began,
und wie der edele tristan
mit sîner sigebêren hant
des vürsten vînde überwant
und von dem lande si vertreip,
und wie der dâ zu karke bleip:
daz hab wie allez wol vernumen.
nu sulle wir zu der rede kumen,
dâ sie der meister hât verlân,
der dises buoches êrste began.
der trûrige tristan,
dem trûren was geboren an
und vil trûrens het geflogen
und in trûren was erzogen,
gar trûric in gedanken saz:
sîn leben er in herzen maz
und bedâchte sîne nôt
umb ietweder îsôt,
von irlande umb die bêle
und umb die von arundêle.
isôt und die maget von karke,
die was im alsô starke
gevallen in sîn herze;
iedoch twanc in der smerze
der rechten herzenliebe gnuoc,
die er zu isôten truoc,
der blunden bêlen uz irlant.
und er zwivalter liebe enpfant,
des nam in selber wunder
und wunderte in besunder,
daz er leit herzelîche nôt
umb ietweder îsôt.
der wol besinnete tristan
in sînem sinne er sich versan
und gedâchte:< ez enmac nicht sîn,
daz ich in dem herzen mîn
müge zwei herzenliep getragen.
wan ich hân oft gehoeret sagen:
« swer mêr liep hât dan einez,
dern hât nindert keinez;
swer mit zwein lieben liebe pflicht
hât, dern treit herzenliebe nicht. »>
alsus gedâchte tristân:
< sol ich nicht herzeliebe hân,
des wundert inneclîchen mich.
ei, hêrre got, und wie bin ich
sô wunderlîch gescheiden
von den isôten beiden!
und trage sie doch in herzen
mit rechtem herzensmerzen;
mit herzen und mit sinne,
ietweder mit in herzen liget,
ietweder hât an mir gesiget.
als daz sprichwort dâ spricht,
daz ich sie beide minne
mit herzen und mit sinne,
sô muoz ich eine isôte lan
und eine isôt zu vrouwen hân.
ei, wenne geschiet daz oder wie?
nu minne ich dort und meine hie,
ich minne hie und meine dort.
îsôt, mîner vröuden hort -
ich meine dich blunden ûz irlant -
mir ist dîn triuwe wol erkant.
sol ich dich ûz dem herzen lân,
sô werde ich triuwelôs ein man.>
alsô saz er gedenkende
und mit gedanken wenkende.
er gedâchte ouch ie genôte
an sîn ander isôte,
die schoene wîzgehande,
nich an die ûz irlande.
< ei>, gedâchte er,< schoene isôt,
ich weiz wol, daz dîn herze nôt
durch mîne minne lîdet;
ob dich mîn lîp vermîdet
und dîn zu vrouwen enpir,
sô werde ich triuwelôs an dir.
dîn vater und dîn muoter,
mîn vriunt trût unde guoter
und mîn geselle kâedîn,
die müezen es betrüebet sîn,
ob ich nicht bî dir blîbe
und dich nicht neme zu wîbe.>
diz was ein wunderlîch geschicht:
er wolde ir beider haben nicht
und wolde ir eine doch nicht lân.
< ei, verirreter tristân,>
gedâchter er selbe wider sich,
< wer bin ich oder waz vüeret mich?
wâ bin ich oder wâ sol ich hin,
sint ich alsus verirret bin
under disen isôten zwein?>
innerdes wart er inein,
daz er aber wanken
begonde mit gedanken.
er gedâchte aber hin
an sînes herzen künigin,
an die bêle blunde isôt.
sîn wîsheit riet im und gebôt,
daz er in herzen achte
und achtende betrachte
alle sîne vuore und alle sîn leben.
er gedâchte:< ez enlît nicht eben
und kumt von krankem sinne,
daz dû küniginne,
dînes ôhems êlich wîp,
hâst liep vor aller wîbe lîp.
du sündest sêre wider got:
der tiuvel der hât sînen spot
an dir getriben alzu vil.
von isôten ich wil
mich mitalle ziehen
und ir minne vliehen,
ê daz reine süeze wîp
durch mich verliese iren lîp.>
daz was doch sêre wider sîn art
des trankes, der getrunken wart
ûz dem glase von in,
von tristan und der künigin:
ez was ein michel wunder
und wundert mich besunder,
daz er die küniginne vlôch
und sich von ir minne zôch.
doch merke ez, swer dâ sinnic sî,
daz uns vorjehent astrôlogî,
die meister, die dâ kunnen sehen
und an dem gestirne spehen
ir natûre und alle ir art,
ir louf, ir spêre, ir durchvart,
ir kelde, ir hitze, ir trucken, ir naz:
die jehent, daz underwîlen daz
an sunnen und an mânen geschicht,
daz in verlischet ir licht
und werden vinster als die nacht.
sinnic man und wol bedâcht
diz meinen rechte vornim:
man nennet iz eclypsim.
eclypsis, als ich spreche,
daz heizet ein gebreche.
wan den planêten daz geschicht,
daz in irs schînes gebricht;
sint sunne und mâne iren schîn
( die des gestirnes vürsten sîn)
understunt vorliesen,
sô muge wie daz ouch kiesen,
daz die andern himelstern
underwîlen ouch enpern
irs glastes und irs schînes.
der sun rîwalînes,
der sorgenrîche tristân,
der mochte ouch einen stern hân
mit der künigîn gemein,
der im nu nicht als ê erschein
und ir beider minne pflac,
an dem die kraft des trankes lac
und genatûret nâch im was,
den sie dâ trunken ûz dem glas.
diz merke, swer ie sinnic wart:
ichn mac dem tranke nich sîn art
abe gereden noch enkan
wan mit der rede, die getân
ist von dem gestirne hie.
swer nu baz beredet sie,
der künste wirde ich im wol gan.
doch wizzet, daz er tristan
sînen muot und sînen sin
zôch vaste von der künigin;
wan er bedâchte starke,
daz der künic marke
sîner muoter bruoder was.
und als er in sîn herze las
und die sünde geachte
und daz unrecht betrachte
und ouch der êren ungewin,
dô liez er die künigin,
ir lîp, ir leben, ir minne
ûz sînes herzen sinne
und was im ein gemeiner lîp
doch lieber wan ein ander wip.
ei, blunde künigîn isôt,
ir lebet im noch und ist er tôt
iuch bî lebendigem leben,
dem iuwer minne hât gegeben
ofte rîcher vröuden vil!
mit urloube ich daz sprechen wil:
und westet irz, daz er tristân
iuch ûz dem herzen hât gelân,
ir wentet iuwer gemüete
mit wîplîcher güete
an den künic iuweren man
und nicht an hern tristan.
waz rede ich oder wâ wil ich hin?
waz weiz ich, ob der künigin
ouch der stern erloschen was
der minne, dâ von ich ê las,
und ob der minnetranc sîn art
gein ir als gein im het verkârt,
sô daz die küniginne
ir meine und ir minne
wante an irn êlichen man
und nicht an hern tristan?
swie dem nu sî, daz lâze wir varn.
tristan, rîwalînes barn,
der bedâchte vürbaz
in sînem herzen diz und daz
um die wîzgehande isôt,
diez im sô minneclîch erbôt
offenbâr und tougen
mit herzen und mit ougen,
mit rede und mit gebêrden.
blanschemanîs die werden
gar lieplîch er in herzen truoc
mit rechter herzenliebe gnuoc,
als er ez wol erscheinete;
er minnete unde meinete
von herzen die vol schoene maget.
ouch ist ez, als daz sprichwort saget:
vremde schaeidet herzenliep,
sô machet state manchen diep.
durch vremde er jene isôten vlôch,
zu diser er durch state zôch;
durch vremde er jene isôten meit,
durch state er diser was bereit
mit dienstlîchen dingen.
und in begonde twingen
die minne vaste unde gnuoc,
die er zu der magde truoc,
er gedâchte an kâedînen,
den gesellen sînen,
und sante nâch im sâ zuhant.
nu kâedîn was besant
und er zu tristande quam,
tristan in heimelîchem nam
und leite im sîne willekür
und sînes herzen willen vür.
ûz innenclichem herzen sprach
tristan, des wortes er verjach:
< ei, süezer vriunt lîfrenîs,
lâz dînen vürstlîchen prîs
an mir enlenden werden schîn!>
< waz meines dû?> sprach kâedîn,
< vriunt lieber, oder was wirret dir?>
alsiufzende ûz sîns herzen gir
antwurte im er tristan,
er jach:< ichn mac noch enkan
gewenden mîne sinne
von dîner swester minne.
blanschemanîs die schoene isôt,
die tuot mir endelîch den tôt,
ob sie nicht wirt zu vrouwen mir.
nu liget al mîn trôst an dir;
rât, lieber vriunt gehiure,
und gip mir râtes stiure,
wie sie mir werde zu wîbe
und ich hie bî ir blîbe.>
kâedîn der sach in an:
< und meiet irz, er tristan?>
sprach der süeze lîfrenîs.
tristan sprach:< ritterlîchen prîs
den muoz ich nimmermê bejagen,
ob ich dir unrecht welle sagen:
ich minne dîner swester lîp
vür alle megde und alle wîp.>
nu was der süeze lîfrenîs
verstendic, sinnic unde wîs.
und er tristandes ernst ersach,
gar sinneclîchen er jach:
< vriunt lieber und geselle mîn,
min rât der sol dir nütze sîn.
ich lege dînes herzen kür
mînem vater gerne vür
und darzu mîner muoter;
ouch wirt mîn rât dir guoter
gein mîner swester; wizze, daz
sie dir ouch nicht enist gehaz,
des hân ich ê vorstanden mich.>
hie mite schieden sie sich.
kâedîn von herzen vrô
der mêre was und kêrte dô
von tristande sâ zuhant,
aldâ er sînen vater vant
und sîne muoter bî einander.
isôte sîne swester vander
mit züchten bî in sitzen.
lachende und mit witzen.
sprach er der schoenen maget zu:
< isôt, min swester, sitze du
von uns ein wênic hin dan!
mit mînem vater ich hân
zu reden heimelîche dinc.
vrouwe muoter>, sprach der jungelinc,
< nu neiget iuwer ôre her!>
mit diser rede kniete ouch er
vür vater und vür muoter.
sîn muot vruot unde guoter
und sîne zucht im daz gebôt.
er jach:< vater, unser nôt
die wil mit vröuden enden sich.
mîn vriunt, er tristan, der hât mich
her gesendet zu iuch zwein
und ist worden des inein,
mac er an iuch gnâde vinden,
daz er sich wil underwinden
der swester mîn zu wîbe;
und daz er bî uns blîbe,
des begert er inneclîch.>
der mêre von herzen vrouten sich
der herzoge und die herzogîn.
< mîn lieber sun kâedîn,
verstendic unde vruoter,>
sprach zu zim sîn muoter,
< wenne ist die rede geschehen
oder wâ hât er dir verjehen
der lieben mêre, die du sages?>
her jach:< hiute dises tages
tet er mir sie wêrlich kunt.
ich gê von im an dirre stunt
und werbe, als er mich werben bat,
und râte ez ouch: sint daz er hât
gewendet sîne sinne
an mîner swester minne,
sô sul wir sînem lîbe
geben si zu wîbe;
und wizzet, daz unser sêlikeit
wirt won im lanc, wît unde breit.>
der herzoge und die herzogîn
und ir sun kâedîn,
lîfrenîs der jungelinc,
um dise sêleclîchen dinc
machten kurz iren rât:
swes man sich vor betrachtet hât
und von herzen hât begert,
des râtes rede nicht lange wert.
alsô geschach in ouch alhie.
vil schiere sich berieten sie
und wurden des zu râte
in ir herzen drâte:
sie wolden tristande
geben die wîzgehande.
was sol diser rede mê?
des sie gewünschet hêten ê,
des wurden sie gebeten nu.
sie sprâchen îsôten zu,
der kiuschen und der wîsen,
der maget blanschemanîsen.
die reine, valsches vrîe
ir muoter vrou karsîe
hiez lieplîch zu ir sitzen
und leite ir vür mit witzen
tristandes willen und sînen sin.
karsîe die guote herzogin
vrâgete sie der mêre,
ob ez ir wille wêre,
daz sie hêrren tristan
wolde nemen zu man.
blanschemanîs die schoene isôt
gar megetlîche rede bôt
irem vater und ir muoter:
< swaz iuwer wille guoter
ist unde kâedînes,
des lieben bruoder mînes,
daz ist ouch wol der wille mîn,
solde ich sîn halt betrüebet sîn.>
betrüebet? sprach ich alsô?
nein, zwâr sie was von herzen vrô
des lieben tages, der lieben zît
und wuochs ir vröude in widerstrît
in herzen und in sinne,
wan sie meine und minne
hête an in einen gewant.
nu wart er tristan besant.
lîfrenîs kâedîn
der gienc nâch dem gesellen sîn;
an sîner hende sunder haz
vuorte er in, dâ sîn vater saz,
sîn muoter und die schoene isôt;
ietwederz im die wirde erbôt,
daz sie gein im giengen
und in schône enpfiengen.
die herzogîn karsîe,
die kiusche, wandels vrîe,
nam ern tristanden
mit iren wîzen handen
und satzte in an ir sîten
und vrâgete in in den zîten,
ob ez wêre der wille sîn
um die sache, als kâedîn
hête geworben wider sie.
< genâde, vrouwe, mirn wart nie
mîn sin, mîn herze und mîn muot
zu keinen dingen nie sô guot.>
sus antwurte ir her tristân.
der herzoge lovelîn sprach sân
ûz inneclîches herzen grunt:
< nu sult ir hunderttûsent stunt
gote und mir willekome sîn,
sun und lieber eidem mîn.
iuch sol wesen undertân
lant und liute und swaz ich hân.>
waz sol ich lange hie von sagen?
daz heilictuom wart dar getragen
und wart tristande vür gehabet
und wart im der eit gestabet.
nû swuor ouch her tristân,
daz er wolde isôten hân
und nemen sînem lîbe
zu eime êlîchem wîbe.
darnâch über vier wochen
beruofen und besprochen,
bekrîet schône und beschrît
wart des vürsten hôchgezît
rechte ûf die zît zu pfingesten.
die swêresten und die ringesten
in des herzogen lant
die wurden alle besant:
barûne und lanthêrren,
die minneren und die mêrren,
beide ritter unde knechte;
gezieret wol nâch sînem rechte
solde ie der man zu hove kumen.
nû die botschaft wart vernumen
in dem lande über al
und der süeze ruof erschal
von dem edelen tristande,
daz er die maget die wîzgehande
nû zu vrouwen solde hân,
des wart im heiles wunsch getân
von manger edelen zungen.
die alden und die jungen,
rîch und arm wâren dô
sîn gemeineclîchen vrô.
waz nû der herzoge tu?
er liez ôt vaste vüeren zu,
beide trîben unde tragen
in schiffen und ûf mangen wagen
die beste spîse, den besten wîn,
swaz ôt guotes mochte sîn
aldâ in sînem lande
und swaz er rechte erkande,
daz in gewirden mochte
und im zu nutze tochte
zu sîner tochter hôchzît.
ouch zierten sich in widerstrît
die hêrren von dem lande
mit rîchlîchem gewande
und mit aller zierheit.
rîche wât und rîche cleit
wart in nâch hêrlîchen siten
gein der hôchzît gesniten.
dô nû die zît wunnesam
und der benante tac quam,
als die hôchzît was geleit,
vil mange stôrie zu reit
von rittern und von vrouwen.
man mochte wunder schouwen
an manger ritterlîchen schar
und an manger vrouwen clâr,
die dâ gefeigetieret,
schône und wol gezieret
brâchten engelischen schîn
aldâ zu karke mit in în.
dô mit den gesten, als ich las,
hûs und stat gevüllet was
und man herberge in gewan,
daz man nimmer mochte hân,
dô sluoc man hütten und gezelt
alum die stat ûf daz velt
von pfelle und ouch von sîden.
ein vroelîch herze lîden
wol mochte sunder leide
dise vroelîch ougelweide.
swer ûf dem hûse oder in der stat
durch schouwen an die zinnen trat
und ougelweide wolde spehen,
der muoste in sînem herzen jehen
daz er sêhe in alle wîs
hin in der vröuden paradîs.
nu nâhete iz der vesperzît:
< holâ vuoter!> wart geschrît,
< zu dem hove des hêrren mîn,
des herzogen lovelîn,
des vürsten von arundelê!>
dise krîe er ofte schrê
ein knappe, wen er konde ez wol:
< holâ vuoter, holâ, hol!
holâ, holâ küchenspîse!>
daz nâch ein knappe vruoter
rief lûte und nicht lîse:
< holâ, holâ küchenspîse!>
sô rief aber einer:< holâ tranc!>
swer sich ôt dâ zu hove dranc,
dem gap man alles des zu vil,
des ein herze wünschen wil
von ezzen und von trinken.
die sunne begonde sinken,
die zît sie mit ir brâchte,
dâ bî man wol gedâchte,
ob mans bedenken wolde,
daz man zu âbent ezzen solde.
nu wart ouch dâ gesûmit nicht:
die tische wurden gericht,
tuoch und brôt dar ûf geleit.
nu was daz wazzer bereit;
isôt die maget des êrsten
mit juncvrouwen den hêrsten
in züchten wazzer dâ nam,
dar nâch manch vrouwe wunnesam.
die vürsten wazzer nâmen,
vil hêrren dar zu quâmen
und manch ritter wunnenclîch,
die nâmen wazzer und satzten sich.
mit züchten man in vür truoc
wol bereiter spîse gnuoc.
und schancte in ûz erwelten wîn
un trincvazzen guldîn.
waz hilfet, ob ichz machte lanc?
dô man nu gaz und getranc
und man die tische danne truoc,
karsîe sinnic unde kluoc
hiez die videlêre
ûf strîchen wunnebêre
und hiez sie machen einen tanz.
daz geschach: manch rîchlîch swanz
von schoenen vrouwen wart gesehn
an dem tanze, hôrte ich jehn.
der hôchgemuote tristant
nam isôten an die hant
und vuorte zu dem tanze sie.
vil hêrren, rittere, jene und die,
alte züchteclîch und jungen,
gemeine zu dem tanze drungen.
dô sie nu vroelîch tanzten,
in vröuden umbe swanzten,
inredes ein bischof quam
in den tanz, als ich vernam.
sîn ornât mit zierheit
hête er schone an sich geleit.
der herzoge lovelîn
und sîn sun kâedîn
die nâmen die maget isôten,
an sorgen gar die tôten,
unde vuortens in den rinc.
der hôchgemuote jungelinc,
von parmenîe tristân,
der muoste gein der magde stân.
waz sol ich hie von sprechen mê?
der bischof im zu rechter ê
gab isôten die maget
und gab in ir, als diz buoch saget;
und wart diz zwischen in beiden
mit triuwen und mit eiden
bestêtet, als iz solde sîn:
er gab ir sîn vingerlîn
und sie im daz ire wider.
hie mit gesâzen sie nider;
vil kerzen wurden ûf gezunt,
man brâchte in trinken sâ zustunt.
dô sie getrunken, dô hiez man
tristâne sâ zu bette gân.
her tristan gienc zu bette,
vil schiere er sich enpfette
und leite in grôzen vröuden sich.
isôt die maget wunnenclich
die wart gevüeret im aldar
von der vrouwelîchen schar.
ir muoter karsîe,
die reine, valsches vrîe,
die hôchgemuote herzogîn,
tristanden an den armen sîn
ir liebe tochter leite;
der magde sie dô seite
und dem hôchgemuoten degen
mit worten mangen süezen segen.
die kiuschen und die clâren
vrouwen, die dâ wâren
mit ir in der kemenâten,
iren segen ouch dô tâten
über sie und giengen hin vür.
karsîe die tet zu die tür.
tristan stuont ûf unde slôz
dâ vür ouch einen rigel grôz.
die wîle daz her tristan
die türe sliezen began,
sô lac sîns herzen vrouwe dort,
sîner niuwen vröude hort,
blanschemanîs die schoene isôt,
und besorgete ire nôt
umb ir megetlichen ruom
und um ir blüenden magettuom.
zwô kerzen ob ir brunnen:
isôt die maget der sunnen
was mit ir schoene nâhen glîch.
sie lac dort harte megetlîch
und was gedanken nicht ein gast.
nu gap der kerzen widerglast
ir hermelwîze scheitel.
îsôt nam ir pfeittel,
ir wîzen bein die linden
begonde sie dar în winden.
sie want und war sich vaste dar în;
sie wolde daz blüende blüemelîn
irs blüenden magettuomes wern,
eine wîle vor tristande nern.
ir beide diech, ir beide knie
an ir biuchel dructe sie
vaste und minnenclîchen zwâr.
sie hête irs magettuomes vâr;
die schoene maget blanchemanîs
ir blancen arme criuzewîs
vaste über einander schrenkete,
gein herzen sie die lenkete
und dructe sie ûf ir brustel.
sie dâchte:< ob ein gelustel
von herzen tristande gât,
daz er dich minnenclîch bestât,
sô vindet er dich doch bî wer.
ob ich mich eine wîle ner
vor im durch megetlîchen prîs,
der junge süeze parmenîs
her nâch mich habet deste baz.>
ei, wie wol bedâchte daz
der minne ein menschlîch noezel!
sie lac an einem cloezel
zu samne gedrücket
und minneclîch gesmücket
in megetlîchem ruome.
sie hête ir magettuome
gebûwet eine vesten
ûz geziuge dem besten,
als ir muoter hête erzogen,
ûz armen und ûz ellenbogen,
ûz henden und ûz beinen;
ir vesten dach, der reinen,
daz was ein hemde sîdîn,
dâ het sie sich geprîsit în
und vornêt sô minnenclich,
daz sîn noch hiute jâmert mich,
daz ez von tristandes hant
nicht wart zurizzen noch zutrant.
her tristan gienc zu bette wider
er leite sich bî die maget nider
und dacte sich lieplîch zu ir.
sîn herze und als sîns herzen gir,
sîn wille, sîn sin und al sîn muot
was im gein der megde guot.
an sie gar nâhen smucte her sich
und begonde gar vriuntlich
gein der megde gebâren;
irs magettuomes vâren
gar minnenclîch er wolde,
als er zu rechte solde,
er begonde nâher grîfen,
den armen liez er slîfen
und leite in under ir helselîn.
< jâ>, gedâchte isôt,< ez muoz nu sîn>.
sie het sich alles des erwegen,
des er mit ir wolde pflegen.
ir wille, ir megetlîcher muot
was ouch gein dem manne guot:
minne und lust, die giengen entwer
under in hin und her.
die maget in sîner sinne bran,
und in ir minne bran der man.
er begerte ir, sie begerte sîn.
owê! nu hête ein vingerlîn
her tristan an sîner hant.
dâ bî er etiswes ermant
wart, dâ von er quam in nôt:
swie wol waz im isôt erbôt,
sîn lîp erbibete und erschrac,
sîn herze ersiufzete und er gelac.
gelac er? jâ. wer? her tristan
gelac rechte als ein tôter man.
warumme lac er lebender tôt?
dô quam jene ander îsôt,
von kurnewal die künigîn,
die im dâ gap daz vingerlîn,
als er triuwe daz geriet,
dô er in triuwen von ir schiet.
dort in dem garten daz geschach,
dô der künic selber sach
tristanden, sun der swester sîn,
ligen mit der künigîn.
die selbe blunde bêle isôt,
die quam rechte als ein morgenrôt
und als ein brehender sunnenschîn
tristanden in daz herze sîn.
ir beider vrouwe die minne,
die vreche stürmerinne,
die quam dort her sturmrûschende,
mit ir vlammen lûschende
und mit ir heizem viure
und vuorte die gehiure
isôt, die blunden ûz irlant,
durch der kemnâten ganze want
und legete sie gar snelle
rechte in die innern zelle,
die in tristandes herzen was.
dâ nam sie tristan, als ich las,
und legete sie lieplîch hin în
in sînes herzen inren schrîn,
aldâ sîn geist sîns lebens pflac.
dâ lac sîns herzen ôstertac,
isôt die blunde bêle;
und isôt von arundêle
die lac im an dem armen hie.
< waz meinet er>, gedâchte sie,
< daz er alsô stille liget
und alles des mit dir nicht pfliget,
des liep mit liebe pflegen sol?
ich konde im doch geantwurten wol,
ob in des nicht betrâgete,
daz er mich ichtes vrâgete.
nu hân ich disem lieben man
nie kein ungemach getân.
warumme zürnet er gein mich?
ei, hêrre, weder bin ich
im zu junc oder zu alt?
oder bin ich als ungestalt,
daz er mîn nicht zu wîbe enwil?>
der gedanken treip sie vil.
ob ichz mit loube sprechen tar,
sô weste si wol, waz ir dâ war,
doch vuor ir meister trôst hie mite,
daz sie gedâchte:< waz ist ein site
vil lîchte in parmenîe,
daz man die megde vrîe
und kiusche lêt die êrste nacht.
sit sîn durch ein zucht erdâcht,
sô mac ez wol gevüege sîn.
sie haben dester lichtern schîn,
swenne sie des morgens ûf stên,
von bette zu den louten gên.>
swie vil sie der gedanken treip,
irs magettuoms sie maget bleip.
ob sie des willen wêre ein brût,
dâ bedarf man tristant iren trût
nicht vil umbe vrâgen zwâr.
nu wart ez tac; die sunne clâr
durch die venster ûf sie schein.
karsîe ir muoter wart inein,
daz sie mit der vrouwen schar
quam vür die kemenâten dar.
sie klopfte züchticlîchen an.
nu stuont ouch ûf her tristan.
er leite an die cleider sîn
und liez die vrouwen hin în.
karsîen was ir tochter trût:
sie nam tristandes wânbrût
und legete ir rîche cleider an,
als sie beste mochte hân,
und bant sie nâch der briute site
und gab in beiden hie mite,
irem eidem tristanden
und ouch der wîzgehanden,
zu briutelabe stiure
ein petit menschiure.
daz âzen vor dem bette sie.
dô daz geschach, gein kirchen gie
die brût vor alle den vrouwen.
swer ougelweide schouwen
und herzen wunne spehen,
der mochte wunnenclîchen sehen
an dirre vrouwelîchen schar
sîns herzen ougelweide zwâr.
ouch gienc isôt, tristandes trût,
die mit dem namen was ein brût
und noch der werke was ein maget,
als ir benachtet noch betaget
wêre der dinge ichtes icht,
dâ von man brût den briuten spricht.
an ir gebêrden nicht erschein
weder daz megetlîche nein
noch daz wîplîche jâ.
sie gebârte tugentlîche dâ,
sie konde mit züchten übersên,
ob ir was icht oder nicht geschên.
dô nû die messe gesungen was,
des herzogen palas
was alumme und umme gar
behangen mit sperlachen clâr,
die meisterlîche wârn gebriten,
wol geworcht und underspriten
mit sîden und mit golde.
manch gelwer bluomen tolde,
rôsen rôt und grüenez gras
ûf den estrich geströuwet was.
was touc hie lange von geseit?
die tische wurden ouch bereit.
dô sie von kirchen quâmen,
wazzer sie dô nâmen.
er tristan saz zu tische hin,
nam sazte isôten neben in:
ie zwischen zwein vrouwen guot
saz ein ritter hôchgemuot,
ein vrouwe zwischen rittern zwein:
hie wât gein lichter wête schein
und golt gein brehendes goldes schîn.
der herzoge lovelîn,
an dem vil hôer êren lac,
den inren geste schône pflac;
der ûzern geste über al
pflac kaêdîn und kurvenal.
vil guoter spîse man dar truoc
und gap in der mê denne gnuoc,
man gôz in in die trincvaz
lûtertranc und môraz
und edelen kyprischen wîn.
tristan und die vrouwe sîn
dâ mit züchten sâzen.
sie beide nicht vil âzen:
gedanken an in machten daz,
dâ ietwederz inne saz:
tristan gedâchte an jene isôt,
diese îsôt von gedanken nôt
darumbe leit, daz her tristân
sie hête maget gelân.
dô man nu hête gezzen,
die ritterschaft vormezzen
begonden sich rottieren
und schône fêgetieren.
von manger edelen geburt
huob sich ein wunneclîch buhurt
alhie vor den vrouwen.
die vrouwen giengen schouwen
und leiten in die venster sich.
isôt die brût gar züchticlich
gienc mit den anderen schouwen dar
und nam doch tristandes war
un herzen ûf künftige dinc.
ir geviel kein jungelinc
baz wen der edele tristân,
der sie doch maget het gelân.
dô nû der buhurt zurgie,
dô sach man mangen ritter hie
verbunden under helmen,
die stoubeten den melmen,
und ritterlîchen in der zît
ûf einander widerstrît
gar prîslîchen stâchen
und manic sper zubrâchen.
swaz kurzewîle ie man began,
die wart alle hin getân
âne daz eine liebe spil,
dâ von ich nicht vil sprechen wil,
des man in dem bette pfliget,
sô liep bî liebem liebe liget:
daz wart von hern tristân
zu dirre hôchzît gelân.
waz hilfet, ob ich lenge daz?
dô man des âbendes gaz,
îsôt unde her tristant
zu bette giengen sâ zuhant
und leiten bî einander sich.
bî dirre maget minnenclich
lac er aber als ein ron.
waz sol ich sprechen mê hie von?
underwîlen daz geschach,
daz er ein wörtel gein ir sprach.
und swen er daz von munde lie,
dâ mit ein siufzen stête gie.
diz underwîlen ouch geschach,
daz er jach mit dem siufzen:< ach!
ach, isôt, isôt, isôt!>
des nam sie wunder und tet ir nôt,
der die im an der sîten lac,
und mit ir keiner liebe pflac;
sie sprach nicht und gedachte sân:
< tristan, tristan, tristân!
vriunt, wolt ir icht? ich bin alhie.>
ei, wie wêninc weste sie,
daz ez ein ander îsôt
was, durch die er leit die nôt.
die hôchzît nâch des buoches sage
in vröuden ganzer acht tage
al umb und umbe werte.
tristan ôt nicht begerte
isôten noch enwolde,
als er zu rechte solde,
gemeinschaft haben nicht mit ir.
daz muote sie doch, geloubet mir.
dô nû die hôchzît zurgie
und sich die hêrschaft zulie
und die wirtschaft ende nam,
eines nachtes ez sô quam,
daz die wîzgehande isôt
iren gebrechen und ir nôt
in iren sinnen achte
und allez daz betrachtete,
daz ir gên tristande war.
sie gedâchte in irem herzen:< zwâr,
du wilt in iezu vrâgen,
solde ez in ouch betrâgen,
waz er meine hie mite,
daz er mit dir alle der site
nicht eines pfliget, der ie man
mit liebem liebe began.>
hie mite sprach ouch sie zuhant:
< vriunt lieber und hêrre tristant,
warumme zürnet ir wider mich?
durch iuwer zucht sagt mir, hân ich
wider iuwer hulden icht getân?
des lâzet mich zu buoze stân
nâch iuwern gnâden, hêrre guot!>
tristan die wort in sînem muot
mit inneclîchem herzen nam
und sprach, als im wol gezam:
< zürne ich, vrouwe?>< jâ!> sprach sie.
< nein ich>.< ir tuot. nu saget, wie
oder wâ von ist kumen daz,
hêrre, daz ir mir sît gehaz?>
mit züchten sprach her tristân:
< weder haz noch arcwân
trage ich gein iuc, schoene isôt.
iuch wirret lîchte ein ander nôt.>
< mir wirret, daz mir wirret,
daz ich mit iuch verirret
mannes unde liebes bin.
des ist betrüebet mîn sin.>
< sît ir vorirret?>< jâ>, sprach sie.
< wie sô?> sprach er.< dâ liget ir hie
dem gelîch, als ir sît tôt.>
< meinet irz alsô, mîn schoene isôt?>
< wie solde ichz anders meinen?
ir mochtet mir bescheinen
doch mit guoter rede, daz
ir mir wêret nicht gehaz.
nu liget ir rechte als ein man,
der nie herzenliep gewan.
irn kôset noch enredet nicht;
swen aber zu reden iuch geschicht,
sô ersiufzet ir und sprechet: isôt,
isôt, isôt! wes tuot iuch nôt,
daz ir sô ofte ruofet mir?
wêrlîch, hêrre, nu wizzet ir
wol, daz ich bî iuch lige alhie
und daz iuch vriuntlîch kôsen nie
von mînem munde enwart versaget.>
tristan verstuont wol, daz die maget
hie mite meinte ein ander dinc.
mit züchten sprach der jungelinc:
< vrouwe isôt, erloube mir
zu reden ein wênic mit dir!>
isôt alsiufzende sprach
ûz listigem herzen:< ach,
hêrre mîn, wes schimpfet ir her?
nu ist daz mînes herzen ger
gewesen dise langen wochen,
daz ir mir hêtet gesprochen
und gekôset mit mir.
nu redet an, waz meinet ir?>
her tristan zu der megde sprach:
< ein âventiure mir geschach
zu weisefort in irlant:
dâ sluoc ich einen serpant,
grôz und ungehiure,
der werte sich mit viure.
und als ich in überwant,
dô hête er mich sô gar vorbrant,
daz ich vor hitze kûme genas.
ein trüebe lache nâhen was
bî mir; dâ senkete ich min în
durch genist des lebens mîn.
ez was ein wunder wunderlich
und wundert sîn noch hiute mich,
daz ich dar inne nicht ertranc,
wan ich unz an den helm versanc.
und als ich was in dirre nôt,
der magde ich ein gelübde bôt,
die unseren hêrren crist gebar.
ich swuor ir unde lâze ez wâr:
swenne mir der sêlden tac betaget,
daz mir getrûwet würde ein maget,
die ich mînem lîbe
zu vrouwen und zu wîbe
in rechter ê solde hân,
daz ich sie maget wolde lân
und kiusche ein umbe gêndez jâr.
dô ich den eit volbrâchte gar,
vol schiere mir ze helfe quam
ein schoene vrouwe wunnesam
und mit ir eine schoene maget,
daz mir sô schoenez nie betaget
in herzen noch in ougen wart.
mit iren wîzen henden zart
hulfen sie mir von den swêren;
ob ez von himele wêren
zwêne engele, des enweiz ich nicht.
mîn vrouwe isôt, durch die geschicht
hân ich wider iuch getân,
daz ich iuch maget hân gelân
und lâzen muoz, als mir gezimt,
unz mîn gelübde ein ende nimt.>
< ei, waz sprechet ir, lieber man?
und habet ir wider mich getân
an disen dingen, als ir saget?
mein ir, zwâr; und ob ich maget
blîbe biz an mînen tôt,
dar umb gelîde ich nimmer nôt.
lât mich sîn, als ich nu sî,
und sît mir sus mit triuwen bî
und redet mit mir understunt
und versaget mir iuwern munt
nicht, als ir ê habet getân.>
isôt die maget, tristan der man,
die beide hie versuonten sich
mit rede harte minneclich.
isôten ande und ange
doch was, daz sie sô lange
des lieben spiles solde enpern.
sie gedâchte:< ez enmac gewern
doch immer nicht diz eine jâr!>
und nam ir guot gemüete zwâr.
dô sie sîner meine enpfant
und ir rechte wart bekant,
daz ez nicht anders mochte sîn,
sie tet ir tugent an im schîn
und lebete mit im alsô wol,
als lieb mit liebe leben sol
âne daz eine, daz sie nicht
mit sîner minne hête pflicht.
sus lebete er alsô minneclich
mit ir, daz sîn vrouten sich
der herzoge und die herzogîn
und ir bruoder kâedîn;
der vroute sichs vil swinde
mit alle dem hovegesinde.
dô nû der süeze parmenois,
tristan der stolze und der kurtois
in arundêle aldâ verbleip,
und mit isôten vortreip
der zît vil nach ein halbes jâr;
nu was sîn muot vervlizzen gar
ûf alle weidelîche dinc.
eines tages der jungelinc
reit beizen mit den valken sîn;
mit im reit ouch kâedîn
und der getriuwe kurvenâl.
die valken zu dem selben mâl
ervlugen mangen wilden ant,
vil reiger, mangen vasant,
hüener und vogel âne zil.
dô sie nu mit dem vederspil
der kurzewîle dûchte gnuoc,
und sich die zît des tages truoc
wol gên der vesperstunde,
her tristan begunde,
der stolze, muotes vrîe,
mit sîner kumpanîe
gein herbergen gâhen.
dô sie begonden nâhen
dem wunnenclîchen castel
dâ zu karke in arundel,
dô stuont ein linde bî dem wege,
die waz erzogen mit sulcher pflege,
daz sie mit esten und mit blaten
gap vollen wint und grôzen schaten;
dar under mîn her tristant
einen garzûn sitzen vant
der hête gestrichen vaste
des tages und was durch raste
gesezzen zu der linden.
her tristant nicht erwinden
wolde mit den gesellen sîn,
er und sîn swâger kâedîn
und kurvenal die kêrten dar.
der knappe schiere wart gewar,
daz der hêrre gein im reit,
ûf spranc er mit hübescheit.
von grüenem vritschâl ein tschabrûn
der lac dâ bî dem garzûn,
den begeif er schiere gnuoc,
über sîn achsel er in sluoc;
sîn roc was hübeschlîch gesniten
wol nâch gêndes boten siten
von guotem sagite rôt;
der roc sich an der lenge bôt
nicht verrer dan unz ûf die knie;
des selben tuoches wâren die
hosen, die der knappe truoc,
rôt sîne schuoh und hübesch gnuoc.
der linden loubes ein schapel
hête ûf sîn houbet der knappe snel
gesetzet harte stolzlich.
nâch sînem stabe bucte sich
der wegemüede sarjant
und nam in in die zeswen hant;
den arm er von im stracte,
den stab der knappe stacte,
ein wênic in die erden
und stuont in den gebêrden,
als er antwurten solde,
ob man in vrâgen wolde.
her tristan hübsch und gruozsam
den knappen gruozte, als im gezam;
und er im under ougen sach,
alsus gruozte er in und sprach:
< dêus sal, kurteis kumpân!>
der knappe im dankte und sach in an
und sprach:< merzi, gentil sir!>
her tristan sprach:< nu saget mir,
stolzer knappe vrech und vruot,
durch iuwern hübeschlîchen muot,
ûz welchem rîche kumt ir her,
waz werbet ir, waz ist iuwer ger,
welch âventiure hât iuch gesant
sô verren in dise unkunde lant?>
der verre kumdende garzûn
sprach:< hêrre, ich bin ein britûn;
britânje heizet daz lant,
von dannen ich ûz bin gesant;
mîn hêrre heizet künic artûs,
zu karidol dâ hât er hûs
und stêt sîn hof sô küniclîch
und ist ein künic sô êrenrîch,
daz man von sîner vrumekeit
liset, singet unde seit.>
dô künic artûs wart genant,
der êrenrîche tristant
sâ zuhant und an der stat
den knappen hiez unde bat
mit im gein herberge gên.
der knappe sich wol konde vorstên,
daz erz billîch solde tuon.
des hêrren rîwalînes sun
was ie von kinde, als ich vornam,
geminne unde mitesam,
daz an im ouch dô erschein:
dem knappen ûf sîn achselbein
legte er sîne zeswen hant;
alsô reit er tristant
mit dem knappen kôsende;
der knappe was im lôsende.
durch sîne zucht der knappe greif
dem hêrren an den stegereif;
alsus gienc im der knappe neben,
vrâge und antworte geben
begonden sie ein ander vil
und schoener rede sunder zil.
doch vrâgete in hier under
her tristan besunder,
in welch rîche oder in welch lant
er von britânje wêre gesant.
der knappe züchteclîche
sprach:< hêrre, in alle rîche,
swâ künige oder vürsten sîn,
den sol ich die botschaft mîn
künden offenlîchen,
swaz ich ir ôt bestrîchen
in einem ganzen jâre kan.>
< waz botschaft?> sprach er tristan,
< vriunt lieber, des bescheide mich!>
< hêrre, wizzet, daz ich>,
sprach der knappe sân zuhant,
< sô schoene mêre iuch tu bekant,
daz ir in allen iuwern tagen
habet nie gehoeret sagen
sô hübsche mêre gehiure
von schoener âventiure;
und waz iuch von mir wirt geseit,
daz ist die ganze wârheit,
des hân ich wâre brieve alhie.>
inredes dô quâmen sie
in daz schoene castel
dâ zu karke in arundel.
dô daz gesinde vornam,
daz tristan ir hêrre quam,
dô wart der gegenlouf sô grôz,
der schal sô michel und der dôz,
daz sie die mêre liezen ligen
und der rede wart geswigen
von disem enlenden man.
nu wurden ouch die tischen sân
schône und vürstlich bereit,
tuoch und brôt dar ûf geleit,
als hôen vürsten wol gezam.
der wirt des hûses wazzer nam
mit sîner massenîe gar.
her tristan liez nemen war
des knapen mit rîchlîcher pflege,
wan er was stête und alle wege
vorbedêchtic unde vruot.
des knappen hübesch unde guot
hiez der zierlîche degen
sô wol zu sîner mâze pflegen,
daz sîn weder ê noch sît,
vor und nâch, zu keiner zît
nie mê wart gepflogen baz.
dô man nû zu hove gaz
und man die tische tet hin dan,
den vürsten gap man wazzer sân,
den rittern und den vrouwen gar.
her tristan rief dem knappen dar
und hiez daz gesinde
von kinde zu kinde
stille swîgen unde dagen
und bat im den knappen sagen
die mêre, dâ er ê sie liez.
der knappe tet, daz er in hiez.
der knappe was ouch rederîch,
geblüemet schône und hübeschlîch
was alle sîne rede gar;
rechte als der rôsen wurfe dar,
sus bluoten in der stunde
die wort ûz sînem munde.
er jach:< hêrre, ich bin gesant
in alle rîche, in alle lant,
zu künigen und zu vürsten,
zu helden, die sich dürsten
lân nach ritterlîcher tât:
den künde ich, daz mîn hêrre hât,
der edele künic artûs,
zu karidol in sînem hûs
ûz küniclîches sinnes kraft
zu êren aller ritterschaft
einer tavelrunde erdâcht,
die ist sô meisterlîch volbrâcht,
sô rîche und alsô kostelîch,
daz nindert künic ir gelîch
mac in allen rîchen hân.>
< tavelrunde?> sprach tristân,
< trût geselle, waz ist daz?>
< zwâr, hêrre, ich bescheide iuch baz
des wortes tavelrunde:
sprêche ich tavelrotunde,
sô tête ich dem namen recht;
rotunde sprichet schîbelecht.
tavelrunde ein tavil ist,
die ist ûz spêhes sinnen list
genumen und hât ouch grôze recht
und ist alumme schîbelecht
geformet rechte alsam ein rat
und ist sô breit, daz volle stat
wît und gerûme dar an
wol vünfhundert ritter hân,
der ietslicher sî ein helt
und zu der tavelen erwelt,
menlîch und genende.
die tavel houbet noch ende
hât nicht weder hie noch dort,
nindert ecke noch kein ort:
die helde, die mit ritters tât
ir manheit sô gewirdet hât
und ritterlîch erworben hân,
daz sie gesitzen dar an,
die sitzen alle hêrlîch,
in einer hêrschaft alle glîch.>
her tristan der kurteise,
der valscheit ein weise,
sprach:< trût geselle, hübscher knecht,
sage mir von der tavelen recht:
wie grôze rech mac sie doch hân?>
< hêrre>, sprach der knappe sân,
< swelch ritter des geruochet
und âventiure suochet
dâ heime in mînes hêrren lant,
und wirt daz an im erkant,
daz er ritterschefte gert,
der wirt er volleclîch gewert.
ist dan, daz er bewêren kan,
daz er ein ritter und ein man
von ritters tât geheizen kan,
dem taget dâ der sêlden tac,
der im in lichtem schîne enstêt.
alhie! wie spilende im ûf gêt
der vröude brehende sunne!
die wunnende wunne
der wertlîchen werdikeit,
die wirt im wunnenclîch bereit;
er muoz ouch haben rechtez adel
und lûtere triuwe sunder tadel,
die erben zu dem schilde;
und wirt ouch rechte milde
und zucht an im ervunden,
schône an die tavelrunden
wirt er sâ gesetzet
und alles des ergetzet,
ob im leit oder ungemach
in sînen tagen ie geschach.
vernemet, hêrre, als ich iuch sage:
an die tavele kein zage
tar gesitzen noch kein man,
der untriuwe ie gewan
sô breit sam ein gespalden hâr.
ist aber, daz er gesitzet dar,
der êrste bizze meldet in
und wirt wan laster sîn gewin.
swer aber daz verschulden kan
und im des heiles vrou sêlde gan
und im den trôst gelücke birt,
daz er dâ zu hove wirt
genant ein tavelrunder,
den hât man ûz besunder
in sô hôer werdikeit
und wirt sîn lop sô wît, sô breit
und sîner êren krîe
von alle der massenîe
wirt geruofen ûf daz zil,
daz einem künige wêre zu vil
der schalbêren werdikeit,
die im zu hove dâ wirt bereit,
und wirt sîns lobes schal gesant
mit hôer wirde in alle lant.>
der knappe sîn wârzeichen
und sîne brieve reichen
begonde dem hêrren in die hant.
der wol gelêrte tristant
an den brieven selber las,
daz alle die rede wâr was,
die der knappe het gesaget.
hie mit wart der mêre gedaget.
her tristan sâ zu bette gienc.
ob sîn herze muot gevienc,
daz weiz ich sunder vrâge wol.
sîn herze daz wart muotes vol,
im stolzte herze unde muot,
sîn muot der wart sô rechte guot
und ûf die hübschen mêre verdâcht,
daz er wêninc slief die nacht.
sîn manheit und ir minne,
der süezen küniginne,
der blunden isôte,
die reizten ie genôte
den helt ûf niuwe ritterschaft.
sîn lîp und al sîns herzen kraft,
sîn gedanc, muot unde sin,
die stuonden im ôt alles hin
gein britânje in daz lant,
aldâ man âventiure vant
und dâ man ritterschefte pflac.
des morgens vruo, dô ez wart tac
und der hêrre tristân
begonde ûf von dem bette stân
und er von keminâten gie,
nû was ouch der bote hie;
urloup er von dem hêrren nam.
der hêrre in liez, als im wol zam,
mit guoter handelunge.
tristan der süeze junge
hiez im zu sîner lîpnar
zwô marc goldes wegen dar.
die nam der knappe und wart vrô,
dem hêrren schône dankte er dô;
hin gâhte der kurteise
ûf sîne wegereise.
hie nâhet âventiure:
der parmenois gehiure
wil sîne reise nû nicht sparn,
er wil nâch âventiure varn,
sîne jugent die gehiuren
die wil er âventiuren;
âventiure wil er gern
und âventiure wil er wern,
swer âventiuren in begert,
âventiure er den gewert.
der sun blanschefliuren
der was mit âventiuren
von kinde erwachsen und erzogen;
sint daz er âventiure gepflogen
mit êren hête unz an den tac,
dâ von im âventiure lac
in herzen zu aller stunde;
im was die tavelrunde
mit stolzlîcher stiure
zu niuwer âventiure
in sîn manlîch herze kumen.
nu hête ouch kurvenal vernumen,
daz sînem hêrren was sîn muot
strîtic, willic unde guot
gein britânje in daz lant.
sunder sûmen sâ zuhant
mit kurvenâles râte
gienc her tristan drâte,
dâ er vant den sweher sîn
und sîne swiger die herzogîn;
mit züchten er dâ vür sie trat,
gar züchticlîche er ouch sie bat,
daz sie im erloubten die vart.
die bete vürbaz geschoben wart
an iren sun kâedîn
und an isôt die vrouwen sîn.
dô kâedîn die mêre vernam,
er jach getriuwelîche, als im zam:
< swâ mîn swâger tristan
êren icht erwerben kan,
dâ sul wir alle dienen zu.
isôt mîn swester, wil aber du
gunnen im der reise?>
die kiusche und die kurteise
ein siufzen dâ erscheinete;
ob siez von herzen meinete,
des wizzen nicht die sinne mîn.
isôt die sprach:< möchte ez sîn,
daz er hie wolde blîben,
mit uns die zît vertrîben,
daz wêre mir verre lieber zwâr,
wan daz er vert, wir enwizzen war;
doch sint er hôhes prîses vil
erwerben mac, dar um ich wil
im nicht leiden die vart.>
blanschemanîs die maget zart
gedâchte in irem sinne:
< sint daz ich sîner minne
doch muoz enpern diz halbe jâr,
sô wil ich im erlouben zwâr
die reise und wil in lâzen varn.>
des edelen rîwalînes barn,
von parmenîe tristan,
ir aller urloup dô gewan.
her tristan dô bereite sich
ûf die vart gar ritterlich;
von rechter art der milde
gap zwênzic rittern schilde:
die hête er ûz gesundert;
dô im die vünfhundert
von parmenîe quâmen
und sie den sic hie nâmen,
wider heim zu lande sande er sie
alle und behielt die zwênzic hie;
ieslîchem drîer hande cleit
gap er, die man stolzlîch sneit
wol nâch rîtterlîchem site.
er hiez in geben ouch hie mite
alle daz gereite und alle den rât,
der ritterschefte wol an stât:
schoene ros und schoene pfert;
er gap ouch den helden wert
gürtel, heftel, vingerlîn,
hûben und biutel sîdîn.
mit borten was alle ire wât
wol bestalt und umbenât,
gevazzet mit splêhen snüeren.
sie wurben, als sie vüeren
in engelischer wîse
her ûz dem paradîse:
sus was die ritterlîche schar
an lîbe, an wât geschonet gar
und wol gezieret über al.
der züchte marschalc kurvenal
und aller tugent ein kamerer
mit inneclîches herzen ger,
mit râte und ouch mit lêre
was sînes hêrren êre
mit ganzen triuwen vlîzic;
junchêrren zwêne und drîzic
riet er im cleiden ûf die vart.
allez sîn gesinde wart
schône ûz gerüstet und bereit.
nu wart ouch an ein schif geleit,
gevüeret und getragen dar an
al sîn gerête und sîner man.
den herzogen und die herzogîn,
isôten und kâedîn
bevalch der hêrre tristant
in des hôsten küniges hant.
mit im sie sich bereiten,
den hêrren sie beleiten
zu schiffe unz an des wazzers stat.
allen iren vröuden mat
wart dâ gesaget sunder schâch;
dem hêrren sie mit jâmer nâch
sâhen, dô er nû stiez abe
und hin vuor ûf der wilden habe.
der wâcwîse tristân
ûf dem wâge sich verstân
wol konde nâch den rîchen:
des vuor dâ sicherlîchen
des stolzen rîwalînes kint.
guot weter unde guoten wint
sîn schepfer im bescherte
ûf diser wazzerverte.
zu britânje in daz lant
quam der hêrre tristant
mit vröuden sunder leide.
glîch eine tageweide
hête er von der habe wol
hin ûf die burc zu karidol.
der hêrre hübesch und gemeit
die tageweide nicht volreit;
er zogete sunder île,
unz er kûme eine mîle
hête ûf daz wunneclîche hûs,
dâ der êren künic artûs
mit sîner massenîe was.
in einem stetel, als ich las,
tristan der hôchgemuote bleip,
dar inne er die zît vertreip
unz an den morgen die nacht.
nu hête ouch sinneclîch bedâcht
der wîse, cluoge kurvenal,
daz daz lant über al
was schoener âventiure vol,
und umb daz hûs zu karidol
dâ suochten ie besunder
die werden tavelrunder
âventiure in widerstrît
alle tage und alle zît,
alle stunt und alle wîle.
breit einer halben mîle
gienc umb die burc eine schoener tan,
manch bluomen bernder gruener plân
gar wunneclîch dar inne lac:
hiu, waz man ritterschefte pflac
in dem tan und vor dem tan!
swelch ritter dâ den andern an
quam und er in gewâpent vant
zu rosse und er im unbekant
was, des mochte sîn kein rât,
ern müeste in ritterlîcher tât
ûf lîp, ûf guot, ûf êre wern.
dâ wart mit schilden und mit spern
ritterernst, nicht ritterspil
gepflogen und geüebet vil,
vil und vil und âne zal.
diz hête allez kurvenal
wol vernumen und was im kunt:
sînem hêrren sâ zustunt
die gelegenheit er sagete
des morgens, dô ez tagete.
swie gar der küene tristan
manlîches herzen was ein man,
doch wizzet sicherlîche, daz
in noch verre herzte baz
die blunde künigin isôt.
jâ daz schoene morgenrôt
quam in sîn herze glestende,
ir minne was in vestende
und sterkende ûf menlîche tât.
übergnuoc und vollen rât
hête er von wâpen mit im dâ,
da în er wart gewâpent sâ
sô ritterlîchen ûf die vart,
daz er so ritterlîchen wart
gewâpent nie bî sînen tagen.
er wart gewâpent, hôrte ich sagen,
noch baz wan zu dem mâle,
dô er zu kurnewâle
manlîchen sluoc morolden,
den gotes unholden.
dô er nu wol gewâpent was,
sîn ros verdechet, als ich las,
was schône, daz man im dar zôch;
ebenstarc und vollenhôch
was ez zu mâze wol dem man;
dar ûf sich swanc her tristan.
und er ûf daz ros gesaz,
nu was daz ros gemannet baz,
wenne gerosset was der man.
vürbaz, als ich bescheiden kan,
sô was der man geherzet wol
und ouch daz herze muotes vol,
der muot was vröuden hügende,
sô was der man ouch tügende
dem herzen und dem muote.
ûf ritterschaft der vruote,
gar sinnic und vorstendic,
vornünftic und genendic
ûf manheit und ûf alle tugent,
der weste wol, daz sine jugent
des selben tages sân zuhant
âventiure in vollen vant.
des wart sîn junger stolzer muot
guot unde vruot, vruot unde guot;
ûf dise vart gar ritterlîch
wart sîn herze muotes rîch.
der muotes rîche tristân
und solde er muot geteilet hân,
er hête tûsent herze
âne allen zwîvels smerze
gerîchet wol mit muote.
nu huob ouch sich der vruote
von der herbergen sân
gein der âventiure tan
hin ûf daz wunneclîche velt,
dâ man der âventiure gelt
mit karles lôte widerwac.
kurvenal sîns helmes pflac
und vuorte in sînem hêrren mite,
wan im der ritterschefte site
was vor den anderen wol bekant.
nu zogete ouch her tristant,
der junge muotes reine,
lancsême und seine
und was sich umbe sehende,
wartende unde spehende,
ob im durch ritterlîchen sîte
ieman zu vâre engegen rite.
er reit, unz er kûme an den tan
drî rosloufe mochte hân;
ritterschaft was alle sîn ger.
nu vuor ein ritter dort her
ûz der âventiure tan
leisierende ûf den grüenen plân.
er vuor in sulcher zierde,
als allez sîn zimierde
wêre brâcht ûz indiâ;
sîn ros under im mit sprüngen dâ
snelles gevertes schône pflac;
sîn schilt vor sînem herzen lac,
rechte als er wêre gelîmet dar;
sîn helm was lûter, spiegelvar;
den hête er in den stunden
vaste ûf sîn houbt gebunden;
in sîner zeswen hant ein sper
vuorte er unde vuor dort her
in allen den gebêrden,
als ob in ûf der erden
nieman törste bestân.
bor dem tan ûf dem plân
der ritter lobesam gehielt:
sîn herze grôzer manheit wielt.
her tristan wart ouch sîn gewar.
er hiez im balde reichen dar
den werden kurvenâlen
sînen helm gar lichtgemâlen.
dem herren kurvenal zuhant
den tiuren helm zu houbte bant
und gap im in sîn hant ein sper.
des hêrren ritterschaft und er,
die muosten wîchen ab dem plân
von dem hêrren vaste hin dan.
man pflac des siten in der zît,
daz ein man dem anderen strît
muoste sunder helfe geben;
swie vil im helfer hielden neben,
sie entorsten im nicht gehelfen doch.
pflêge man des selben siten noch,
man vunde in mangem lande
noch junge tristande.
als muoste ouch eine hie bestân
dem vrechen ritter ûz dem tan
der junge parmenois tristant.
wart ie velt, anger oder sant
gezieret mit zwein ritteren guot,
sô was mit disen ritteren vruot
gezieret wol daz selbe velt.
ieslîcher ûf der minne gelt
nam sîn ros mit den sporn;
hurtlîch die helde hôchgeborn
und nîtlich ûf einander triben;
sie trâfen beide, als ich beschriben
an disen âventiuren vant.
ir beider sper unz an die hant
sich von den herten stichen cluben;
sie brâchen; die drunzilen stuben
zu tûsent stucken in die luft.
von ir beider herzen guft
die tjost sô nîtlîch sich getruoc,
daz ieslîch ros des andern buoc
traf sô rechte krefteclich,
daz die helde beide sich
mit valle ergâben ûf den plân.
man unde ros, ros unde man
mit valle suochten den sant:
dort lac der hêrre tristant,
sô lac sîn tjostgeselle hie.
alsolch unprîs in beiden nie
zu keinen zîten mê geschach.
ist ez unprîs, als ich dâ sprach?
nein ez, zwâr, ist keine wîs:
ez gap den helden hôhen prîs
und was ein ritterlîch geschicht.
sie enmochten sich gehalden nicht
an den himel noch an die luft.
des touwes risel und sîn tuft
mochte sie des nicht gehaben wider,
sie enmüesten zu der erden nider
vallen sunder iren danc.
doch was ir ligen dâ nicht lanc.
die ros hin liefen von dem wal,
die vienc dâ beide kurvenal.
die vrechen helde jungen
ûf von der erden sprungen
und liefen beide einander an,
der unverzagete tristan
und sîn unkunder strîtgenôz;
ir beider swert der scheiden blôz
wurden in den zîten;
sie zucten von der sîten,
daz in dar an gesegent was.
getengelt wart daz grüene gras
und ouch die bluomen under in.
manheit und ritterlîchen sin
ietweder helt in herzen truoc.
sie gâben beide einander gnuoc
des selben, des sie mochten hân;
nur slege brâchtens ûf den plân;
die teiltens ouch einander mite
mit alsô ritterlîchem site,
daz ez got selbe mochte sehen,
ob er wolde âventiure spehen
von sîner crêatiure:
sie sluogen vlammic viure
einander ûz den helmen;
man sach gras und melmen
beströuwet mit den vunken;
ir scharfen swert versunken
ofte in der schilde randen.
helt helde dô bestanden
hête unde man manlîchen man;
gein ritter ritter ûf den plân
was kumen ritterlîchen gnuoc.
ielîcher von dem anderen sluoc
dâ mangen stêlînen rinc.
nu slahâ slach! nu clingâ clinc!
ir swert so suoze erclungen,
daz disen stolzen jungen
ir manlîch muot wachsen began.
des rief in vröuden her tristan
sîn an geborne krîe:
< parmenîe! parmenîe!>
und als er parmenîe schrê,
nu was ouch strîtes hie nicht mê
von disen helden manlich:
sîn kampfgenôz trat hinder sich,
im was die krîe wol bekant;
er sluoc in sîne linken hant
zu dem schilde daz swert
die zeswen hant der degen wert
ûf racte gein dem parmenois.
dô sprach tristan der kurtois
zu sînem strîtgeverten sân:
< und ist daz ritterlîch getân,
ritter hübesch und gemeit,
daz ir mir gebet sicherheit
und sît noch vrisch und gesunt,
wol zu wer und nindert wunt?>
tristandes strîtgenôz sprach dô:
< nein, hêrre, ez enist nicht alsô;
ir ruofet parmenîe:
die wunneclîche krîe
mînen vriunt gehoeret an;
den liebesten, den ich ie gewan,
den ich doch leider nie gesach.>
der hêrre tristant dô sprach:
< ritter guot, nu saget mir,
wie ist genant der vriunt, dem ir
sô rechte holt in herzen sît?>
dô sprach der ritter in der zît:
< von parmenîe tristant,
als ist mîn lieber vriunt genant.>
ûz stolzem munde sprach tristan:
< lieber vriunt, nu sagen an
durch iuwer tugent, wer sît ir?>
< hêrre, ob irz geloubet mir,
sô nennet man mich gâwân.>
< gâwân?> sprach her tristân.
< jâ hêrre, als ich gesprochen hân.>
< bâamîs, gentil gâwân,
sô bin ich dîn vriunt tristan;
wol mich, daz ich dich vunden hân!>
< tristan?> sprach her gâwân.
< jâ, lieber vriunt!> sprach her tristan.
her tristan und her gâwân,
die zwêne manlîche man,
ob die nît under in
hêten, der was gar dâ hin.
die helde stiezen beide
die swert in die scheide;
den helm ir ieslîcher bant
von dem houbte sân zuhant
und sturzte in bî sich ûf daz gras.
vriunt vriunde willekum dô was;
die lieben mâge lieblich
mit armen ummeviengen sich.
kurvenal der werde
sach alle die gebêrde,
die sie dâ begiengen,
wie sie sich umbeviengen,
und dûchte in wesen vriuntlich.
der werde helt erhuob dô sich
mit der ritterlîchen schar
und reit zu sînem hêrren dar.
der wolgemuote tristant
kurvenâlen sân zuhant
begonde von sînem mâge sagen.
die manlîchen, nicht die zagen
ûf die ros gesâzen wider,
gar vriuntlîch mit einander sider
riten sie gein karidol;
ieslîchen tet in herzen wol,
daz der ander in sîner jugent
manlîch mit ritterlîcher tugent
sô hôhe wirde hête erstriten.
gâwân sprach mit schoenen siten:
< vriunt lieber unde mâc tristan,
mîn herze vröuden vil gewan,
dô ich vernam, daz dîn kintheit
gerach dîn werndez herzenleit
und daz du manlîch als ein man
slüege den künic morgan
und rêche den vater dînen,
den werden rîwalînen;
und dô dîn hant den sic gewan
ab dem grimmen affricân,
dem herzogen morolde,
den entorste noch enwolde
bî sînen zîten nie kein man
âne dich mit strîte bestân,
des vroute ich innenclîchen mich;
und dô du slüege sô manlich
bî weisefort in irlant
den mortgiftigen serpant,
und daz du torste bestân
zu gâles den risen urgân,
den man dâ nante li vilûs.>
gâwân reit mit im alsus;
ir kôsen daz was manicvalt
und wunnenclîch ir tagalt,
ir beider muot was vröuden vol:
sus quâmen sie zu karidol
vür die wunnenclîchen stat.
tristan kurvenâlen bat
und hiez in sîn gesinde gar
und die ritterlîche schar
schicken, daz sie schône riten
vor im nâch vürstlîchen siten.
kurvenal dâ vor dem tor
die junchêrren schicte vor,
ie zwêne neben einander
in lichter wête glander;
dar nâch sîns hêrren capellân,
sô vil als er der mochte hân;
dar nâch die ritterlîche schar.
her tristan brâchte mit im dar
widerstratz des meien
von mangem werden leien,
der dâ gefêgetieret reit
und gar rîchlîchen was gecleit
in stolze ritterlîche wât.
scharlachen gein dem nazzât
was nâch ritterlîchen siten
den rittern allen an gesniten.
ir aller hêrre, her tristân,
und sîn mâc, der helt gâwân,
zallerlest die zwêne riten.
eine kappen wol gesniten
die vuorte mîn hêrre her tristan
über allem sînem wâpen an;
die liez der hêrre machen
von brûnem scharlachen.
sîn erbezeichen dar ûf lac,
der eber, den der hêrre pflac
zu vüeren an dem schilde;
des selben tieres bilde
was von silber wîz geslagen;
ûz sînem houbte sach man ragen
zwêne zende guldîn:
dar an wart offenlîchen schîn,
daz der hêrre ritter was.
die tier geströuwet, als ich las,
sô dicke wâren ûf die wât,
daz man daz brûne scharlât
dâ durch ein lützel schînen sach.
ein huot des hêrren houbtes dach
was, der reisekappen glîch.
sô schône und alsô vürstlîch
der hêrre hübesch und gemeit
durch die stat gein hove reit.
ob der stolze tristan
icht wurde nû gekaffet an?
jâ, daz sage ich iuch vür wâr,
manch hundert vrouwen giengen dar
an die venster leinen sich,
mit spilenden ougen innenclich
blicten sie den hêrren an.
nû quam ouch her tristan
durch die stat hin ûf daz hûs.
der êrenrîche künic artûs
und sîne massenîe gar
giengen gein dem hêrren dar.
der künic mit kusse in schône enpfienc;
die küniginne ouch gein im gienc
mit manger vrouwen minnenclîch.
der hêrre tristan wart vriuntlîch
enpfangen von den vrouwen.
man mochte an im dâ schouwen,
daz nie kein gast ûf keiner vart
sô rechte schône enpfangen wart:
der künic und die künigin
den hêrren vuorten zwischen in
gar lieplîch in den stunden
hin zu der tavelrunden
und satzten in hêrlîch dar an.
< ahiu, parmenois tristan!>
sprach dâ manges helden munt,
< dise wirde in manger stunt
hât mit ritterlîchen siten
dîn ellenthafte hant erstrîten!>
die werden tavelrunder
die vrouten sich besunder,
daz gemêret wart ir schar
und gezieret schône gar
mit disem helde hôchgeborn
und an manheit ûz erkorn
vor allen den, die in den tagen
konden hôhen prîs bejagen
und die mit ritterlîchen siten
lop und hôhe wirde erstriten.
her tristan dâ zu hove was;
der hof gezieret, als ich las,
was wol von sîn edelen tugent;
sîn ellenthafte vreche jugent
erwarp dô hôhes prîses vil.
er stiez der ritterschefte zil
sô hô mit rechter manheit,
daz ez mit ritters wirdikeit
erreichen konde dâ kein man.
swaz ie der man manheit began,
sô was ez ôt her tristant,
der mit ellenthafter hant
sô ritterlîche werc begienc,
daz er daz hôste lop gevienc
vor allen den tavelrundern.
iedoch wil ich besundern
iuch künden, wie sîn manheit
an einem helde prîs erstreit.
der was ein ritter alsô guot
und truoc sô manlîchen muot,
daz er mit ritterlîchen siten
hête hôhen prîs erstriten.
er was gevaren in manch lant
und wart daz nie an im erkant,
daz er ie wurde sigelôs;
darumme man den helt erkôs
an der tavelrunder schar;
er hête grôze manheit zwâr
begangen in britânjen lant
und was dalkors genant.
dalkors bone schevelier
der was ein ritter alsô fier,
swen er nicht ritterschefte pflac,
sô mochte er den selben tac
keiner vröuden gepflegen.
eines morgens reit der degen
gar vruo nâch âventiure.
tristan der helt gehiure
ouch nâch âventiure reit.
keie, als dise âventiure seit,
ouch sîne wâpen leite an sich
und reit ûz gar ritterlich
und manich tavelrunder.
ieslîcher reit besunder
aleine suochen ritterschaft.
dalkors der degen ellenthaft
ûf dem velde sâ zuhant
sîn zimier von dem helme bant,
daz er mit ritters handen
dester ê bestanden
wurde in der âventiure tan;
wen in getorste nicht bestân
kein ritter, dem er was bekant:
sîn muot, sîn ellenthafte hant,
die hêten im den prîs erkrigen.
der rede sî nu hie geswigen
und hoeret, wie her tristan
und keie einander quâmen an.
ez was vruo vor der sunnen schîn;
des mochte ez nicht sô licht gesîn,
daz ein man den anderen man
mochte erkennen in dem tan
oder gespehen mochte schier
schilt oder helmes zimier.
in der tunkel quam tristan
unde keie einander an;
ûf einander sie dâ triben;
ir beider sper ganz dâ bliben,
doch wart gestochen tristant
sô krefticlîch von keien hant,
daz die strâle guldîn
hin drête von dem helme sîn.
her tristan ouch gedâchte dô
an dem rennen:< stich in hô,
sô prellet er verre.> daz geschach:
her tristan in mit kreften stach
rechte ûf den bart under den helm,
keie der viel in den melm;
sîn ros lief hin gein karidol.
sunder rede konde ez wol
und âne sage sâ zustunt
der massenîe machen kunt
âne wortlîch verjehen,
was sînem herren was geschehen.
keie lac vortoubet,
mit molden gar bestoubet
dort ûf der âventiure plân.
vürbaz reit her tristân
nâch niuwer âventiure hin.
nu enweste ir ieglîches sin
nicht umb ein hâr, als ich dâ las,
under in, wer der ander was:
dirre, der prîslîch besaz,
und gener, der den anger maz
mit der langen venjen dort.
der rechten ritterschefte ein hort
und aller tugende fundamint,
tristan, rîwalînes kint,
reit in der selben wîle
kûme eine welsche mîle,
dô quam in ritterlîchen an
dalkors ûf einem grüenen plân,
der ritter, von dem ich ê sprach
und mit im rede lobes jach.
dalkors unde tristant
einander wâren unbekant,
die ûz erwelten helde fier;
ieglîcher kein zimier
vuorte ûf sînem helme dô;
ir schilde wâren ouch alsô
mit speren stark gerüeret,
die varwe alsô zuvüeret,
daz die zeichen dar an
nicht mochte erkennen wol ein man.
die ros sie nâmen mit den sporn;
hurtlîch die helde hôchgeborn
liezen dâ zusamne gân.
der parmenois tristân
stach mit ellenthafter hant
ûz dem satel ûf den sant
dalkors den ûz erwelten degen;
er pflac dô, des er ê gepflegen
nie enhête zu keiner stunt:
vallen was im ie unkunt,
daz lernte er hie mit grôzer scham.
tristan sîn ros dâ nicht ennam;
ez lief ôt hin; ez weste ouch wol
stîge und wege gein karidol;
ez tet ouch kunt sîns hêrren leit
ungesungen und ungeseit,
âne dôn und âne wort.
ez wêre bî der krippen dort
verre lieber gewesen
wen bî der tjoste hie genesen.
von danne reit her tristân
wider ûf den vorderen plân.
sîne strâlen er dâ vant,
ûf sînen helm er sie dâ bant;
gein karidôle reit er sân.
nu wart im vrâge vol getân
umb ietwederen leien,
dalkorsen unde keien.
im wart schiere kunt getân,
daz ir ros beide sunder man
ûf den hof wâren kumen.
tristan sprach:< ich hân vornumen
weder diz noch daz, ôt nichtes nicht
umb ir beider geschicht.
mir widervuor ouch, als ich sage,
in alle disem langen tage
nie kein âventiure.>
tristan der helt gehiure
den züchten was gemêze;
verswigen und nicht ruomrêze
was er aller sîner tat.
recht adel noch die tugent hât:
swâ adel und tugent entsament sîn,
dâ tuot daz adel selden schîn
mit ruomworten sîne tât;
swer guotes icht begangen hât,
man gesaget ez wol, oder swer ez tuot.
als hête ouch tristan sînem muot
gesetzet her von kinde.
er hielt bî dem gesinde
ûf sînem rosse kôsende;
manch stolzer degen im lôsende
was sîner hovelîchen mêr.
in redes trôf keie her
zu vuoze alsam ein nazzer vilz;
im was sîns swertes gehilz
dort vallende abe gesprungen.
die alden und die jungen
im alle engegen giengen,
mit schalle sie in enpfiengen.
er leit von spotte grôze nôt:
< her keie, gebt mir daz botenbrôt!>
sprach ein ritter under in,
< zwâr als alt, als ich bin,
sô gesach ich iuch, ritter wert,
gerîten nie sô guot ein pfert,
als ir nu tuot in dirre zît;
ir und iuwer rössel sît
zwâr mit einander geborn.>
die rede keien tet vil zorn.
sîn wart gespottet harte vil
mit grôzem schalle sunder zil
und mit schimpfworten scharfen.
jâ mochte man eine harfen,
als ich mich rechte kan verstân,
noch minner dâ vernumen hân
wan in< den rûschenden müln.>
< keie ûf sîner muoter vüln
ist gesezzen!> einer sprach.
dar nâch aber ein ander jach:
< er rîtet der zwelfboten pfert!>
sie sâhen im ouch an daz swert;
einer vrâgete under in:
< wâ ist daz gehilze hin
von disem vechtîsen kumen?>
einer sprach:< ich hân vernumen
wol, wie ez darumbe stât:
gestriten keie hiute hât
und ist im von der hant geslagen!>
des grôzen wortes, hôrte ich sagen,
keie dicke dâ gewuoc,
iedoch konde er zu schimpfe gnuoc;
er jach:< der tiuvel mir daz riet,
daz ich von hove hiute schiet.
mich bestuont dort in dem tan
zwâr der tiuvel, nicht ein man;
er quam an mich sô hurtlich
unde stach mir einen stich
sô starc, sô grimmeclîchen hart,
swaz ich ie gestochen wart,
zwâr daz ist ein wint dâ wider;
er stach mich, daz ich vallen nider
muoste uerweret ûf den plân;
und swaz ich ie gevallen hân,
daz überviel ich hiute zwâr:
die zeswe huf, die rippe gar,
die tuont mir von dem valle wê;
ichn viel ôt nie sô harte mê.>
der künic was zu tische kumen
durch ezzen und hête ouch vernumen,
daz keie entschumpfieret was.
die ritter sâzen, als ich las,
und keie zu der tavelen nider.
daskors der ritter quam ouch sider,
an die tavelen er gesaz.
dô nû der künic ein lützel gaz
und in der mâze übernam,
daz in zu redene gezam,
dô vrâgete er keien mêre,
wer der ritter wêre,
der in dô hête gevalt.
keie dô sprach:< hêrre, sîne gestalt
kan ich wêrlîch nicht gesagen.
dô ez alrêst begonde tagen,
in der tunkel er mich quam an;
ichn kante weder ros noch man,
schilt noch helmes zimier;
doch kôs ich, daz der degen fier
ûf sînem helme vuorte,
dô er mich hurtlîchen ruorte,
von clârem golde etiswaz.>
der künic sprach:< hoeres du, tristan, daz?
zwâr daz muost dû gewesen sîn.>
< nein ich, zwâr, künic hêrre mîn!>
sprach dô rîwalînes barn.
< mirn ist hiute widervarn
nie kein âventiure.>
artûs der künic gehiure
sprach zu hêrren gâwân:
< gâwân, hâst aber dûz getân?>
her gâwân sprach:< künic, hêrre, nein.>
der tavelrunder da dedein
von diser âventiure jach.
der künic zu dalkorsen sprach:
< dalkors, bist aber dûz gewesen?>
er jach:< hêrre, ich bin genesen
ouch hiute kûme von einer tjost:
ein ritter vil nâch erlôst
hête von dem lebene mich;
er stach mich alsô grimmeclich,
daz ich viel ûf daz gras.
wer ich wêre oder wâ ich was,
daz was mir wêrlîch unkunt
lange wîle und lange stunt.
mir was der ritter unbekant,
der mich dâ vellete ûf den sant.>
die werden tavelrunder
die wunderte ie besunder
der seltênen geschicht,
wan ich bî sînen tagen nicht
alsulch unprîs was geschehen.
tristandes buoch hât mir verjehen,
daz in den ritterlîchen scharn
nie kein man konde ervarn,
wer disen ritter ellenthaft
mit sô manlîcher kraft
dar nider het gestochen.
diz stuont wol sechs wochen,
unz der künic zu gâwân
sprach:< neve lieber, nû sage an
und rât mit rechten triuwen mir,
daz ûf ein ende kumen wir,
ob mîn neve tristân
dise âventiure habe getân
an dalkorsen dem degen.>
gâwân sprach:< ich hân gepflegen
gein im darumbe rede vil;
sô gar vil und âne zil
hân ich in gevrâget,
daz mich sîn halt betrâget;
iedoch wil ichz versuochen baz.>
gâwân eines tages saz
und sîn neve tristant;
sie tâten einander vil bekant
von schoener âventiure.
gâwân der helt gehiure
vrâgete in hier under
von dalkorsen besunder.
er jach:< bêamîs tristan,
mîn vriunt lieber, nû sage an,
vergich âne allen kunterfeit
mit der rechte wârheit,
als lieb als ich dir bin
und dîn vrouwe die künigin.>
alsiufzende sprach tristan:
< lieber neve mîn gâwân,
welch küniginne meines du?>
her gâwân sprach im aber zu:
< ich meine die lichtemâle,
die von kurnewâle,
die über al in engelant
ist ouch ein künigîn bekant,
von irlant die schoene isôt.>
< îsôt, miner vröuden tôt,
und îsôt, mînes lebens leben!
neve, swaz dir nû kumet eben>,
sprach tristan,< daz sî geschehen.>
gâwân sprach:< du solt verjehen,
stêche dû dalkorsen nider?>
tristan sprach mit züchten sider:
< zwâr ez geschach und ich gesagez,
zwêne ritter ich des tages
stach mit ellenthafter hant
ûz den setelen ûf den sant;
ir ros hin liefen in den tan.>
zuhant erkante gâwân
bî den rossen, als ich las,
daz ez dalkors und keie was.
gâwân der jach:< neve mîn,
woldes aber dû die künigîn,
ob ez mochte dir geschehen,
die blunde isôt icht gerne sehen,
la bêle, die schoene isôt?>
< ja>, sprach tristan,< daz wêre ein tôt
mîner sorgen vür wâr
und aller mîner swêre gar
und mîner vröuden êwic leben!
neve, und kondes dû mir geben
den rât und ouch die lêre,
daz ich gesêhe die hêre,
mîn trût, mîns herzen künigîn,
dîn eigen wolde ich immer sîn!>
gâwân sprach:< gehabe dich wol,
mit listen ich daz vüegen sol,
daz dû sie schiere solt gesehen,
und muoz in vröuden daz geschehen;
des sich ûf mînen eit an mich.>
der rede tristan vroute sich
von inneclîchem herzen,
doch vüegete im niuwen smerzen
ir minneclîche minne,
der blunden küniginne,
wan sîn muot und sîn gedanc
ûf die reise stête ranc.
der sinnenrîche gâwân
truoc gar listeclîchen an
mit dem künige eine jaget.
tristandes buoch hât mir gesaget,
daz der künic von karidol
und der künic von tintajol,
artûs unde marke,
ûf ir beider marke,
dâ ir lant schieden sich,
einen walt gar wunnenclich
hêten, der ir beider was.
gâwân vüegete, als ich las,
daz der künic artûs
von karidol ûz sînem hûs
reit jagen in den selben walt.
gâwânes sin was manicvalt
und gar listic sîn gevuoc.
gar heimelîche er an truoc
mit des küniges jagern,
daz sie muosten in gewern,
swes er sie bat und swaz er hiez.
der helt gâwân des nicht enliez,
ern sprêche zu den jegern:
< ir meister, ichn wil des nicht enpern
und bite iuch sîn, geloubet mirz,
gevazzet ir vür einen hirz,
sô schicket iuwer warte alsô,
daz ir her nâch sîn werdet vrô
und ich iuch imme rîchen sol;
schicket, daz der hirz gein tintajol
der richte loufe!> daz geschach
rechte als er wolde unde sprach.
sie liezen zu einem hirze dô;
die jager ire warte alsô
besatzten, wan sie kondenz wol,
daz der hirz gein tintajol
die richte des gevertes lief.
tristâns gelücke dâ nicht slief,
im gelucte dise vart
gar wol, als ich bescheiden wart.
der hierz lief vor den hunden hin
durch sînes lebenes gewin
und durch sîns lîbes hinkunft.
ern was nicht in der rechten brunft;
im selbe zu vrumen, nicht zu schaden
was er noch nicht überladen
mit vleische zu der stunde;
die überkrupften hunde
mochten im nicht gehaben an.
der künic artûs und sîne man
mit jageten in widerstrît
wol hin nâch der vesperzît,
unz daz ez halt gar âbent was.
der hirz den hunden, als ich las,
gar unerloufen enwart;
sie vermisten ouch der vart;
die jager und die hunde
sich in der selben stunde
geloubten der vorlornen jaget,
als mir die âventiure saget
und ich rechte vernumen habe,
wan die nacht treip sie dar abe.
ir hornzeichen hornten sie,
daz sie zusamne brâchte hie.
dô sie zusamne wâren kumen,
der künic, als ich hân vernumen,
sprach zu den jagern sâ zuhant:
< saget an, ist iuch der walt bekant,
sô kündet âne lügen mir
ûf iuwer triuwe: wâ sin wir,
wie verre ist gein karidol?>
< daz kan ich iuch gesagen wol>;
sprach ein jeger under in,
< wol siben mîle dâ hin
hab wir, hêrre, in iuwer hûs.>
< entriuwen>, sprach der künic artûs,
< die reise wirt uns alzu swâr;
und sul wir dise nacht gar
in der vinster über rîten?>
gâwân der sprach in den zîten:
< wir sîn der reise vil wol vrî,
tintâjol ist hie nahen bî.>
< tintâjol?> sprach der künic artûs.
< jâ, hêrre, in iuwers ôhems hûs
habet ir nicht verre, wizzet daz.>
der künic sprach:< bescheide mich baz,
wie verre dar doch müege sîn.>
< kûme eine mîle, hêrre mîn,
hab wir ûf die burc al dar,
daz wizzet sicherlîch vür wâr;
hêrre, wolt ir volgen mir,
sô sulen dar kêren wir.>
sus des getriuwe gâwân sprach.
< der künic schaffet uns guot gemach,
der êrenrîche marke,
der ie begerte starke,
daz im daz heil müeste geschehen,
daz er iuch zu einem mâle gesehen
dâ heime solde in sînem hûs.>
< wie rêtes dû den?> sprach artûs.
< hêrre, dâ sul wir kêren dar;
her wirt sîn vrô, wizzet vür wâr.
êret in dâ mite.> sprach gâwân.
der künic sprach:< nu hât tristân
des küniges marken hulde nicht.>
< daz trûwe ich schiere hân bericht,>
sô sprach der edele gâwân.
< wie doch?> sprach der künic sân.
< hêrre, dâ lât mich rîten vor
und rîtet nâch ûf mînem spor;
ê ir denne nâch sît kumen,
sô hân ich einen vride genumen
und beteidinget dar în
alle, die hie mite iuch sîn.
ich weiz wol, daz der künic begert
der iuweren kunft und mich gewert.>
den künic die rede dûchte guot.
hin reit der degen hôchgemuot
und quam gein tintajôle snel.
und als er ûf daz castel
durch daz vorbürge quam,
der künic schiere daz vernam,
daz her gâwân kumen was;
er enpfienc in schône, als ich las.
her gâwân seite im dise mêr:
< mîn ôhem rîtet dort her,
von britânje künic artûs,
und wol herbergen hie zu hûs.>
der künic marke sprach sân:
< schimpfes dû nicht gâwân?>
er jach:< ich rede ez sunder schimpf
und âne schimpfes ungelimpf:
er ist hei gar nâhen bî
und lêt iuch biten, ob ieman sî
bî im und mit im kumen her
und ob iuwer hulde enper,
daz der selbe iuweren vride habe.>
der künic sprach:< dâ rede nicht abe:
artûs der liebe vriunt mîn
sol gote willekumen sîn
und mir und sol nâch wirtes siten
hie gebieten und nicht biten.>
der edele künic marke
der vroute sich dô starke,
daz er hête vernumen,
daz in sîn hûs solde kumen
der hôhe künic, der edele gast,
der küniclîcher tugende last
dâ vor allen künigen truoc.
des vroute sich dô marke gnuoc
und was sîn inneclîchen vrô.
der hêrre gâwân kêrte dô
gein dem künige artûse wider
und seite im die wârheit sider,
daz sîn gesinde und sîne man
alle solden vride hân
des küniges dâ von kurnewal.
des vrouten sie sich über al
durch tristanden eine.
inredes der reine
künic dort zu tintajol
hiez schône und küniclîchen wo
ummehengen sînen sal
mit sperlachen über al,
die glesten glanz von golde fin.
mit tiuwrn tepichen sîdîn
wart der estrich beleit
und rôsen vil dar ûf gespreit;
die tische wurden ouch gericht:
dâ gebrach des alles nicht,
daz man dâ heizet wirtschaft
und daz mit grôzer êren kraft
mac haben ein künic in sînem hûs.
inredes der künic artûs
zu dem bürgetor reit în;
der künic und die künigîn
die hêten sich sô schône
gesprenzet under crône
und sô prîslîch an geleit
in alsô küniclîche cleit,
daz ich von ir wête clâr
leider nicht gereden entar;
wan mir gebricht sîn an der kunst;
mîn kranker sin, mîn unvernunst
gestaten mir zu reden nicht.
doch was die wât sô rîcher pflicht,
daz mich sîn immer wundert.
kerzen wol zwei hundert
truoc man dâ dem künige vor
und isôten gein dem tor.
der künic artûs, als ich las,
gesezzen von dem rosse was.
vür wâr die kerzen truogen
mit züchten und mit vuogen
ritter und juncvrouwen.
swer ez nu wolde schouwen,
der sach, daz künic artûs
enpfangen wart in marken hûs
nâch küniclîchen êren.
mit kusse enpfienc den hêren
der künic und die künigin.
tristan und gâwân trâten hin
von dem kusse hinder sich;
iedoch wart tristan minnenclich
enpfangen dâ mit ougen.
isôt erblickete in tougen
und sach in mit vorchten an.
iedoch getorste tristan
sie nicht wider envollen an sehen:
er vorchte künic marken spehen,
wan sîne list was im wol kunt.
die künege beide sâ zustunt,
die künigîn und die vrouwen gar
gemeineclîch an einer schar
hin ûf giengen in den sal.
man gap in wazzer über al,
zu tische sie dâ satzten sich.
ob ich nu selbe sûme mich
und sage von ir wirtschaft vil,
war zu sol daz? gar âne zil
ist sulcher rede vor mir gesaget
und von den meistern nicht verdaget,
die bezzer wâren, dan ich bin.
künic marke und ouch die künigin
gesetzet hêten küneclich
den künic artûs zwischen sich.
her tristan und her gâwân
die sâzen beide wol hin dan
an einer anderen tavelen ort
gerichte gein dem künige dort.
zwivalt, als ich hôrte jehen,
sô was der küniginne sehen,
des herzen und der ougen:
der ougen sehen was tougen,
des herzen sehen was offenbâr;
mit ougen tougen sach sie dar,
isôt die künegîn kurtois,
und gruozte dort den parmenois.
gar selden aber daz geschach,
daz sie mit ougen in an sach,
wan sie vorhte starke,
daz der künic marke
begonde ir sehen spehen;
aber ires herzen sehen
konde ir vorbieten wîp noch man,
dâ mit sach sie ôt alle an
ir zartez liep tristande.
ir sehen was zweier hande,
daz sie mit den ougen tet:
ie swan sie die state het,
sô schôz sie mit ir ougen brehen
tristande hin ein vriuntlîch sehen,
und was daz sehen tougen.
daz ander sehen ir ougen,
daz was mit züchten offenbâr
unde wart ez spilnde da
ûf den künic artûs,
der dâ was gast in irme hûs.
sie blickete ouch underwîlen an
den künic marken iren man
und was daz blicken kunterfeit,
als mir die âventiure seit:
ir ougen spilen, ir vriuntlîch sehn
daz wêre lieber geschehn
hin ûf den parmenois tristan
wen ûf irn êlîchen man.
ir herzen sehen, ob sich daz icht
dô teilte? nein ez wêrlîch nicht,
ezn was nindert denne dort
an der anderen tavelen ort,
dâ tristan saz, ir bêamîs.
und er getorste in keine wîs
mit den ougen offenbâr
geblicken noch gesehen dar
ûf die künigîn isôt;
des leit sîn herze grôze nôt
von glüender minne smerzen.
er sach doch mit dem herzen
stête und eineclîche dar;
und sie die küniginne clâr
sach in vor unde sider
an mit ganzem herzen wider.
ir herzen sehen hin und her
gienc spilnde under in entwer
von im gein ir, von ir gein im.
leser dises buoches, vernim:
ir herzen blicke in dem sal
hin und her rechte als ein bal
giengen, dâ die kint mite
spilen nâch kintlîchem site.
doch wâren sie des spiles nicht kint,
sie hêten sîn vor unde sint
gespilt und spilten sîn noch vil
und was ir allerbeste spil,
daz spil und noch ein ander spil,
dâ von ich nû nicht sprechen wil.
dô man nû zu hove gaz,
künic marke weste wil wol, daz
der künic artûs müede was;
er hiez im in dem palas
betten und den anderen gar,
die mit im kumen wâren dar.
der künic artûs lac eine,
und dar nâch ie gemeine
zwêne und zwêne lâgen,
die mit einander pflâgen
slâfes, als ich vernumen hân.
her tristan und her gâwân
sich leiten an ein bette dô.
ez stuont zwischen in alsô,
daz sie selden schieden sich;
mit einander lieplich
sie sich begiengen, als ich las,
und swaz ir eines wille was,
daz widersprach der ander nicht,
als under vriunden noch geschicht.
dô sich die geste geleit
hêten, nû was ouch bereit
der künec und die künegin
und giengen ouch zu bette hin.
in des küniges palas
eine kemenâte was
gebûwet schône und hêrlich,
dar în legeten sie sich.
der künic eines siten pflac,
daz er besunderen eine lac.
wâ von daz quême, wer weiz daz?
ez was lîchte umb den alden haz,
den er truoc zu der künigin.
isôten was ein bette hin
gemachet an die anderen want.
diz was tristande wol bekant
und hête im die gelegenheit
von ende zu ende geseit
ein urkleinez kindelîn,
daz was sun der muomen sîn
und was tantrîsel genant;
tristan ez dâ bî marken vant.
list wider list hie vunden ist.
künic marke vant ouch einen list;
er truoc den alden arcwân
gein sînem neben tristân
swêrlîch in sînem herzen noch:
er het geheizen ein bloch
bereiten, der listige man,
zwelf sensen hiez er dar an
al umb und umbe machen,
glîch scharfen scharsachen.
daz bloch mit listen wart bereit
und wart ouch listiclîch geleit
vür daz gadem, dâ sie lac
die künegîn und slafes pflac.
oder vil lîchte slief sie nicht?
sie lac doch in der geschicht,
als ob sie slâfen solde,
und marke wênen wolde.
dô sie nû gelâgen
und alle slâfes pflâgen,
tristanden und die schoene isôt
begonde twingen ir erbenôt.
ir nôt was die minne,
die twanc ir beider sinne,
tristanden dort, isôten hie.
in ir herzen gedâchte sie:
< torste ez gewâgen tristân,
daz er zu mir wolde gân,
daz wêre mîner vröuden hort.>
nu lac ouch tristan aldort,
gedenkende unde trachtende,
mit allen sinnen achtende,
wie er zu ir quême dar,
sô daz sîn nieman würde gewar.
drîvalt bedâchte er sîne nôt:
< wâge ichz, sô wirt die schoene isôt
in dem lande über al
aber der liute muntschal;
mîn ôhem der künic marke
der wirt erzürnet starke,
und sîn vriunt der künic artûs,
der hie ist gast in sînem hûs,
wirt sîn betrüebet inneclich,
swie ez quême halt umb mich.>
er bedâchte ez allez gar;
iedoch stuont im daz herze dar,
sîn muot und al sîns herzen sin,
dâ sie dort lac die künegin.
waz half ez, daz er tristan
was aller dinge ein manlîch man?
die sigehafte minne,
die sicbehalderinne,
die zôch in überwunden hin:
er muoste ôt zu der künegin.
tristan stuont ûf und gienc aldar.
nu was die leide hâlschar
gerichte im in den wec geleit,
daz bloch, dâ er sich an versneit.
die sensen scharf verschrieten in,
daz heize bluot ran von im hin
vaste ûf des sales estrich.
tristan erquam des inneclich
und leit zwivalten smerzen,
des lîbes und in herzen:
die minne in herzen mit im ranc;
des lîbes smerze, der in twanc,
daz wâren vrische wunden.
nu wolde er an den stunden
hin wider an daz bette gân
zu sînem vriunde hern gâwân:
nu enliez in nicht die minne,
die bluote im in dem sinne,
ir glüenden vunkel in dâ müen
begonden un in herzen glüen,
sîn herze in glüender minne bran.
ei, wie tet nu her tristan?
sîn hemde er umb sîn wunden bant,
an die tür gienc er zuhant
der kemenâten, dâ sie lac
die künegîn, und er bewac
sich, daz er rüeren began
gar senfteclîchen dar an,
er clopte gar gemechlich.
daz hôrte isôt und verstuont sich,
daz ez wêre ir vriunt tristân.
sie stuont ûf von dem bette sân,
die minnenglüende künegîn,
und liez ir bêamîsen în,
den minnegernden tristan,
der ouch in ir minne bran.
die zwei geblieben lieplich
legeten an daz bette sich.
ich weiz ez sunder vrâgen
wol, wes sie dâ nu pflâgen.
swaz ê von jagen ist gesaget,
daz ist ein wicht: tristan erjaget
hête an der küneginne
daz wâre wilt der minne,
daz er selbe âne hunde erlief.
der künic allez daz verslief.
dô nû her tristan gelac
und kurzewîle vil gepflac
mit der küneginne clâr,
dô enpfant er unde wart gewar,
der minnewunde degen vruot,
daz von sîner wunden bluot
lîlachen, golter, diz und daz
in dem bette wâren naz
und daz des sales estrich
mit bluote het geverwet sich.
dâ von leit er pînlîche nôt
und sprach alsus:< mîn schoene isôt,
mîn trôstlîch trôst, mîn sunneschîn
und allerliebeste vrouwe mîn,
ich muoz in disen leiden
aber von dir scheiden,
ê unser minne tougen gar
der künc mîn ôhem werde gewar.>
er stuont ûf und gienc hin wider
zu gâwân und leite sich nider
zu im an daz bette dar.
gâwân schiere wart gewar,
daz tristan was von bluote naz;
er jach:< neve, wie kumt daz?
sage mir, was ist dir geschehen?>
tristan der wârheit im verjehen
begonde von der künegin,
und wie die scharfen sensen in
hêten jêmerlîch versniten.
gâwân mit leideclîchen siten
ûz siufzendem herzen sprach:
< owê, owê und immer ach!
wie des küniges marken list
uns nû zu schaden kumen ist!
uns enwolle got selbe rât geben,
sô hân verloren wir daz leben
alle, beide dirre und der,
die mit dem künige quâmen her.>
artûs der künic tugende vol
erhôrte ir beider rede wol
und wart dar umb betrüebet gar.
die anderen wurden ouch gewar
der geschichte überal,
die mit in lâgen in dem sal:
von herzen sie erquâmen,
dô sie die mêre vernâmen;
under den gesten ir ieglich
vor dem tôde vorchte sich.
sie gâben alle ein ander rât
umb tristandes missetât.
in was ouch guotes râtes nôt,
wan sie vorchten den tôt;
umb die sorcsamen bürden,
wie sie der entladen würden,
sie rieten hin, sie rieten her.
keie vernam ouch dise mêr;
er quam zu disem râte
in zît und nicht zu spâte:
< pfûch!> sprach er,< daz so wîsen rât
ein hôher künic nicht enhât,
als ir sît, künic hêrre mîn,
der sîne wîsheit nu schîn
tête an disen dingen,
sô cleinen und so ringen!
hât wol mîn herze wîsheit,
die dunket iuch doch kunterfeit.
swie tump ich sî, nu enruochet ir,
und wolt ir alle volgen mir,
her künic und swer hinne sî,
ich mache uns diser sorgen vrî
mit vuocheit und mit spêher list.>
künic artûs sprach in der vrist:
< keie, ich wiz wol, daz wîsheit
und wîsen rât dîn herze treit;
swenne dû ez kêren wilt in guot,
nu rât, zierlîcher degen vruot,
daz wir von disen sorgen kumen;
des muost du immer haben vrumen.>
keie het listigen muot.
er jach:< dunket ez iuch alle guot,
sô mache wir ein gewuofe,
einen schal und ein geruofe
und rumpeln under einander gar,
sô loufe ieglîcher dar
zu dem bloche listiclich
und versnîde selbe sich.
swenne des künic wirt gewar,
daz wir sîn versniten gar,
sô enhât er keinen arcwân
zu sîner swester sun tristân.>
diser mêre vroute sich
der künic artûs innenclich
und dankete keien sâ zustunt,
daz er sô listigen vunt
und allen vant zu trôste,
der sie von sorgen lôste.
die helde dancten alle
keien dô mit schalle.
sie stuonden ûf über al,
die dâ lâgen in dem sal;
sie begonden sich rottieren,
als ob sie turnieren
wolden in der selben zît.
vil geschallet und geschrît
wart in des küniges muoshûs.
der edele künic artûs
toerischte mit den anderen;
rumpeln unde wanderen
muoste er mit in hin und her,
in dem muoshûse entwer
toben unde vaste wüeten;
sie wurfen sich mit hüeten,
mit küssen und mit polstern;
strûchen und holstern
begondens über die bette;
sie wurfen dâ zu wette,
der die hosen, der den schuoch;
vil hemde und etlîch ander tuoch
die wurden dâ zurizzen gar,
der man dar nâch unsanfte enpar,
dô dirre turnei zurgie;
der künige krîe riefen sie:
< britânje hie, hie karidol!
hie kurnewal, hie tintajol!>
sie vüegeten daz mit kündekeit,
daz ieglîcher sich versneit,
wan keie, der in gap den rât,
der volante nicht der tât:
er wolde sich mit listen
vor den sensen vristen.
dô begreif gâwân
und stiez in krefticlîch dar an,
daz er in den stunden
enpfienc die groesten wunden,
die indert einer in dem sal
hête under den gesten über al.
dô nu keien wart kunt,
daz er was sô grôzlîch wunt,
sâ zuhant sô rief er:
< hât uns der tiuvel brâcht dâ her?
wes wênet dirre künic, wes?
in dunket lîchte und wênet des,
daz wir wilde wolve sîn.
ich spreche ez ûf die triuwe mîn,
ern hât nicht küniclîcher siten,
er hât gemachet, daz wir versniten
uns alle haben in den tôt.>
künic marke erhôrte keien nôt;
er hête ouch ê gehôrt vil wol,
daz der sal was schalles vol;
von sînem bette er zu in gie
und begonde strâfen sie
umb die grôzen unzucht.
artûs die küniclîche vrucht
entredte sie hübeschlîch hie mite,
er jach:< ez ist ir ellîch site,
ichn kan die ungehiuren
der unzuchte nicht gestiuren;
sie toben rechte alsam die kint,
dâ heime und hie swâ sie sint.>
artûs der reine guote
sluoc marken ûz dem muote
dise unzucht und her tristân
bleip von im âne arcwân.
der künic gienc an sîn bette wider
unde leite sich dâ nider.
die ûzeren geste in dem sal
ir wunden bunden über al,
und sâ zuhant ir ieglich
wider an sîn bette legete sich.
des morgens, sô der tac erschein,
sie stuonden ûf; ir aller bein
wâren versniten unde wunt,
ieglîcher hinkende an der stunt
und wunder von dem bette gie.
tristandes zeichen vuorten sie
mit smerzen alle gemeine
ieglîcher an dem beine.
des wart betrüebet starke
der edele künic marke
und bat artûsen sînen gast,
daz er nicht vîntlîchen last
gein im dar umb ertrüege.
artûs der was gevüege
und vant ouch in kurzer vrist
durch tristanden einen list,
er jach:< vriunt, wiltu, daz ich dich
gewere, sô gewere ouch mich
einer bete, der ich bite
dich in vriuntlîchen site.>
künic marke sprach:< mîn vriunt artûs,
ir sît hie gast in mînem hûs,
nicht enbitet, wan gebietet mir!>
dô sprach artûs:< sô sult ir
iuweren zorn genzlîchen lân
gein iuweren neven tristân.>
marke tet alsam ein man,
der im wol êren selber gan,
und sprach:< ob mir tristant
mîn neve mit sîn eines hant
al mîne mâge hête erslagen,
die wolde ich durch iuch verclagen:
tristan, sun der swester mîn,
sol aber in mînen hulden sîn.>
waz hilfet, ob ich lenge daz?
artûs daz mâl mit marken az;
er nam urloup und reit von dan:
bî marken bleip her tristan.
owê, owê! der minnetranc
die gelieben aber twanc,
tristanden und die blunde isôt,
daz sie von minne liden nôt;
der herzenliebe smerze
der twanc ir beider herze,
des mannes und des wîbes.
tristan isôten lîbes
wolde aber gewaldic werden,
mit swelcher hande gebêrden
er ez gevüegen kunde.
tantrîsel er begunde
vür legen alle die tougen sîn;
und swaz er gein der künigîn
daz kint mit triuwen werben hiez,
tantrîsel des nicht enliez:
ez warp ez unde konde ez wol,
wan ez was kündikeite vol
und was isôten heimelîch;
von im wurden listiclîch
ir beider tougen verholn.
alsus wart marken abe gestoln
aber vil der êren sîn.
tristan und die künegîn
die triben ir aldez erbespil
unde pflâgen des sô vil,
dâ von ein niuwer muntschal
wart in dem hove über al.
swie verswigen tantrîsel was,
ezn half sie doch nicht, als ich las.
die werlt uns urkunde gît,
daz der biderbe sunder nît
gar selden blîbet, swâ der ist:
als wart geniden in der vrist
der êrengernde tristan
ouch von etlîchem man,
der sînem lebene schâchte
und marken zu ôren brâchte
ir tougen und ir minne,
sîn und der küneginne.
nu wart der künic marke
erzürnet aber starke
und truoc den alden arcwân
gein sînem neven tristân
mit leideclîchem smerzen
swêrlîch in sînem herzen
und was stêtes achtende,
gedenkende unde trachtende
in herzen und in sinne,
ob er die küneginne,
die blunde isôten ûz irlant,
und sînen neven tristant
mit einander vunde,
sô daz er über wunde
sie beide mit der wâren tât.
nu quam er genzlîch an den rât,
daz er tristande tet bekant,
er wolde in britânjen lant
rîten zu dem künige artûs,
und jach:< tristan, lâz dir mîn hûs
und mîn gesinde enpfolhen sîn
und pflic des ûf die triuwe dîn,
wan ich des wol getrûwe dir,
du haldes dîne triuwe an mir.>
der künic dô bereitet wart
gar listeclîchen ûf die vart;
er reit mit listen manicvalt
bî tintajol in einen walt
und was dar inne unz an die nacht.
die boesen nîder ungeslacht
tristandes hête er bî tristan
aldâ zu tintajol gelân,
die offenten im ein pfortelîn;
der künic zu der bürge sîn
quam wider und wart în gelân.
nû was ouch her tristân
gegangen zu der künegin
in die kemenâten hin
und hête sich enpfettet;
im was ouch wol gebettet,
er wânte ligen âne vâr.
nû quam ouch der künic dar
und mit im alle sîne man,
die er dâ bî im mohte hân:
die tür er mit gewalt ûf stiez,
als sîn zorn riet unde hiez,
und vienc tristan den neven sîn
und mit im die künegîn,
sîn êlîch wîp, die schoene isôt.
owê der schemelîchen nôt,
die dise zwei gelieben liden!
ir hende bant man in mit widen
und mit riemen starke;
ouch hiez sie legen marke
in einen vinstern kerker.
aldâ lac sie, dâ lac ouch er,
unz daz der lichte tac erschein.
der künic des morgens wart inein,
daz er an daz gerichte saz
und hiez offenlîchen daz
kunden in dem lande,
man solde tristande
verterben und die künegin.
nu quam zu dem gerichte hin
von dem lande manic man
und der getriuwe von litan,
der êrenrîche tinas,
der ganzer vriunt tristandes was
mit triuen in dem herzen gar,
der quam ouch zu gerichte aldar.
nu vuorte man sie beide vür
nach des küniges willekür,
tristanden und die künegin;
ir hende wâren gebunden in.
die schemelîche smâheit
was inneclîch von herzen leit
tinâsen dem getriuwen man,
den man dâ nante von litan,
der truchsêze des küneges was.
er bat den künic, als ich las,
durch got und durch die êre sîn,
daz er die edelen künegîn
und sîner swester sun tristân
nicht alsô gebunden stân
vor dem gerichte lieze
und durch sîn adel hieze
in ûf loesen ire bant.
der künic schiere wart gemant
ir adels und ir hôhen art
und hiez in ûf loesen mit der vart
von iren handen die bant.
swaz mir die âventiure bekant
hât getân, daz muoz ich sagen:
der künic begonde selbe clagen
unde sprach in an den lîp.
nu wart vorteilet man und wîp,
tristan und sîn trût isôt,
die müesten lîden den tôt:
isôte, isolden geburt,
der wart erteilet die hurt,
und dem getriuwen tristan,
der untriuwe nie gewan
in dem reinen herzen sîn
alsam ein hirsenkornelîn,
dem wart erteilet daz rat.
tinas alweinende bat
den künic umb den neven sîn
und umb die blunde künegîn,
daz er durch got sie lieze leben.
ezn half ôt nicht, sie muosten geben
ir leben umb die minne.
nu wart die küneginne
und ir lieber vriunt tristân
vür die stat gevüeret sân
hin gein dem plân mit riuwen,
dâ man die ungetriuwen
zu verterbenne pflac.
ûf des wazzers stade lac
an dem wege ein capelle;
der wart her tristan snelle
in sînen noeten gewar.
er bat, daz man in vüerte dar,
durch daz er sîner sünden sich
gein gote erclagete inneclich.
die in gevangen vuorten dâ,
die versageten im daz sâ
und vuorten ungevuoclîch in
vaste gein dem rade hin.
der truchsêze tinas,
der im sô holt in herzen was,
der quam inredes geriten
und hôrte tristanden biten,
und daz im jene versageten
und vaste gein im bâgeten.
der getriuwe von litân
sprach:< ir sult in lâzan gân
durch mînen willen hin în
und sul wir alle hületen sîn
vor der capellen hie.>
swes er dâ jach, des volgeten sie,
wan bî dem künege sîn gewalt
was michel unde manicvalt.
her tristan in daz kirchel gienc.
ob er nu wîslîch an gevienc
sîn dinc, wêrlîch des was im nôt,
wan er het gewis den tôt.
ein venster an dem kirchel was.
nu ergienc daz sprichwort, als ich las:
swem got wol, dem nieman übel.
under dem venster ein hübel
was ob eines tôten grap.
tristande got zu sêlden gap,
daz die ûzeren nicht gewar
wurden, daz er gienc aldar;
der parmenois, des küneges mâc,
vil durch daz venster in den wâc
und swam daz wazzer hin zu tal.
tantrîsel unde kurvenal
in getriuweclîchen siten
wâren vür die stat geriten
in sulcher hoffenunge,
ob tristan der junge,
geborn ûz vürsten kunne,
mit keiner list entrunne,
daz sie im zu hulfe quêmen dar.
nu wart her tristan ir gewar,
alvliezende in dem wazzer;
ern was der lider nicht lazzer
und swam snellîch und gerade
gein sînen vriunden zu dem stade.
dô sie ersâhen in nu hie,
wer was vrôer danne sie?
sie hêten mit in brâcht aldar
sîn ros und alle sîn wâpen gar,
schilt und helm, swert unde sper:
nu wart ouch wol gewâpent er.
alsô viuchte und alsô naz
her tristan ûf sîn ros dô saz
und kêrte über daz gevilde
hin vaste gein der wilde;
in einen busch er dâ gehielt,
sîn herze grôzer triuwe wielt
gein der edelen küneginne;
er wolde des ie erden inne,
ob sie dem tôde wêre ergeben
ober ob sie behielde ir leben.
nu stuonden jene noch aldort,
die den tôtlîchen mort
solden haben getân
an dem edelen tristân;
sie warten vor der kirchentür,
swenne her wolde gên her vür.
ez enhalf sie nicht, in was enpfarn
der visch mit kreften durch daz garn;
her tristan was entrunnen in.
sie giengen in die kirchen hin
sie giengen in die kirchen hin
sie vunden nicht. nu dise mêr
der künic marke vernam,
in herzen er des swinde erquam
und wart dar umb erzürnet gar;
er jach:< nu dar, nu dar, nu dar!
wol ûf alle, die hie sîn,
und jaget nâch dem neven mîn
daz wazzer alles hin zu tal!>
daz volc erhuob sich über al,
daz ûf dem velde dâ was;
sie vunden nicht. nu dîse mêr
der künic marke vernam,
in herzen er des swinde erquam
hête geholfen danne gevangen.
nû diz allez was ergangen,
daz sie von dem mortwal
wâren kumen über al,
nu stuont die bêle blunde isôt
noch in bitterlîcher nôt
gevangen bî der glüenden hurt,
die küniclîche geburt,
der ie wîplîche güete
ûz reinem herzen blüete
alsam ein niuwe rôse clâr
und als ein lilje glanzgevar,
die gein der lichten sunnen schîn
alsô wîz und alsô fîn
blüet schône ûf einem stengel;
die glîcher einem engel
was danne einem wîbe
und an ir zartem lîbe
was linder den ein zîsel.
tristandes neve tantrîsel
was von im geriten her
und ervuor gar dise mêr
und reit hin wider sâ zustunt
und tet sie tristande kunt.
alsus wart von im gesaget:
< ôhem, der künic nâch dir jaget
und mit im alle die sîne;
isôt die vrouwe mîne
dort bî der hurt in huote hât
ûz der stat der potestât
und ist nieman bî im dâ
wan sîne schergen, und iesâ,
swenne der künic kumt gerant,
sô wirt mîn vrouwe isôt verbrant.>
< wirt sie verbrant?> sprach tristân,
< nu enwelle got, sint daz ich hân
mîn leben und gesunden lîp,
sô brenge ich daz reine wîp
mit gotes helfe ûz der nôt
oder ich gelige mit ir tôt.>
nu wart verbunden im sîn helm,
er tengete gras und stoubte melm,
hin reit er gein dem mortwal,
mit im der werde kurvenal.
zu tantrîsel sprâchen sie:
< vil liebez kint, nu blîp alhie,
unz dû besihest, wiez uns ergât.>
hin ranten sie, den potestât
sluoc tristan der degen vruot
mit kreften durch den beckelhuot
unz ûf die zungen hin zu tal.
inredes ouch kurvenal
zu tôde zwêne schergen sluoc.
dâ was gesamentes bovels gnuoc,
daz lief hin dan und vlôch den tôt.
sus wart die minneclîche isôt,
die man dâ solde toeten,
erloeset von den noeten.
vür sich huop sie her tristant
ûf sîn ros und reit zuhant
hin wider, dâ tantrîsel was;
daz vroute sich, daz sie genas,
isôt die blunde künigin.
ei, wâ quâmen sie nu hin?
sie riten ôt vaste in den walt,
ir trachten daz was manicvalt.
nu suochten die gehiuren
aber die fossiuren,
die meister gotfrit hât genant
la fossiure a la gent amant,
der minne gruobe, der minne hol,
dar inne in vor was sô wol.
und sie der nicht envunden,
sie machten an den stunden
von rinden und von loube,
ûz schilfe und ûz schoube
eine hütte grôz und wît,
dar inne vortriben sie die zît,
die gar getriuwen viere.
nu quam der künic schiere
wider unde wart gewar,
daz die küneginne clâr,
la bêle die schoene isôt,
was entrunnen ûz der nôt.
der edele künic, der guote man
mit vlîze denken began
in sînem herzen reine und fîn:
< diz muoz gotes wille sîn,
der hât in zwâr geholfen hin,
tristan und der künegin;
sie geniezen lîchte ir unschult.>
von den gedanken er gedult
unde guoten muot gewan.
wes lebete dâ her tristan
und die künegîn isôt?
ob sie dâ keiner slachte nôt
von hungere liden? nein sie, zwâr
sie hêten guote lîpnar
âne brôt und âne wîn;
wiltbrête, sô ez beste sîn
mochte in dem walde über al,
des schôz in vil dâ kurvenal;
schône er ez briet unde sôt
und lôste sie von hungers nôt
und gap in dar zu lûtertranc;
ûz einem velser der enspranc;
den trunken die gelieben hie
wêrlîch unde dûchte sie
der allerbeste welsche wîn,
der in den landen mochte sîn.
unde swaz ie her tristân
guoter spîse mochte hân
mit der edelen küneginne,
iedoch tet im ir glüende minne
mit rechter herzenliebe baz.
swaz tantrîsel dâ gaz
und kurvenal, als ichz verstê,
sô hête eines gerichtes mê
ie der edele tristan,
des besten, daz ieman gewan
und in der werlde mochte sîn,
mit der blunden künegîn:
daz was die süeze minne,
die spîsete in herze und sinne,
daz sie des dûchte, sie hêten gnuoc
des alles, swaz die erde truoc.
dô sie nu, als ich hân gelesen,
in dieser wilde gewesen
wâren wol ein halbez jâr,
nû gvüegete ez sich vürwâr,
daz tristan durch tagalt
solde rîten in den walt.
kurvenal der helt gemeit
mit sînem hêrren dô reit.
isôten und tantrîsel die
liezen bî einander sie
in der buoden aleine.
nur reit tristan der reine
und der werde kurvenal
den walt alles hin zu tal:
die schuzzen vasande
und vogele mangerhande;
underwîlen schuzzen sie ein tier.
sus riten dise helde fier
in dem walde vaste hin.
die wîle gienc die künegin
und daz kint tantrîsel
und brâchen blüende rîsel
von manges boumes aste;
vol bluomen sie dô vaste
und kriuter ûf sich luoden,
dâ mite sie ir buoden
wolden schône zieren,
beströuwen und flôrieren,
swenne der edele tristân
quême, daz er solde hân
sîne lust dar inne.
sus gienc die küneginne
in dirre kurzewîle
wol eine welsche mîle
von der hütten hin dan
bluomen lesende in dem tan.
die wîle und an den stunden
was ouch mit den hunden
der künic durch sîn tagalt
geriten in den selben walt;
er het vereinet und verjaget,
als mir die âventiure saget,
von den anderen verre sich.
die künegîn gar minnenclich
die vant er in dem walde dort,
dô sie der bluomen einen hort
ûf sich vazzete und ûf sich luot.
der einvaltige künic guot
gedâchte:< hêrre, waz mac diz sîn?
ist ez isôt die künegîn?
wer hât sie danne brâcht dâ her?>
und alsô gehielt ouch er
und sach gar eineclîche dar:
do wart er rechte gewar,
daz sie ez was, die schoene isôt.
dô leit er von gedanken nôt,
waz er nû tuon möchte,
daz sînen wirden töchte.
inredes sach sie ouch dar
und wart des küneges gewar,
daz er sô nâhen bî ir hielt.
ir herze grôzer liste wielt:
sie gienc vür sich unde tet,
sam sie sîn nicht gesehen enhet.
der künic wart ouch nicht gewar,
daz sie het geblicket dar.
isôt sprach zu dem kindelîn:
< sage an, wie lange mac daz sîn,
daz mîn swâger tristan
mich sô menlîch als ein man
von dem tôde erlôste,
dô man mich ûf dem rôste
solde lesterlîche hân vorbrant?>
dem kindelîn was unbekant,
waz die vrouwe meinte;
sie winkete im und erscheinte
mit ir spilnden ougen, daz
sie weste niuwes etewaz;
unde nâch der ougen gruoz
trat sie dem kinde ûf den vuoz.
der künic aller der geschicht
prüfete noch enmercte nicht
und nam ir winkens nicht war,
abir ir rede hôrte er gar.
tantrîsel daz knebelîn
antworte alsus der vrouwen sîn,
wan iz was kündekeite vol,
und jach:< vrouwe, ir wizzet ez wol
oder lîchte vil baz dan ich.>
dô sprach isôt:< sîn dunket mich
iezent vil nâch ein halbez jâr.>
daz kint sprach:< vrouwe, ir habet wâr.>
sie sprach:< swie gar er tristan
sich aller dinge dunket ein man,
doch tet er an uns als ein zage,
daz er an dem selben tage
vor vorchten alsô von uns reit
und uns in diser arbeit
hât gelân sô mange zît.
zêter sî über sie geschrît,
die mich und den guoten man
alsô lesterlîchen hân
mit ir valschem list vorlogen
unde lügenlîch betrogen
gegen dem lieben hêrren mîn,
dem künige, der mir nicht gesîn
mochte lieber, den er ist
und ie was in aller vrist,
sint daz ich sînem lîbe
gegeben wart zu wîbe.
nu hânt die trügenêre
mich im gemachet unmêre.>
sie sprach:< tantrîsel, liebez kint,
mich wundert, daz wir zwei sint
sô lange aleine hie gewesen
in dirre wüeste und wir genesen
vor manchem wildem tiere sîn
und daz wir weder brôt noch wîn
noch andere spîse hân gehabet,
wan daz wir uns hân gelabet
mit wazzer und uns hân ernert
mit krûten, die wir hân verzert.
mîn schepfer, got der süeze,
der wil, daz ich hie büeze
mîn sunde in diser wilde
und daz ich menschen bilde
sol lîchte nimmer mê gesehn,
und danke gote, daz geschehn
mir die genâde von im ist,
vil liebez kindel, daz du bist
bî mir in diser wüeste hie.>
mit diser rede ersûfzte sie
gar inneclîchen unde sprach
ûz listigem herzen:< ach!
künic marke, lieber hêrre mîn,
daz wir alsus gescheiden sîn
von einander durch lüge
und durch valscher nîder trüge!>
mit diser rede manch heizer zâr
ûz ir spilden ougen clâr
aldâ begonde wallen;
sie liez die würze vallen
und die bluomen, die sie truoc,
sie want ir wîzen hende gnuoc
und saz nider in den clê.
waz sol nu diser rede mê?
diz sach und hôrte marke
und jâmerte in vil starke;
er het gesworn des einen eit,
daz die rede icht kunterfeit
wêre, die er hôrte dâ,
und saz von sînem pferde sâ
unde lief die richte hin,
dâ sîe saz die künegin;
vür sie viel er ûf sîne knie
und umbvienc mit armen sie;
er kuste sie an den rôten munt
und bat sie lieplîch an der stunt,
daz sie vergêbe im die schult,
daz er in sîner ungedult
sie wolde haben getoetet
und daz er sie genoetet
hête alsô lesterlîche.
dô sprach die tugentrîche
isôt, die blunde künegîn:
< künic marke, lieber hêrre mîn,
vor gote ich iuch vergeben hân,
swaz ir mir leides habet getân;
ich muoz daz mit urloube jehn:
und ob daz wêre geschehn
an mir enlendem wîbe,
daz ir mich von dem lîbe
âne schult und unverdâcht
an iuwerem zorne hêtet brâcht
in den schanden und in den schamen,
zwâr daz wêre iuwerem hôhen namen
doch ein vil cleinez prîsel.>
inredes tantrîsel
nam des küneges rosse goume
unde hielt ez bî dem zoume.
marke der künic hôchgeborn
begonde blâsen dô sîn horn,
ob ez ieman vernême,
daz er zu im quême,
von sînem jagetgesinde.
er hürnete alsô swinde
und wart sîn hornschal alsô grôz,
daz der walt dâ von erdôz.
der truchsêze tinas
mit sînen jagetgesellen was
dem künege alsô nâhen kumen,
daz er wol hête vernumen
sîn hornzeichen und sîn horn;
durch mos, durch distel und durch dorn,
durch holz und über gevilde
quam er in der wilde
nâch des hornes dôz gerant,
dâ er den künic sitzen vant
bî sîner küneginne.
des nam in in dem sinne
wunder über wunder
und wunderte besunder
alle, die mit im quâmen
und dise mêre vernâmen.
doch vrouten sie gemeineclich
von inneclîchem herzen sich
des vundes, den sie vunden
hêten in den stunden.
in wart dâ vröuden mê betaget,
wan ob sie hêten erjaget
tûsent hirze oder tûsent swîn.
der künic von der künegîn
seite in gemeineclîch die mêr,
wie sie hête vunden er
clagende in dem grüenen klê
und wie im tet von herzen wê
und in erbarmte swinde, daz
sie sô clegelîchen saz;
und swaz er hôrte reden sie,
daz seite er allen hie,
und daz allez sô geschach,
daz sie des küneges nicht ensach.
die rede lâze wir nu sîn.
der künic nam die künegîn
und vuorte sie mit im hin wider
heim und lebete mir ir sider
gar minnenclîchen alle vrist.
tantrîsel mit grôzer list
hête sich hin dan gestoln
und quam geloufen verholn
zu der hütten wider hin,
tristan suochte ez und vant in
und was alrêrst der werde
gesezzen von dem pferde.
und er daz kint aleine sach
kumen, alsiufzende er jach,
als im sîn triuwe gebôt:
< wâ ist die künegîn isôt?
vil liebez kint, daz sage mir!>
daz kint sprach:< ôhem, ich sage ez dir:
ich und isôt mîn vrouwe,
wir giengen in dem touwe
und lâsen bluomen unde krût,
dô quam der künic und nam sîn trût.>
< welch künic?> sprach er tristan.
< künic marke, ir êlîcher man,
mîn ôhem und der dîne.>
< owê der herzenpîne
und des leides, des mir ist
entstanden nû in diser vrist!
sô hât daz minnenclîche wîp
verloren iren zarten lîp,
der mîne hant behielt ir leben,
dô sie dem tôde was ergeben.>
daz kindel sprach zu im alsô:
< lîeber ôhem, nû bis vrô,
ir wirret zu dem leben nicht.>
ez sagete im alle die geschicht,
wie sie des küneges wart gewar
und wie sie brâchte ir rede dar
mit sô hübeschlîcher list
und wie der künic in der vrist
ir sô lieplîch engegen lief
und sie sô vriuntlîch umbeswief
und alsô guotlîch sie bat,
daz sie im vergêbe an der stat,
swaz er gein ir ie getet;
und wie er nâch der selben bet
sie kuste an iren rôten munt.
des wart her tristan an der stunt
von herzen inneclîchen vrô
und sprach zu dem kinde alsô:
< sage an, sach aber der künic dich?>
ez sprach:< jâ ôhem, er sach mich
und ich hielt im sîn pfert.>
< owê!> sprach der degen wert,
< vüere ich dich danne mit mir hin,
daz wirt vil lîchte ir ungewin,
der blunden küneginne.
der künic hât scharfe sinne
und versicht sich unser hie,
sô wirt betrüebet aber sie
und kumt die bêle blunde isôt
vil lîchte des in eine nôt.>
er vuorte daz kindel an ein pfat,
daz ez truoc hin gein der stat,
und sprach zu im:< nu louf hin în
und sage der blunden künegîn,
daz sie müeze got bewarn;
ich welle in irem dienste varn,
war mich got gelâze.>
daz kint lief sîne strâze
hin ûf daz hûs zu tintajol;
aldâ wart ez enpfangen wol
unde vant dâ mâge und man.
ei, waz tuot nu her tristan?
dâ kêrte er aber drâte
mit kurvenâlis râte
wider ûf den wilden sê
und vuor hin gein arundelê.
und als er quam zu karke,
des vrouten sich vil starke
der herzoge und die herzogîn
und sîn swâger kâedîn;
und die wîzgehande isôt
gar minnenclîch ez im erbôt:
die viere gein im giengen
und in mit kusse enpfiengen.
nû was aber die junge
isôt in hoffenunge,
daz er ir vröude solde geben
und daz er mit ir wolde leben,
als liep mit liebe leben sol.
sei het die zît gemerket wol
unde weste ouch daz vür wâr,
daz ein ende het daz jâr
des gelübdes, daz tristân
solde haben getân,
als er ir hête getân,
dô er sô lange sie liez maget.
und aber als ez nacht wart
und sich geleit die maget zart
hête zu dem manne,
nû lac ôt tristanne
die blunde isôt in herzen,
von der er sulchen smerzen
in rechter herzenliebe leit,
daz er dise isôten meit
mit werken und mit aller tât,
dâ mite gemachet schiere hât
eines jungen degenes lîp
ûz einer megde ein schoenez wîp.
waz sol ich sprechen mê hie von?
her tristan lac aber als ein ron,
als ich hân gesprochen ê.
daz tet der megde in herzen wê
und was ir leit und tet ir nôt.
< mich wundert sîn>, gedâchte isôt,
< daz der gevüege tristan
nicht zu vrouwenliebe kan
und ist sîn name doch sô grôz
und ist wol aller der genôz,
die mit ritterlîchen siten
prîs und wirde hân erstriten.
und giht man, swaz die küenen degen
manheit und ritterschefte pflegen,
daz geschehe allez durch die wîp,
sô hât her tristan sînen lîp
wunderlîch unz her verzert,
wan im solches nicht beschert
ist gewesen in keiner vrist,
daz wîbes lôn geheizen ist,
wan der den wîben nicht entuoc.>
ir selbes sin sie hier an truoc.
swie vil sie der gedanken pflac,
iedoch her tristan bî ir lac,
daz sie von sînem lîbe
nicht entwart zu einem wîbe,
und er lange daz getreip,
daz îsôt alles maget bleip.
nu vüegete ez sich an einem tage
nâch dieser âventiure sage,
daz der herzoge lovelîn
und karsîe die herzogîn
und kâedîn lîfrenîs
und isôt blanschemanîs
durch kurzewîle riten jagen.
sie hiez tristande sagen
und mit vlîze biten in,
daz er rite mit in dâ hin.
wer werte schiere sie der bet,
wan er ez doch vil gerne tet.
als sie nu quâmen ûf daz velt,
isôten pfert gienc schône in zelt,
nû reit die kurteise
bî einer wagenleise;
dâ was ûz einem brunnen
ein wazzer în gerunnen
und bî dem wezzerlîne
stuonden in lichtem schîne
bluomen unde grüenez gras.
isôt alsô gesitet was
und was ir ouch gezême gnuoc,
daz sie stêtes gerne truoc
ein vrischez bluomenkrenzelîn
ûf dem gebende sîdîn.
und sie die blüemelîn ersach,
nu muget ir hoeren, waz geschach:
isôten sie an lachten
und mit ir schîne machten,
daz sie von dem pferde trat
und trat gerichte an die stat
hin, dâ daz wezzerl vlôz.
daz wazzer von dem trite schôz,
als mir diz buoch gesaget hât,
der magde hin under ire wât;
isôten vuoz ez des betwanc,
daz ez hin ûf vil vaste spranc
hin an daz engerl alsô zart,
dâ von der hübsche nîthart
sanc, als ich vernumen hân,
< aldâ die brûnen bluomen stân>.
und als daz engerlîn wart naz,
isôt mit rede nicht zu laz
was, und ir dise geschicht geschach,
sie begonde smielen unde sprach
nicht alzu lûte in der vrist:
< diz wazzer verre küener ist
wen der küene tristan;
der ieglîchem man ein man
manlîchen wol gewesen tar,
der entorste die gerüeren dar
an die minnenclîche stat,
dâ hin mich nû gerüeret hât
âne sin diz wezzerlîn.>
die rede erhôrte kâedîn
und sprach alsus der magde zu:
< swester mîn, waz spriches du?>
< nicht>, sprach die wîzgehande isôt.
er jach:< swester, ich muoz tôt
durch die rede endelîch geligen,
ob sie mir wirt von dir verswigen.>
und sie des bruoder ernst ersach,
sie ersiufzete unde sprach:
< mîn lieber bruoder lîfrenîs,
ich arme isôt blanschemanîs
sage ez ûf genâde dir,
daz her tristan hât bî mir
alsô lange zît gelegen
und alles des nicht hât gepflegen
noch begangen mit mînem lîbe,
des ie man mit liebem wîbe
in diser werlde begienc.>
die rede kâedîn gevienc
nicht âne zorn in sînen muot
und sprach:< isôt, mîn swester guot,
swîc und sage die rede nieman;
vol wol ich dir ervaren kan
an im, warumbe daz sî:
ist dâ icht valscher kuste bî,
ez gildet mir tristandes leben,
des wil ich dir mîn triuwe geben.>
von ir gienc er sân zuhant
hin, dâ er tristanden vant;
mit diser rede huop er an
und jach:< mîn lieber vriunt tristan,
mîn swâger und mîn geselle,
des ich dich vrâgen welle,
daz solt du nemen vür guot
und sage mir, wes hâst du muot?>
< wes hân ich muot?> sprach tristân.
< daz dû isôten hâst gelân
alsô langer stunde maget?>
er jach:< wer hât dir daz gesaget?>
< ich weiz ez und wil wizzen daz,
warumme dû ir sîs gehaz?>
< ich ir gehaz?> sprach tristân.
< jâ, als ich gesprochen hân>,
sprach sîn swâger kâedîn.
tristan sprach:< ûf die triuwe mîn,
daz ich isôten minne
mit herzen und mit sinne
und daz ich die vil reine
mit ganzen triuwen meine.>
er meinete aber gene ander isôt,
die imz sô minnenclîche erbôt,
die bêle blunde ûz irlant.
kâedîn sprach sân zuhant:
< ei, wie mac immer kumen, daz
dû isôten nicht gehaz
bist und alsô bî ir ligest
und der dinge nicht enpfligest,
der ie manlîcher man
mit liebes wîbes lîp began?
ich sage dirz wêrlich vür wâr:
ist daz ich genzlîch ervar,
daz dû mîn swester smêhen wilt,
eins spiles wirt mit dir gespilt,
daz dîne vriunt beginne clagen.
ich wil ez mînem vater sagen
und ouch der lieben muoter mîn.>
< nein, lieber vriunt kâedîn>,
sô sprach der edele tristân,
< die rede solt du durch mich lân.>
< ich enlâze ir nicht, ûf mînen eit,
du ensages mir die wârheit,
von welchen sachen ez sî,
daz du mîner swester bî
ligest und sie lâzest maget.
sie ist der jâre wol betaget,
volwachsen unde schoene gnuoc;
nie keiser krône getruoc,
und solde er nemen ein wîp,
im enwêre isôten lîp
gnuoc edel unde wolgeborn.>
tristan sprach:< lâz dînen zorn
und habe einen guoten muot!
ich sage dir, stolzer degen vruot,
ein sulchez mêre, dâ mit ich wol
die hulde dîn gewinnen sol.>
dô sprach aber kâedîn:
< waz mêres möchte daz gesîn?
mir würde denne von dir gesaget,
warumbe dû sô lange maget
hâst mîne swester gelân.>
< wilt dûz in güete vorstân,
sô wil ichz gerne sagen dir.>
hie mite erlachte wol zwir
der hôchgemuote lîfrenîs,
wan er tristande in alle wîs
liep hête in dem herzen sîn;
er jach:< nu sprich an, swâger mîn!>
dô sprach der edele tristan:
< dô ich schildes ampt gewan,
des êrsten dô ich ritter wart,
dô vuor ich mange swêre vart,
âventiure suochende,
begernde und geruochende,
daz ich durch ritterlîche site
vil gevêchte und vil gestrite.
underwîlen daz geschach,
daz man mich wirde erkrîgen sach;
alsus urburte ich mînen lîp
durch megde und durch reine wîp;
under stunden daz ergienc,
daz ich darumbe lôn enpfienc;
aleine geschach daz selden.
nû muoz ich dir melden
ein âventiure, die ich verholn
dir hân und lange vor gestoln:
ich erwarp mit ritterlîcher tât,
der wêninc gnuoc begangen hât
unz dô her mîn swacher lîp,
ein alsô minnenclîches wîp,
schoene und alsô tugenderîch,
daz an tugenden ir gelîch
wart nie wîbes lîp geborn,
und an schoene als ûz erkorn,
daz ir schoene hoenet,
mit schoenheit überschoenet
gar aller wîbe schoene;
ich wêne, daz die troene
dort oben in dem himelrîch
hân nindert engel, der gelîch
ir mit rechter schoene sî;
adel und rîcheit wont ir bî.
daz selbe süeze reine wîp
gap mit iren zarten lîp
ûf mine triuwe in mîn gewalt;
dô hête ich vröude manicvalt
mit dem vil süezen wîbe,
die mit ir liebem lîbe
mirz sô minnenclîch erbôt.
daz zarte wîp heiz ouch isôt
als mîn isôt, die swester dîn.
nu hoere, vil lieber kâedîn:
dô ich bî der vil schoenen bleip
und kurzewîle mit ir getreip,
daz mich des spiles dûchte gnuoc,
und sich mîn dinc alsô getruoc,
daz ich von der trûten schiet,
ir reine triuwe ir daz geriet,
daz sie mir gap diz vingerlîn
und bat mich ûf die triuwe mîn,
ob mir mîn dinc sô quême
und swen mir daz gezême,
daz ich nême ein êlich wîp,
sô solde ich mîden iren lîp
mit sulchen dingen, als ein man
mit vrouwen werben sol und kan,
und daz ich wider quême zu ir
und sie vornême von mir,
wie ich mich het gewîbet.
durch daz gelübde blîbet
dîn swester maget und ist bliben,
sô lange und ich die zît vertriben
habe alhie in arundêle;
kâedîn, und sage dir mê,
daz gene ander blunde isôt
mirz sô minnenclîch erbôt
und hielt sô schône mich daz wîp,
daz nie man von wîbes lîp
ûf erden wart gehalden baz,
und sage dir mit loube daz.
dort in der gâlotten lant
sluoc ich zu tôde mit mîner hant
einen risen, der hiez urgân.
des landes vürste gilân
gap mir ein cleinez hundelîn,
daz sande ich der vrouwen mîn
bî einem gâlotten,
vorworcht in einer rotten:
daz was gar minnenclîch gepflogen
und hêten feien erzogen
aldort in avelunder.
des sol dich nemen wunder
und lâz ez gar âne haz,
daz sie daz hundel habet baz,
mîn vrouwe dort, mîn ander isôt,
wen mirz noch ie alhie erbôt
isôt die wîzgehande.>
dô nu von tristande
gehôrte lîfrenîs die mêr,
sân zuhant dô vrâgete er
tristanden, ob ez wêre wâr,
daz er im het gesaget gar.
dô sprach der edele tristant:
< des sol mîn lîp sîn dîn phant
unde nim daz leben mir,
ob ich habe gelogen dir,
und ob dich sîn nicht bevilt,
sô ervar die wârheit, swen du wilt.>
zuhant gedâchte kâedîn:
< zwâr, sô ensol die swester mîn
nicht gar ze lange wesen maget.
und ist ez, als er hât gesaget,
ich vare mit im aldar
und ervare ez allez gar,
daz eine und daz ander,
wie schoene und wie glander
jene isôt doch müge sîn,
und umb daz kleine hundelîn,
wie schône sie daz müge hân.>
er jach:< swâger tristân
und lieber geselle mîn,
wêre ez an dem willen mîn,
ich vüere mit dir sân zuhant
durch beschouwen in daz lant,
dâ von dû mir hâst geseit
sô vil der grôzen schônheit.>
tristan sprach:< daz sî getân;
wes ich dir gesaget hân
einez von ir schoene,
die ich in herzen kroene,
der solt du hundert von ir sehen.>
kâedîn begonde jehen:
< und sol ich mînen vrunden
dise reise kunden,
dem vater und der muoter mîn,
der wir eintrehtic worden sîn,
warumbe wir nu wellen varn?>
< nein!> sprach rîwalînes barn,
< warumb wir varen oder wie,
des sul wir nicht berichten sie,
wir sul in sagen unde clagen,
daz wie hie ligen sam die zagen
und nicht urberen unsern lîp
durch die minnenclîchen wîp.
wie sulen in daz tuon bekant,
wie wellen varn in vremde lant
suochen âventiure,
daz uns dar zu ir stiure
werde minneclîch bekant.>
hie mite giengen sie zuhant
und legeten ire willekür
dem vater und der muoter vür.
waz touc hie lange von geseit?
schoene pfert und schoene cleit
und guot gerête âne zil,
des wart in gegeben vil.
und bereitet ûf die vart.
isôten sîne swester zart
die trôste wol kâedîn
und gap ir des die triuwe sîn
und wart ir von im gesaget,
daz sie nicht lenger blîbe maget,
wan biz er mit tristande
quême wider zu lande.
sie nâmen in dâ mangen segen.
der herzoge und die herzogin
und die wîzgehande isôt
vor jâmer stalten grôze nôt
und gâben in dâ mangen segen.
hin riten sie, got müeze ir pflegen!
waz sol hie von gesaget mê?
sô sie nu quâmen an die sê,
dô sâhens einen marner
gên in vaste schiffen her,
sîn ruoder strichen gar gerade.
dô gehieldens an dem stade,
unz daz er zu in quême dar.
nû wart er ir ouch gewar
und vuor die richte gên in hin.
dô er nu quam, dô grüezete in
der tugenthafte tristant;
sîn gruoz wart im alsust bekant:
< dêus sal, cumpân kurtois!>
< merci!> sprach der litanois.
< von wannen verstu, guoter man?>
< hêrre, ich vare von litan
und vare vürbaz von tintajol;
sint ich die wârheit sagen sol,
der künic und die künegîn
sint ich die wârheit sagen sol,
der künic und die künigîn
mit grôzen vröuden dâ sîn.>
dô vrâgete in er tristant:
< und ist dir ieman dâ bekant
in der stat zu litan?>
< jâ, hêrre>, sprach der wazzerman,
< des truchsêzen eigen ich bin:
mich entriege den mîn sin,
sô erkenne ich alle die dâ wol,
die ich zu rechte erkennen sol,
und mîn hêrre tinas
dannoch dâ heime nechten was.>
tristan sprach:< vüere uns dâ hin,
ez wirt an vröuden dîn gewîn.>
< gerne>, sprach er,< hêrre mîn,
nu ziehet iuwer ros her în.>
an daz schif sie brâchten sân
allez, daz sie mochten hân.
die richte alsam an einer snuor
der schifman gein litan vuor.
der êrenrîche tinas
inredes gegangen was
durch kurzewîle zu dem stade.
nu sach er snel und wol gerade
daz schif dort her strîchen
und vaste gein im slîchen.
und ez zu dem stade quam,
dô ersach er und vornam,
daz der hêrre tristant
was aber kumen in daz lant.
her tristant von dem schiffe gienc,
tinas in minnenclîch enpfienc
und ummevienc in an der stunt
und kuste in an sînem munt
und vuorte in an sîn gemach.
tristant im zuhant vorjach
der gelegenheite sîn
und warumme kâedîn
was mit im zu lande kumen.
tinas ouch schiere het vornumen
von ern tristandes munt
umme petitcriu den hunt,
daz er het gerüemet sich,
daz in isôt sô minnenclich
und verre schôner konde hân
den etlîch wîp iren man.
tinas der gap im guoten rât,
er jach.< sint iuwer dinc sô stât,
sô wil ich îlen unde jagen,
als iuwer sache wil ich sagen
mîner vrouwen der künigîn.>
tristant gap im ein vingerlîn
und sprach gar minnenclîch zu im:
< tinas, diz vingerlîn du nim
unde vüere iz mit dir hin:
sô schiere daz die künigin
an dînem vinger daz ersicht,
sô enhât sie dar an zwîvel nicht,
ich ensî hie in dem lande.>
sust schiet er von tristande,
der vil getriuwe tinas,
und reit hin, dâ der künic was.
stîge und strâze konde er wol
hin gein dem hûse zu tintajol.
und er in die burc quam,
von dem gesinde vernam
der wol bekante tinas
vil schiere, wâ der künic was;
dâ wart im gezeiget hin.
den künic und die küniegin
gar minneclîchen vander
sitzen bî einander,
dô sie ein schâchzabel zugen.
ir ougen blicke lieplîch vlugen
über daz bret ofte entwer
von einem hin zume anderen her,
von einem her zume anderen hin.
tinas mit loube saz zu zin;
isôt ersach daz vingerlîn
tinasen an der hende sîn.
inredes der künic sprach
zu der küneginne:< schâch!>
< dâ schâch!> sprach die künegîn,
< hie buoz mit dem ritter mîn!>
< abschâch!> sprach der künic sân.
sie gedâchte:< abschâch wirt iuch getân:
mich dunket, er sî aber kumen,
von dem mir sorge wirt benumen.>
nu wart verrücket ein stein;
des huob ein kriec sich under in zwein,
den muoste bescheiden tinas,
wan anders nieman bî in was.
der stein wart ûf dem brete entwer
gerücket hin unde her,
er rückete in her; hin rückete in sie.
inredes was tinas hie,
der getriuwe von litan,
und jach:< der stein alhie sol stân!>
und greif mit der hant aldar.
alrêrst sie rechte wart gewar
isôt die blunde künegîn
ir bêamîses vingerlîn
und wart ir wêrlîch bekant,
daz ir vriunt her tristant
dâ bî ir in dem lande was
und daz ez weste tinas.
zuhant isôt die künegîn
huop ein cleinez kriegelîn
mit dem künege umb daz spil;
sie sprach:< er künic, ich enwil
nicht mê spilen zu diser zît,
habet iuch spil unde strît,
habet iuch vorlust und gewin!>
und stiez daz bret von ir hin,
sam ez in zorne wêre geschehen.
marke dô begonde jehen,
der künic edel unde wert:
< nu dar, man satel uns die pfert!
wir sulen rîten von ir hin,
unz sie vorzürne die künegîn.
tinas, wilt du rîten mite?>
tinas mit züchticlîchem site
sprach:< hêrre, ich gar müede bin.>
< sô blîp hie bî der künegin,
vil lîchte wirt sie wol gemuot.>
er bleip. hin reit der künic guot.
tinas mit der künegin
gienc an ein einoete hin;
sie sprach:< tinas, nû sage an,
wâ ist mîn lieber vriunt tristan?>
er jach:< zu litan ich in liez
und werbe gein iuch, als er mich hiez.>
< sage an, waz hât er enpoten mir?>
er jach:< vrouwe, dâ sult ir
mit dem künege daz an tragen,
morgen wen ez beginne tagen
und nicht lenger bîte,
daz er denne rîte
gein dem blanken lande hin
und iuch, vrouwe künegin,
lâze mit im dâ hin varn.
mit der reise müget ir bewarn
tristande wol daz leben sîn.>
< wie sô? vil lieber vriunt mîn,
ist tristan in keiner nôt?>
< jâ>, sprach er,< vrouwe, schoene isôt,
tuot, als ich iuch gesaget hân,
sô geniset wol her tristân.
und als ich iuch gesaget hân,
ir sult iuch fêgetieren wol
in iuwer allerbesten wât;
und morgen, sô die sunne ûf gât,
sô lât den künic rîten vor
und rîtet nâch ûf sînem spor
hin gein dem blanken lande.
mit hêrren tristande
kumt ein speher in der zît
in den hac, der dâ lît
an dem wege, dâ ir rîtet hin.>
< waz wil der?> sprach die künegin,
< oder waz schaffet er hie?>
tinas sprach:< ich sage iuch wie:
er wil ôt iuwer schoene spehen;
und ist, daz er ie hât gesehen
bî sînen tagen schoener wîp,
daz gêt tristande an sînen lîp.
des hât her sich verpflichtet.>
< hâst dû mich rechte berichtet?>
sprach sie,< vil lieber, sage mir daz!>
< ich kanz iuch noch gesagen baz
ein wetten ist von im geschehen,
er hât dem speher verjehen,
daz ir habet ein hundelîn,
daz hundel sî gewesen sîn,
daz habet ir schôner durch in,
den etelîchen vürstin
handelt unde haben kan
mit schônheit ir êlîchen man.
welt ir im behalden daz leben,
sô müezet ir hie zu rât geben,
wie daz müge geschehen,
daz sie iuch morgen alsô sehen
und mit iuch daz hundelîn.>
< tinas>, sprach die künegîn,
< ich heize isôt und binz isôt,
tristande helfe ich ûz der nôt
mit listen und mit schoenen siten.>
nu quam der künic ouch geriten.
und er von dem rosse saz,
in sînem schimpfe sprach er daz:
< vrouwe küneginne, zürnet ir noch?>
sie sprach:< jâ, ich zürne doch,
doch zürne ich unde zürne noch,
ich zürne, ich zürne und zürne doch:>
< warumb?>< dâ krieget ir zu vil,
ob ich zu einem mâle ein spil
des tages mit iuch spilen sol.>
er jach:< ich wil daz bezzeren wol.>
< wâmite welt ir bezzeren mir?>
< rechte als mir gebietet ir
und swes ir turret gebiten
mich mit züchteclîchen siten,
des selben ich iuch zwâr gewer.>
sie sprach:< daz gelobet her!>
ir wîze hant sie bôt im dar;
er gelobete iz ir und liez ez wâr.
dô sprach isôt die künegîn:
< künic marke, lieber hêrre mîn,
uns ist hie zu tintajol
lange zît gewesen wol;
ich bite iuch des innenclich,
sint daz nu hie betrâget mich,
daz wir die reise nicht ensparn;
wie sulen mit einander varn
hin gein dem blanken lande:
dâ sul wir aller hande
kurzewîle trîben
und sulen aldâ blîben
wol kegen vierzehen tagen;
beizen, birsen und jagen
sul wir mit vröuden aldâ.>
< vrouwe>, sprach der künic,< jâ,
dâ enhoeret nicht lange bete zu,
wen ich ez selbe gerne tu.>
dô sprach isôt, isalden barn:
< wenne welt ir, daz wir varn?>
< morgen vruo, rechte als ez taget,
sol ez geschehen.> dô wart gesaget
über al dem hovegesinde,
von kinde zu kinde,
daz sie schône und ritterlich
ûf dise vart bereiten sich.
nu gienc isôt, dâ tinas
an sîme gemache aleine was;
sus jach die schoene blunde isôt:
< wol hin, gewin daz botenbrôt
ab mînem vriunde tristân:
sprich, als sîn wille sol ergân,
und swenne ez morgen tage,
daz er mîn warte in dem hage,
und swâ er sî, an swelcher stat,
ûz dem hage an daz pfat
werfe er von loube ein rîsel;
sô sende ich vür tantrîsel,
daz ez des rîses neme war;
und rîte ouch ich nâch im dar;
swâ ez erbeize, dâ erbeize ouch ich.
nu grüeze tristande innenclich
der mir ist liep und ie liep was!>
< gerne, vrouwe!> sprach tinas.
her nam urloup und reit von dan
die richte hin gein litan.
tristan im ingegen gienc,
gar minnenclîch er in enpfienc.
er dankte im schône in der zit
und jach:< hêrre mîn, vrô sît,
getriuwer edeler tristân,
alle iuwer wille sol ergân.>
und allez, daz im îsôt
die blunde bî tinas enpôt,
daz wart im schiere geseit,
von ende zu ende vür geleit.
her tristan diser lieben vart
vrô von ganzem herzen wart,
daz er ie dar kumen was.
und der getriuwe tinas,
von arte edel und geslacht,
der pflac sîn schône die nacht
und alsô minnenclîchen wol,
alsô vriunt vriundes pflegen sol.
des morgens dô ûf gienc der tac,
tristan der huop sich in den hac
und sîn geselle kâedîn.
der künic und die künegîn
und mange wunnenclîche schar
von rittern und von vrouwen clâr
wâren ûf die vart bereit,
schône und rîchlich gecleit
wol nâch irem rechte.
der köche, küchenknechte,
buoben und garzûne
und swaz dâ pedûne
in beiden hoven mochte sîn,
des küniges und der künigîn,
der reise wart dâ nicht gespart:
jager unde valkener,
des küniges amptman, derre und der,
die huoben ûf die strâze sich;
vil mangen soumer rîchlich
sach man dâ soumschrîn tragen;
vil wol geladener kamerwagen
begonden dâ soumschrîn tragen;
die schrîber und die capelân
und kamerêre dar nâch riten.
gar nâch küneclîchem siten
vür den hac reit aldar
mit manger ritterlîchen schar
der edele künic marke.
nu burgen sich vil starke
tristan unde kâedîn
in den hac vaste hin în,
daz ir nieman wart gewar,
unz daz sie verzogeten gar.
dô nû der künic hin vür quam,
tristan ein grüenez rîsel nam
und warf ez in den wec aldar,
daz sîn tantrîsel würde gewar
und ez vunde ligen dâ.
nû quam ouch geriten sâ
die allerwunnenclîchste schar
von manger juncvrouwen clâr
und von den schoensten vrouwen,
die man ie beschouwen
dorfte ûf erden oder gesehen.
ir roeselechter wangen brehen
gap dem rôsen widerglast.
kâedîn, des landes gast,
sprach zu hêrren tristan:
< trût geselle, nû sage an,
wer ist die wunnenclîche schar,
die alsô schoene und alsô clâr
kumt in sô lichtem schîne?>
dô sprach zu kâedîne
tristan:< vil lieber kâedîn,
ez ist mîn vrouwe die künegîn,
daz sî dir wêrlîch gesaget;
die kumt mit manger stolzen maget
und manger schoenen vrouwen.
du solt noch hiute schouwen,
daz ich dir wâr hân geseit.>
selbander ie die vrouwe reit
in rîcher wête glander;
ie zwô neben einander
riten wunnenclîch gecleit.
bî etlîcher ein ritter reit
durch daz er was ir redegenôz;
der zît sie wêninc dô verdrôz.
kâedîn sach alles dar
und nam ir besunder war.
swie schoene in eine dûchte,
sô gleste und e lûchte
aber eine schoener dort her;
und von ieglîcher vrâgete er
tristanden den gesellen sîn:
< tristan, ist daz die künegîn?>
tristan sprach alles:< nein!>
alsô lange, daz in erschein
in wunnenclîchem schîne
die clâre kamelîne,
die von der scheteliure;
bî der reit die gehiure,
die süeze wolgetâne,
die schoene maget brangâne.
und als er kamelînen
sach glesten unde schînen,
daz minnenclîche bilde,
sô schône über daz gevilde
und sie gap sô lichten schîn,
er jach:< ich sehe die künegîn!
sô mir sêle unde lîp:
ich ensach nie schoener wîp!
tristan, du hâst mir wâr geseit!>
dô sprach tristan mit hübescheit:
< sie enist sîn nicht mîn vrouwe isôt;
die wêre kûme ein morgenrôt
gein jener brehenden sunnen,
die dû noch hiute in wunnen
solt in grozen vröuden sehen.>
und er im des het verjehen,
dô truogen zwêne zelter
über daz gevilde gein in her
ein schoene rosbâren:
die ros beide wâren
gar wunnenclîch gezieret,
rîchlîch verlankenieret
gar mit edelem baldikîn.
mit schoenen tuochen sîdîn
die bâre was gezieret gnuoc,
die daz hunthiusel truoc.
daz hiusel daz was guldîn,
dar inne was daz hundelîn
petitcriu, daz gesant
uz der gotinne lant
gilâne wart durch wunder
dort her von avalunder
und daz der edele tristan
mit strîte manlîch gewan.
dar nâch reit die schoene isôt,
gein der alle schoene tôt
was, die bî iren lebetagen
maget oder vrouwe mochte tragen,
tristandes vröuden houbetschatz.
sie gebârte, als ob sie sprêche tratz
allem dem, daz schônheit
in dieser werlt von wîben treit.
ir pfert hête einen senften ganc,
von golde erglenzete und erclanc
gar allez ir gereite.
tantrîsel ir geleite
was und der listige antret.
ahiu, wie schône sie het
sich ûz gefêgetieret,
gesprenzet und gezieret,
in ir bestez gewant!
ir mantel was ein blîant,
durchworcht mir golde durchslagen
sô rîchlîch, daz ich nie gesagen
hôrte von sô rîcher wât
und ouch mîn ouge nicht enhât
sô kostebêre ein cleit gesehen.
vier lîsten sach man drinne brehen
von arabischem golde fin;
vil saphir, smaragde und rubîn
wâren mit kunst dar în geleit.
diz rîche kostebêre cleit
mit wîzen harmbalgen was
underzogen, als ich las.
den tiuweren mantel vuorte sie
ob alle iren cleide hie,
die sunnenbrehende lichte isôt;
zu beiden sîten sich erbôt
der mantel ab dem pferde
vaste hin ûf die erde.
roc und suckenîe
die reine, wandels vrîe
vuorte sie dar under,
geworcht in avalunder
von der gotinne hende.
und swaz ich von gebende
ie gehôrte oder ie gelas,
noch rîcher ir gebende was,
daz sie dâ truoc die reine,
mit edelem gesteine
gezieret und durchwieret,
durchwieret und gezieret
schône und kostelîchen gnuoc.
ir houbet eine krône truoc
ob dem gebende glander:
ich enwêne, daz alexander,
künic artûs unde salatîn
getruogen krône ie sô fîn
von arabischem golde.
vil edeler crisolde,
smaragde und topazius,
ônichus und sardius,
der lâgen vil dar inne.
sus reit die küneginne
gein dem hage, die blunde isôt.
nu was ouch durch daz morgenrôt
gegangen ûf die sunne.
isôt die spilende wunne
gap widerglast der sunnen.
der sunnen und der wunnen
widerglast und widerschîn
wart sô grôz, daz kâedîn
erschrac und sprach zu tristân:
< sich, sich, was ich ersehen hân:
dort an dem himel ein sunne stât
und hie ein ander sunne ûf gât!
ei, wie ist disem dinge alsô?
sint nû der sunnen worden zwô?
zwâr, daz bezeichent etewaz.>
tristan der sprach:< ich sage dir daz:
jene sunne, die dort stât
und durch die wolken ûf gât,
die ist des himels sunne;
sô ist mîns herzen wunne
hie diser lichten sunnen schîn,
isôt mîn vrouwe, die künegîn,
die mit ir lichtem glaste
her in mîn herze vaste
kan sô wunnenclîchen brehen.
kâedîn, kanst dû nu spehen
wîbes schoene>, sprach tristan,
< sô sich die schoene isôten an,
die spilende sunne von irlant.>
inredes quam her gerant
daz edele und daz werde
und erbeizte von dem pferde,
daz hübsche kint tantrîsel,
und hob ûf daz rîsel,
daz von grüenem loube gar
tristan het geworfen dar.
umb sîn houbet ez daz swanc.
nu quam dar nâch nicht über lanc
die künegîn an die selbe stat;
ab dem pferde sie dô trat
und saz nider in den clê;
dem hundel lockte sie und schrê:
< zâ, petitcriu, zâ, zâ, zâ!>
daz hundel quam geloufen sâ
ûz dem hiusel guldîn
her gein der blunden künegîn.
ez walgete in den bluomen sich,
sîn houbt ez schutte weckerlich,
sîn ôren claften im dar an;
hie mit ez pfûchzen began
und weibezegelte gein ir.
sie nam ez mit lieplîcher gir,
gein herzen sie ez dructe,
sie helsete ez und smucte
gar lieplîch ûf ir bruste.
ob sie daz hundel kuste,
des entar ich sprechen nicht vür wâr.
isôt die küneginne clâr
des hundels cleine verdrôz;
sie legete ez schône an ire schôz
und nam mit ir wîzen hant
iren mantel von blîant
und behulte ez dâ mite.
die geschicht und die site
gar wol merkte kâedîn
und sprach alsô:< geselle mîn
und lieber swâger tristân,
ich wil des eides dich erlân.
ich weiz wol, daz mîn swester isôt
ez dir nie sô wol erbôt,
swie vil sie triuwen gein dir wielt,
und dich sô schône nie gehielt,
sam isôt die künegîn
tuot diz kleine hundelîn.
ich neme ez ouch ûf mînen eit
und ist die ganze wârheit,
daz ich gesach nie schoener wîp
noch alsô wol gestalten lîp,
alsam sie hât die künegîn.>
dô nam ouch sie daz hundelîn
und satzte ez in sîn hiusel,
sie sperte zu daz cliusel
und saz wider in den clê.
< ach>, sprach sie,< mir ist gar wê
worden an dem herzen;
owê, owê des smerzen,
der mich nû bestanden hât>
sie viel mit der rîchen wât
ûf daz gras die lenge.
sie sprach:< ein wazzer brenge
iuwer einez balde mir!>
kamelîne saz zu ir
und nam ir houbt in ire schôz.
in siuche enwas nicht alzu grôz.
ir was der minne smerze
geslagen an daz herze.
des enmochte ir wîp noch man
gebüezen wen her tristan,
der ir doch nicht gar verre enwas.
der half ir, daz sie genas
dar nâch in der selben nacht.
nû wart ouch daz wazzer brâcht;
die küneginne wart gelabet.
ich enweiz, ob irz vernumen habet:
dô heiz sie kumen antret.
antret quam an der stet;
sie sprach:< vil lieber knecht mîn,
nu rît hin zu dem hêrren dîn
und sage im, daz ich arme isôt
vil nâhen sî gelegen tôt,
als dû wol selbe hâst gesehen.
dû solt im ouch des verjehen,
ich enmüge nicht über daz wazzer,
mîn lîp siech unde lazzer
mac nicht die vart erlîden.
mich muoz der künic mîden
dise nacht durch sîne zucht.>
sus jach die küniclîche vrucht:
< ich wil hie disehalb blîben,
die nacht alhie vertrîben
unz morgen, sô der tac ûf gât;
ob mich die krancheit verlât,
sô wil ich vrôlîch zu im kumen.
antret, hâst dû daz wol vernumen?>
< jâ>, sprach er,< vrouwe künegîn,
ob sich gevüeget die reise mîn,
daz mir der tac entslîfet
und mich die nacht begrîfet,
sol ich danne blîben dort?>
sie sprach:< jâ, daz ist wol mîn wort.>
er wêre ir lieber tôt gewesen
dort wen alhie bî ir genesen.
hin reit der hemische antret;
swaz in sîn vrouwe geheizen het,
daz warp er gein dem künege sâ
und bleip bî im die nacht aldâ.
waz touc hie lange rede nu?
tristan der hête allez zu
beide gehôrt und gesehen;
und allez daz dâ was geschehen,
daz nam er in daz herze sîn;
und wâ die nacht die künegîn
wolde ligen, daz weste er wol:
des wart sîn herze vröuden vol
dem stolzen und dem genenden.
zwâr sie endorfte im senden
keinen boten in der stunt,
wan sie mit ir selbes munt
hête im die ganze wârheit
geoffenbâret und geseit.
doch lief sie hin an den hac,
dâ engegen, dâ tristan lac;
ir hende sie zusamne sluoc
wol drîstunt und rief lûte gnuoc;
alsô sprach die künegîn:
< schû, schû, ir cleinen vogelîn!
ir habt uns hie gesungen vil,
nu vlieget hin, dâ ich hînt wil
ligen an dem wazzer dort!
ir seht wol, ûf des wazzers bort
dâ stêt ein linde wolgestalt,
dar under enspringen manicvalt
bluomen gel, blâ unde brûn:
aldâ wil ich mîn pavelûn
bî der linden ûf slâhen.
dâ hin sult ir gâhen,
sitzen ûf die linde,
und singet uns dâ swinde
vol schône in süezem dône,
des ich iuch alsô lône:
ich lâz iuch iuwer lîpnar
dâ ligen, swenne ich danne var.>
diz tet îsôt umbe daz
tristan erkente deste baz
die stat, dâ er kumen hin
solde zu der künegin.
diz was gar listeclîch getân.
sie brach ûf und vuor hin dan
vaste gein des wazzers vluot;
dâ liez die küneginne guot
ûf slahen schône ir gezelt
bî die linde ûf daz velt.
der tac sleich hin und quam die nacht.
her tristan wîse und wol bedâcht
sprach zu lîfrenîse:
< nu slîch mir nâch gar lîse,
unde swâ ich hin gê vor,
dâ gê mir nâch ûf mînem spor!>
sie slichen in dem hage hin
und quâmen, dâ die künegin
in ir pavelûnen was.
nu was durch bluomen und durch gras
geloufen hin tantrîsel,
von einem boume ez rîsel
durch sîne kurzewîle brach.
sîn ôhem ez vil wol ersach
und begreif ez mit der hant.
ez sach in an und sprach zuhant:
< bist dû daz, lieber ôhem mîn?>
< jâ>, sprach er,< wâ ist die künegîn,
mîn vrouwe clâr, die schoene isôt?>
ez sprach:< bî mir sie dir enpôt,
swenne sich die vrouwelîche schar
gelegete und daz gesinde gar,
sô sal ich blâsen diz hornelîn,
sô solt dû und kâedîn
in daz gezelt verholne kumen.>
und er die rede het vernumen,
er jach zu dem kindelîn:
< nu gê zu ir hin wider în
und sage ir, daz ich hie sî
in disem hage ir nâhem bî.>
ez gienc und kniete vür sie
und rûnte ir zu; ez weste wol, wie
ez zu sulchen dingen
sîn rede solde vorbringen.
ez sprach:< vrouwe, ich iuch daz sage,
alhie bî uns in dem hage
ist mîn ôhem tristant.>
die küneginne sprach zuhant:
< seites du im, daz ich dich hiez?>
< jâ, und ich des nicht enliez.
swenne er hoeret diz hornelîn,
sô kumet er zu iuch her în.>
die küneginne dô hiez sân
daz gesinde slâfen gân;
zu der vrouwelîchen schar
sprach sie:< nu dar, nu dar, nu dar!
ieglîche gê an ir gemach!>
sie giengen ûz; und daz geschach,
sie alle sie von ir treip,
nieman dar inne bî ir bleip,
wîp noch man, diser noch der,
wan ir getriuwer kamerer,
der hübsche paranîsel,
und daz kint tantrîsel.
brangâne und kamelîne,
zwô megde in lichtem schîne.
wâren ouch dar inne bî ir bliben;
die anderen het sie ûz getriben.
tantrîsel blies sîn hornelîn,
tristan unde kâedîn
den hornschal vernâmen,
vil schiere sie dô quâmen
ûz dem hage über daz velt
zu der vrouwen in daz gezelt.
isôt die schoene gein in gienc,
gar minnenclîchen sie enpfienc
tristanden ir amîsen
und mit im lîfrenîsen.
under ougen sie lieplîch an sach
tristanden lachende unde sprach:
< sît willekum, mîn bêamîs!
und ouch ir, her lîfrenîs,
gote und mir sît willekumen!
ich weiz ez unde hânz vernumen,
daz ir heizet kâedîn.>
dô nigen sie der künegîn
und sageten ir grôzen danc.
vor dem bette ûf eine banc
gar schône sie dâ nider sâzen,
dar ûf geleget âne mâzen
gar tiuwere polster wâren,
bedecket mit tuochen clâren,
geworcht ûz edelin sîden.
her tristan nicht erlîden
diz sitzen mochte lange,
im was ôt ande und ange,
wie er quême an daz bette hin
und sie mit im die künegin.
brangâne und kamelîne
die nâmen kâedîne
und satzten in guotlich
mit schoenen züchten zwischen sich.
lieplîch sie mit im kôseten
und sîner rede sie lôseten;
diz schuof ir megetlîcher prîs.
tantrîsel und paranîs
die schancten unde guzzen în
môraz, clarêt unde guoten wîn
und truogen in mit züchten dar
in köpfen rôt von golde clâr,
durchleget mit edelen steinen
gar tiuweren und reinen
von manger varwe glander.
sie kôseten mit einander,
jene zwei und dise driu.
daz hundelîn petitcriu
daz hête îsôt in ir schôz
und streichete ez mit ir henden blôz.
sie redete mit tristande
von liebe manger hande
und sach im in die ougen
offenbâr, nicht tougen:
und swaz sie marken dô verstal,
vor disen sie daz lützel hal,
die bî ir wâren alhie
und ir untriuwe erzeigeten nie.
swie vil die minnenclîche isôt
tristande süezer rede bôt,
doch stuont im herze unde sin
alles an daz bette hin.
darumbe sprach her tristân:
< wol ûf, wir sullen slâfen gân!>
dô sprach der geselle sîn:
< wâ lige ich armer kâedîn,
enlender gast dis landes?
mîn und hern tristandes
nachtsedel werden nindert glîch.>
dô sprach isôt gar tugentlîch:
< wes schimpfet ir, er jungelinc?
ich weiz wol, daz ir iuwer dinc
habet beredet mit in zwein,
daz vil lîchte under in ir ein
noch hînt wirt iuwer bettegenôz.>
< sô wêre mîn gelücke grôz>;
sprach er;< doch zwîvel ich dar an,
wen ich sîn nicht geworben hân.>
< geworben?> sprach die künegîn.
< nein, vrouwe>, sprach do kâedîn,
< leider ich enhânz geworben nicht.>
< aldester wirser iuch geschicht:
habet ir sîn nicht geworben,
sô mac ez sîn vortorben;
wan manic dinc vertirbet,
des man nicht enwirbet,
daz nimmer vorturbe,
der ez mit vlîze wurbe.
gedenket an daz sprichwort
und habet in herzen muotes hort
und versuochet ez noch baz:
unversuochet, waz touc daz?
brangâne und kamelîne,
die sint in sulchem schîne
und alsô minnenclîch gestalt,
daz sie vröuden manicvalt
wol mugen geben einem man,
der umb ir hulde werben kan.>
sie wincte kamelînen,
der kiuschen und der fînen
des lîbes und des herzen,
die âne valsches smerzen
was vollenkumen ein maget clâr,
und warf ir ein küssel dar
und sprach:< kamelîne,
diz küssel kâedîne
dû lege under daz houbet sîn,
daz er dâ bî gedenke mîn
noch hînt und hern tristandes,
wen er ein gast des landes
ist; darumbe man im sol
betten hêrlîch unde wol.>
der maget daz küssel wol bekant
was und verstuont sich zuhant,
warumb ez ir geworfen wart,
sie weste vil wol ouch sîn art.
her tristan gienc zu bette hin
und sie mit im die künigin.
swes sie dâ begonden nu,
dâ vüeget mir nicht zu redene zu.
dise vünfe bliben hie;
zu einander sâzen sie:
die maget kamelîne
die saz zu kâedîne,
dem jungen lîfrenîsen;
sie wolde im zucht bewîsen,
der ir in herzen nie gebrast,
wen er ein enlender gast
aldâ was in dem lande.
mit rede manger hande
kurzte sie im die stunde
sô lange, unz er begunde
werben umb ir minne;
ûz megetlîchem sinne
konde sie guotlîch im versagen.
her begonde ôt vürbatz jagen
mit süezer rede vaste dar
und erbat die maget clâr,
daz sie ir minne im gehiez
und ez doch nicht wâr enliez.
sie vuorte in an ein bette
und jach, daz er enpfette
sich und legete sich dar în,
sie wolde sîn slâfgeselle sîn;
des wart er inninclîchen vrô.
her legete sich an daz bette dô
in lieber hoffenunge.
nu nam die maget junge
der zouberîe küsselîn
und legete ez under daz houbet sîn:
zuhant gelac er als ein stoc
oder als ein erstochen boc -
mit urloube ich daz sagen muoz.
her enregete weder hant noch vuoz;
ûf dem küssel er entslief.
die schoene kamelîne lief
hin zu brangânen wider
und legte sich an ir bette nider.
dô legete sich tantrîsel
zusamme und paranîsel.
dô nû die nacht ein ende nam
und die sunne wunnesam
ûf gienc durch daz morgenrôt,
her tristan und die blunde isôt
von dem bette giengen,
einander sie geviengen
bî den handen gar lieplîch
unde giengen wunnenlîch
mit vröuden âne pîne
dort hin, dâ kamelîne
lac und ouch brangâne,
zwô megde wolgetâne;
die beide hiezen sie ûf stân
unde vrâgeten sie sân
von hern kâedîne.
sô sagete in kamelîne
alle die gelegenheit.
und als sie in ez het geseit,
in iren vröuden her tristân
und vrouwe îsôt nâmen sân
kamelînen zwischen sich
und vuorten sie gar heimelich
zu lîfrenîsen, dâ er lac
und ûf dem küssel slâfes pflac,
und legten sie an den armen sîn
und ructen im daz küsselîn
ûz dem houbet endelîchen her;
und alzuhant erwachete er.
und als er was erwachet,
geschimpfet und gelachet
wart ob im dô harte vil.
sie enhêten zwâr kein ander spil
vür in genumen alhie:
< wol ûf, wol ûf!> sprachen sie,
< her briutegum und iuwer brût,
her kâedîn und iuwer trût,
ir habet lange gnuoc gelegen,
minne und slâfes gepflegen.>
kâedîn dô swinde erschrac,
dô im die minnenclîche lac
in ir wât an dem armen sîn.
< zêther über daz leben mîn!>
sprach er;< waz hân ich getân?
hân ich die schoene maget gelân,
wê mir hiute und immer wê!
daz überwinde ich nimmer mê
gein megden noch gein wîben;
ich muoz immer blîben
ungevröuwet von in.>
die maget stuont ûf und gienc hin
von im; hin wider sie dô sach
im under ougen unde sprach:
< kunnet ir megde triuten?
wêrlîch ir soldet riuten
billîcher dort in jenem hage,
wan daz ir liget als ein zage
bî einer minnenclîchen maget.>
nu hête ez ouch sô wol getaget,
daz allez daz gesinde
von kinde zu kinde
ûz dem slâfe erwachete
und sich von bette machete.
nû muoste aber her tristan
von der küngeginne dan
in liebe und ouch in leiden
gar heimelîchen scheiden.
iedoch schiet er minnenclîch
von der vrouwen tugenderîch;
er gap ir mangen umbevanc,
als in die herzenliebe twanc,
und kuste sie wol hundertstunt
an iren viuwerrôten munt
und bôt ir sînen süezen segen
und bat got ir êren pflegen.
hin schiet er unde kâedîn,
der wêrlîch in dem herzen sîn
truoc jamer unde herzenleit,
durch daz er die schoene meit,
die clâren kamelînen,
die reinen und die fînen,
nicht zu wîbe het gewunnen.
dô sie nû entrunnen
gar heimelîche von dan,
lîfrenîs und tristan,
durch den hac in ein tal,
in dem grunde kurvenal
gewartet hête der werden
selbander mit den pferden.
sie sâzen ûf und riten hin
durch ires lebenes gewin
gein litan, da tinas
ir rechter vriunt mit hûse was.
waz tet sie nû die künegin?
sie vuor ôt über daz wazzer hin
zu dem küngege marken,
der in sîns herzen arken
sie nû mit triuwen meinte,
daz er ir wol erscheinte
mit mangerhande dingen.
wie disen jungelingen
gelunge hie zu litan?
ich wol iuch daz bescheiden kan:
dô wart der edele tristant
aldâ siech sâ zuhant.
er siechte und sochte
sô lange, daz im tochte
zu vröuden wênic sîn leben.
doch wolde im unser schepfer geben
die genâde, daz er genas.
und der getriuwe tinas
der tet im ie daz beste.
die küneginne weste
alle sîne siuche wol.
und sie was nû zu tintajol
von dem blanken lande kumen
und sie hête vernumen
von tinâse dem litanois,
daz tristan der kurtois
was von siuche alsô kranc,
die krancheit sie von herzen twanc
und truoc der siuche smerzen
mit im an dem herzen;
sie sande im paranîsel
zu boten und tantrîsel,
die brâchten im erznîe,
die im die valsches vrîe
sande, sîn amîe isôt.
dicke und ofte sie im enpôt,
daz sie den selben smerzen
mit im an dem herzen
dolte, den er trüege.
tantrîsel was gevüege
und warb ez allez heimelich.
tristan begonde bezzern sich
und kobern an dem lîbe,
wan von dem zarten wîbe
wart sîn verrens wol gepflegen.
dô wol genesen was der degen
und kumen von der siuche gar,
sîn reidez hâr er abe schar.
dô quam ouch tantrîsel,
der triuwen amîsel,
her geriten zu litan.
und ez tristant des êrsten an
mit innenclîchen ougen sach,
er enpfienc ez unde sprach
siufzende zu dem kindelîn:
< wie gehabet sich die künegîn?>
daz kindel sprach:< waz siufzes du?
vil lieber ôhem, daz sage mir nu!>
daz kint er siufzende an sach:
< vil liebez kindel>, er jach,
< leider mir tuot siufzens nôt,
daz ich die minnenclîche isôt,
die künegîn mîn vrouwen
sol nimmer mê beschouwen
und muoz an disen leiden
sus von dem lande scheiden.>
daz kint sprach:< ôhem, gehabe dich wol,
dar zu ich dir wol râten sol
unde wol dir wêrlîch sagen,
daz du sie bî dînen tagen
nie mochtes alsô wol gesehen
sam nû.>< wie möchte daz geschehen?>
sprach er,< du redist als ein kint,
wan dû bist noch an witzen blint.>
daz sinnege tantrîsel
< des sî mîn lîp dîn gîsel>,
sprach ez,< ôhem tristant,
und mîn wârheit dîn pfant,
daz du mîne vrouwen
nâch dînem willen schouwen
macht, ob dû wilt volgen mir,
des trûwe ich wol gehelfen dir.>
er jach:< vil liebez kindelîn,
sage an, waz ist der rât dîn?>
tantrîsel was mit rede balt;
ez sprach:< ôhem, du bist gestalt
glîch einem rechten tôren
an houbte, an glanze, an ôren:
daz vleisch ist dir entwichen,
die varwe ist dir verblichen,
dîn ougen sint dir în gesmogen,
dîn nase ist dir ûz gebogen,
dîn stirne und dîne wangen
mit runzelen sint bevangen,
dîn lîp ist dürre unde mager,
dîn antlitz bleich unde hager,
dîn hals ist cleine unde lanc:
mache nu toerisch dînen ganc
und lege narrencleider an,
sô sprechen wîp unde man,
du sîs ein gief, swer dich gesicht.
du ensolt wîslîch gebâren nicht;
du habe toerische site
und rede nerrische hie mite,
sô wirt den liuten unbekant,
daz dûz bist, her tristant,
sô macht du vür den künic gên
und vür die küneginne stên,
sô wênen sie in alle wîs,
daz dûz ein rechter tôre sîs.>
her tristan wart der mêre vrô
und sprach zu dem kinde alsô:
< nu habe danc, vil liebez kint,
dû bist nicht an witzen blint;
wêrlîch, du hâst mir wâr geseit.>
er hiez im ein tôrencleit
an der stête machen:
von wunderlîchen sachen
ein roc seltsên getân
und eine gugelen dar an
ûz snoedem tuoche, daz was grâ;
dar ûf gesniten hie und dâ
narrenbilde ûf rôter wât,
daz nieman gesehen hât
sô toerisch einen roc gestalt.
den legete an der degen balt,
der nie tôren wart genôz,
und nam einen kolben grôz
und michel gnuoc in sîne hant;
und einen kêse hiez tristant
legen in sîn gugelîn,
sô er weichest mochte sîn.
zu tinâse von litan
nam er urloup und schiet von dan.
kurvenal und kâedîn
die muosten aldâ beiten sîn.
sus kêrte er dan und weste wol
den rechten wec gein tintajol.
des êrsten dô er in die stat
alsô toerischen trat
und alsô nerrisch was gestalt,
man und vrouwen, junc und alt,
die liefen alle gein im sân
und kaften disen narren an,
und swenne er den kolben zôch,
ieglîchez vaste von im vlôch.
sus quam er ûf die burc hin,
dâ sie saz die künegin
und dâ der künic bî ir saz.
der wîse tôre nicht vergaz,
als in tantrîsel lêrte;
sînen ganc er ouch verkêrte,
sîn houbt begonde er vaste wegen
unde mit den vüezen schregen.
sus gienc er gîgengarren
glîch einem rechten narren:
gar toerisch wâren sîne trite
und nerrisch alle sîne site.
und er die künegîn an sach,
mit nerrischer stimme er sprach:
< go, go, go, go, go, go, got
grüeze iuch, vrouwe, sunder spot;
sît irz die küneginne,
sô gebet mir iuwere minne.>
allachende sprach sie:
< guot man, der künic sitzet alhie.>
den künic er toerisch an sach,
er vingerzeigete ûf in und sprach:
< phiu! sol der ein künic sîn?
er wêre kûme ein künegelîn
bî mir, als ich ein künic bin.>
der künic und die künegin
begonden vaste lachen nu.
daz hovegesinde lief allez zu
und sâhen disen narren an.
dô greif er in die gugelen sân
und nam den kêse in sîne hant;
der willetôre her tristant
greif so grimmeclîch dar în,
daz im durch die vinger sîn
ran daz kêsewazzer.
sîn tôrenroc wart nazzer
vor dem herzen hin und her.
in den kêse dô beiz er
in toerischem sinne.
und warf der küneginne
einen bizzen gein dem munde.
daz muote an der stunde
den künic und zôch den tôren
vaste bî den ôren;
in grôzem zorne hiez er in
ziehen von der künegin.
der tôre sînen kolben zôch
ûf mit beiden henden hôch,
nâch dem künege er dô sluoc.
antret der dûchte küene gnuoc
und lief dem künege vür den slac:
den sluoc er, daz er dâ belac
unversunnen und betoubet;
er hête in an daz houbet
troffen alsô swinde;
swaz er im von kinde
hête leides ie getân,
daz mochte er nû gerochen hân.
er liez mit slegen umbe gân.
sie vluhen alle von im dan:
der künic und die künegin,
einez her, daz ander hin,
ritter und junchêrren,
die minren und die mêrren;
vrouwen und juncvrouwen,
die mochte man dâ schouwen
über einander vallen.
iedoch tet er in allen
nicht wen dem einen, der dâ lac,
dem worden was der êrste slac.
der lac noch unversunnen dort,
ern gehôrte nimmer mê kein wort.
von dem slage des tôren
wart er toup in den ôren;
im tâten gar wê sîne gelide.
dô sprach der tôre:< nû sî vride!>
und sach hin gein der künegîn
und reckete ûf den vinger sîn:
< vriundel machen, vriundel machen!>
sprach er und begonde lachen:
< nimmer tuon, nimmer tuon!>
ei, süezer rîwalînes sun,
wie gar ir nû ein narre sît!
ir habet doch alle iuwer zît
mê starker lanzen verswant
wan tôrenkolben in der hant
getragen nâch der narren sît!
der künic satzte sich hie mite;
in dûchte, daz des tôren muot
hête verzürnet und daz er guot
wolde gein den liuten sîn.
bî im gesaz die künegîn.
daz kindel tantrîsel quam;
die künegîn von im vernam,
daz diser toerische man
was ir amîs her tristan;
daz dûchte sie wunderlîchen gnuoc.
die süeze küneginne kluoc
begonde in minnenclîche an sehen
und mit ir spilenden ougen brehen
tet sie kunt tristande,
daz sie in wol erkande.
die tische wurden nû bereit,
tuoch und brôt dar ûf geleit.
der künic nam wazzer unde saz
mit der künegîn und az;
der tôre mit dem kolben sîn
sich satzte zu der künegîn.
er leit darumbe cleine swêre,
swem ez liep oder leit wêre;
und swaz man dem künege truoc,
des az im der tôre gnuoc.
ob ez den künic müete,
doch liez er durch sîn güete
den narren sitzen dâ bî in;
und sie die blunde künegin,
sîns herzen trût, die süeze isôt,
die sneit im underwîlen brôt
und legete im vür manch guot mursiel,
die stiez er toerische in den triel.
nu sach er vor dem tische stân
melôt petit von aquitân,
daz vervluochte getwerc,
daz im was am ein blîen berc
in ougen und in herzen.
wie er gevüegete im smerzen,
tristan im des gedâchte.
inredes man brâchte
dem künege ein wiltprête her
und dâ mit einen pfeffer, der
was alwallende heiz.
den nam der tôre, als ich ez weiz,
und sprach dem getwerge zu:
< wêningez mennel, sûf ouch du!>
den pfeffer alsô heiz er gôz
im under sîn antlitze blôz;
sîn ougen im verbrunnen,
daz si ûz dem kopfe im runnen.
er gedâchte selbe wider sich:
< lâ sîn, ich hân gerochen mich
wol an dem unkunder.>
er treip ôt michel wunder
mit toerischer wîse.
dem künege ich daz prîse,
daz er disen ungevuoc
durch sîne tôrheit im vertruoc.
dô man nu gaz und daz geschach,
der künic zu sîner vrouwen sprach:
< vrouwe, ich wil rîten jagen;
ich mac in disen acht tagen
nicht her wider zu iuch kumen;
werbet hie heime unsern vrumen
und pfleget mir des tôren wol,
daz ich immer dienen sol.>
der künic reit hin, der tôre bleip.
swaz er nu nerrischeite treip
mit rede und mit gebêrden,
daz enmöchte ûf der erden
nieman vollenschrîben.
den minnenclîchen wîben
vortreip er hie die stunde
mit nerrischem munde
und ouch mit toerischem siten.
nu begonden in die vrouwen biten,
daz er in sagte sînen namen.
er jach:< des wil ich mich nicht schamen:
ich heize peilnetosî
und bin isôten liep dâ bî.>
die vrouwen sprâchen in der vrist:
< der name dir wol mêzic ist
und lûtet toerischen gnuoc.>
isôt die küneginne kluoc
den namen widersinnes las;
und waz dar inne verborgen was,
daz wart ir schiere bekant:
isôtenliep sie drinne vant.
der küneginne lobesam
begonde lieben der nam,
mit schimpfe was sie dem tôren bî
und nante in ôt peilnetosî.
der tac vergienc und quam die nacht.
peilnetosî sich wol bedâcht
hête, wâ er wolde ligen:
er gienc hin ûf an einer stigen,
ein narrenstrôel er mit im nam,
als einem tôren daz gezam.
vür die kemenâten legete er sich
dar inne die vrouwe minnenclich
zu slâfen mit dem küngege pflac;
der tôre toerisch dâ gelac.
sînen kolben, den er truoc,
den smucte er zu im lieplîch gnuoc,
an sînen armen er in twanc
und huob an unde sanc
lûte und nicht gar lîse;
in toerischer wîse
lac er unde golte,
mit narrenstimme er holte
und was diz wort ie dâ bî:
< tosî, tosî, tosî, tosî!>
hie mite rief er genôte
der blunden isôte.
die küneginne erhôrte daz,
in irem herzen sie daz maz,
was bediute diz wort.
sie greif aber an daz ort
des wortes unde las hin wider;
dô vant sie verborgen sider,
als ir wîsheit gebôt,
ir selbes namen isôt.
dô sprach die küneginne sân:
< wol ûf, wir sulen slâfen gân!>
mit ir gienc brangâne,
die maget wolgetâne.
dô sie nû getrâten
hin vür die kemenâten,
in der tür der tôre lac
und alles sînes golens pflac.
nu was brangânen unbekant,
dz ez was her tristant.
zu im gar vreideclîch sprach sie:
< wes liget diser narre hie?
vrouwe, heizet in gân hin dan!>
dô sprach die küneginne sân:
< nu lâz den lieben tôren ligen,
sînes rechtes unvorzigen.>
< waz rechtes?> sprach zu ir die maget.
< da sî dir wêrlîch gesaget,>
sprach isôt die künegîn,
< er muoz mîn bettegeselle sîn.>
< pfûch!> sprach sie,< vrouwe und meinet irz?>
< ich meine ez zwâr, geloube mirz.>
nû gienc ouch die künegîn
zu der kemenâten în
und sprach zu brangânen:
< nu gê mir nâch tristânen
und heiz in gên her în zu mir.>
die maget sprach:< vrouwe, und râset ir?>
< ich râse nicht ein bunne:
tristant, mîns herzen wunne,
der liebe man ist uns hie bî
und nennet sich peilnetosî.>
brangâne sprach:< und ist daz wâr?>
< jâ!> sprach isôt. die maget clâr
gienc, dâ sie tristânen vant,
und nam ir lieplîch bî der hant.
die süeze, seldenrîche
vuorte in gar minnenclîche
hin in die kemenâten;
hin in die kemenâten;
isôt im ingegin gienc,
gar minnenclîchen sie in umbvienc.
ouch mac ich wol sprechen, daz
nie wîser man noch tôre baz
von liebe wart enpfangen.
ir rôsenvarwen wangen
die dructe sie an die sînen
und iren munt den finen,
glanz, viuwervar und rôt,
zu tûsent mâlen sie im bôt,
sie süeze blunde künigin,
und vuorte in an daz bette hin.
brangâne die muoste ûz gân;
dô legete sich her tristân
zû sîner isôten,
an vröuden nicht der tôten.
ir lebete herze unde lîp.
der liebe man, daz liebe wîp,
die lieben bettegesellen
nu pflegen, swes sie wellen,
der liebe tristan, die liebe isôt.
antret und petit melôt
die mugen in nu nicht geschaden,
wan sie mit schaden sint beladen:
der eine ist toup, der ander blint.
tristan und isôt nu sint
âne vorchte und âne vâr,
nieman ir tougen nimet nu war.
dô sie die nacht gelâgen
und alles des gepflâgen,
des liep mit liebe pflegen sol,
isôt die zît weste wol,
wenne ir vriunt her tristân
solde von dem bette gân.
sie hiez in minnenclîch ûf stên
und vür die kemenâten gên
hin an die stat, dâ er ê lac
und sînes narrensanges pflac.
nu legete aber her tristan
den tôrenroc wider an;
sînen kolben er gevienc,
vür die kemenâten er gienc
und legete sich hin wider
ûf sîn narrenstrôel nider.
er golte sînen alten sanc,
der toerisch gnuoc von im erklanc:
< tosî, tosî, tosî, tosî!>
brangâne, die maget wandels vrî,
gienc zu der kemenâten în
und hiez ûf stên die künegîn.
sie stuont ûf und gienc her vür;
der tôre lac dâ bî der tür.
gar schimpflîche sprach sie:
< er narre, liget ir noch hie?>
< jâ!> sprach der toerische man
und stuont ûf von dem strôel sân,
sînen kolben er gevienc,
und swâ die künegîn hin gienc,
dâ gienc der tôre alles mite
toerisch wâren sîne site.
isôten rûmete er den wec;
im sluoc dâ nieman keinen vlec,
als man nu tuot den tôren.
in zôch ouch bî den ôren
nieman wan die schoene isôt
den schimpf im underwîlen bôt,
daz sie greif an daz wange sîn.
< halt mir ein ôrewetschelîn!>
zu dem tôren ofte sie sprach.
in rechter liebe daz geschach.
in diser tôrenwîse
wart sîn mit guoter spîse
und ouch mit tranke wol gepflogen.
den foitenant lieplîch erzogen
hête in parmenîe,
der süeze, valsches vrîe,
der êrenrîche tristan,
der truoc hie narrencleider an.
gar toerisch wâren sîne site,
toerisch gebârte er mit dem trite,
her hête toerischen ganc,
toerisch sîn rede und sîn gesanc.
nu lât in gar ein tôre sîn,
er lac doch bî der künegîn
alle nacht gar minnenclich,
unz daz sie muosten scheiden sich,
der tôre und ouch die künigîn.
ein ritter der hiez pfelerîn,
der was in beiden gar gehaz
und hête in ouch bewîset daz.
her was eins boesen herzen gnuoc
und was ûf valsche rête kluoc
und doch des lîbis gar ein man,
als ich iz rechte vornumen hân.
von dem künege er quam gerant,
isôten her tet bekant,
daz der künic wolde kumen.
nu sie daz hête vornumen,
den lieben tôren endelich
hiez sie von dannen heben sich.
daz gêmerlîche scheiden
tet den gelieben beiden
in herzen innenclîchen wê.
isôt tristanden nimmer mê
gesach, wen dô er nû was tôt,
daz ir zu sterben ouch gebôt.
her tristan ûz der bürge hin vor
gienc die richte durch daz tor
in sînem tôrenkleide.
iedoch in diser leide
tet der vrische degen junc
zu dienste isôten einen sprunc
sô grôz und alsô wîten,
daz bî keinen zîten
nieman sô wîten sprunc gesach.
tristan geinc hin. und daz geschach.
dô sprach der valsche pfelerîn:
< ei, wer mac der tôre sîn?>
im stuont ein knappe nâhen bî
und jach:< er heizet peilnetosî
und ist der hübschten tôren ein,
den sunne oder mâne ie beschein.>
des namen hête in wunder
und wunderte in besunder
und jach:< swie disem dinge sî,
er enheizet nicht peilnetosî:
den sprunc mac nieman hân getân
wen der verwâzene tristân.>
pfelerîn gelêret was;
den namen er widersinnes las,
dô wart der name im rechte bekant,
isôtenliep er drinne vant.
und er gelas isôtenliep,
er jach:< mîns hêrren êren diep,
her tristan, der ist hie gewesen.
wêrlîch, ichn lâze in nicht genesen.
wâ nu pfert? wâ nu pfert?
balde her schilt unde swert!
wol ûf alle und sît bereit!
swem mînes hêrren smâcheit
leit sî, der helfe mir in jagen
und schaffen, daz er werde erslagen!>
pfelerîn zu rosse quam,
mit im manch degen lobesam,
dem lieber wêre gewesen,
daz er tristan wêre genesen,
wan daz in ieman slüege tôt;
des quam ouch pfelerîn in nôt,
wan er reit in allen vor.
sie jageten nâch ûf sînem spor;
er rante und rante, unz daz er sach
tristanden an er rief und sprach:
< kêrâ, helt, nu kêre
durch aller vrouwen êre!
bistû genennet tristan
und bist des lîbes ein man,
sô kêre durch die künegîn!>
tristan lief alles vür sich hin
und wolde nicht kêren wider.
pfelerîn rief aber sider:
< kêrâ durch isôten,
die mit ir munde rôten
dich in minnenclîcher lust
ofte lieplîch hât gekust!>
und dô genennet wart isôt,
daz was ouch pfelerînes tôt:
mit sînem kolben sân zuhant
warf sich umbe her tristant
und stuont gein pfelerînen
zu wer dem vînde sînen:
pfelerînes ros in truoc
ûf tristande nâhen gnuoc.
nu sach tristande pfelerîn
an daz antlitze sîn;
und im rechte wart erkant,
daz er ez waz her tristant,
dô hête er gerne gevlogen.
nû hête ouch tristan gezogen
zu slage sînen kolben uf;
daz ros traf er nicht an die huf,
er traf ez an daz houbet,
daz ez wart betoubet
und nider ûf die erden sanc.
pfelerîn von dem rosse spranc,
wan er des herzen was ein man,
und lief manlîch tristan an.
tristâne er kampfes werte;
mit schilde und ouch mit swerte
gar nîtlîch er gein im gienc.
tristan mit sînem kolben vienc
alle sîne slege, wan er was kluoc
und konde ouch rechtes schirmes gnuoc.
pfelerîn sluoc; dô sluoc ouch er.
ê die nâch jagenden her
quâmen pfelerînes,
der sun rîwalînes
hête im geslagen einen slac,
dâ von der nîder tôt gelac.
her hête im einen slac gezilt,
dâ von der man, swert unde schilt
gelâgen an einem houfen.
tristan begonde loufen
vaste gein der habe hin
mêr durch ir êre der künegin
wen durch sîns lebenes genist.
nu was ouch kumen in der vrist
marke der künic gehiure
zu diser âventiure
und sach, daz pfelerîn lac tôt;
er jach:< wer hât dise nôt
gevrumet pfelerînen?>
vil der gesellen sînen,
die im hêten geholfen jagen
tristanden, die begonden sagen:
< ez hât der tôre getân.>
< warumbe?> sprach der künic sân.
dô was under in keiner,
der ander noch der einer,
der im des wolde verjehen,
warumbe diz dinc wêre geschehen,
wan sie gemeine wâren
isôten der clâren
künegîn mit triuwen mite.
tantrîsel ûz kindischem site
sprach:< hêrre, er zôch den tôren
gar vaste bî den ôren,
dô gap der tôre im einen slac
und vlôch dâ her in disen hac.
dô was pfelerîne gâch
und hiez uns alle rennen nâch
und ist der schade im geschehen.>
der künic dô begonde jehen:
< swie ouch disem tôren sî,
im wonet grôze manheit bî.
ich enkan den ritter nicht verklagen;
wol dan, wir sulen nâch jagen
dem tôren, daz wir in gesehen;
sô muoz er uns ouch verjehen,
wie er heize oder wer er sî.>
einer sprach:< peilnetosî
hât sich der tôre genant.>
< ez ist mîn neve tristant!>
sprach der künic marke
und wart erzürnet starke,
dô er den namen hin wider las
und dar inne verborgen was
widersinnes isôtenliep.
< owê, du rechter minnendiep>,
sprach er,< bist du daz gewesen?
tristan, ich lâze dich nicht genesen,
und ist daz ich begrîfe dich.>
er jagete nâch im gar nîtlich.
sie jageten alle gemeine
mit im grôz und cleine.
tristan was kumen an die habe
und sach, daz ein vischer abe
sînem schiffel was gegân;
in daz schiffel saz tristân.
die jagenden jageten im dô nâch,
in allen was zu im sô gâch
sam dem valken zu dem luoder.
wâ wart ie bezzer ruoder,
dan sîn kolbe dâ was?
der half im, daz er genas.
er legete sînen tôrenroc
an daz uober bî einen stoc;
swenne der vischer quême,
daz im wol gezême,
daz er nême den roc sîn
zu gelde vür sîn schiffelîn.
daz weter daz was stille gnuoc,
daz cleine schiffel in truoc
hin wider gein litân,
dâ er hête gelân
kurvenal und lîfrenîse,
dô er in tôrenwîse
was von in gescheiden.
gar willekum in beiden
was der edele tristan.
doch hête er nur ein pfeitel an.
tinas sîns kumens wart gemeit
und cleidete in in rîche cleit
und pflac sîn, als er solde,
die wîle er bî im wolde
aldâ zu litan blîben,
die zît mit im vertrîben.
ei, was tet nu marke?
der suochte und vrâgete starke
hie daz wîp, dort den man
umb sînen neven tristan.
er jach:< der tôre, der uns bî
gewesen ist, peilnetosî,
daz ist mîn neve tristant:
daz ist mir wêrlîch bekant.>
dâ wider sprâchens alle
mit gemeinem schalle
und jâhen, er solde âne arcwân
die blunde küneginne lân.
dem künege wart von in gesaget,
den man dâ hête gejaget
der wêre ein rechter tôre gar,
sinne und aller witze bar.
künic marke der guote
ûz einvaltigem muote
sprach:< swîget unde lât daz sîn!>
und lebte mit der künegîn
gar lieplîch unz an iren tôt,
den sie doch schiere nam isôt.
urloup nam ouch tristan
von tinâse zu litan
und vuor ûf der wilden sê
hin wider gein arundelê,
mit im die zwêne gesellen sîn,
kurvenal und kâedîn.
die wîle daz sie vuoren hin,
kâedîn sprach wider in:
< vil lieber swâger tristant,
tuo dîne triuwe an mir bekant
und rât mir zu einem dinge,
daz mir dar an gelinge;
daz diene ich immer wider dich.>
tristan sprach:< kâedîn, nu sprich.
swaz du meinest, daz sage mir,
dar zu daz beste râte ich dir.>
er jach:< dâ jenehalp der sê,
dâ stôzet an arundelê
ein rîchez und ein schoenez lant,
daz ist gamaroch genant,
dar inne schône erbûwen lît
ein veste hûs, grôz unde wît
als unser hûs zu karke,
daz ist genant gemarke.
ûf der bürge ist gesezzen
ein degin gar vermezzen,
der mit ritterlîcher tât
vil hôher wirde erworben hât
und dar zu ritterlîchen prîs;
der ist genant nampotenîs.
sîn manheit ist gar manicvalt,
sîn triuwe reine ane gewalt
ist er wol vürsten genôz
und mir an edel ebengrôz:
der hât ein sô schoenez wîp,
daz nie minnenclîcher lîp
von wîbes lîbe ûf erden
geboren torste werden.
die süeze, wandels vrîe
genennet ist kassîe,
gein der mîn herze liebe treit,
wan wir in unser kintheit
mit einander sîn gezogen
und grôzer liebe hân gepflogen
mit einander von kinde unz her.
nu ist daz mînes herzen ger,
daz ich sie gerne wolde sehen,
ob mir ein heil möchte geschehen
mit dînem râte, vriunt tristant.>
< wie ist ez umb daz hûs gewant,
dâ sie dâ ist?> sprach tristan.
< des ich dich wol bescheiden kan:
ûf einem berge hôch erhaben
liget ez und ist al umbegraben
mit graben, die gar tief sîn,
und gêt niuwan ein tor dar în.
und swenne daz tor geslozzen ist,
sô enwart nie in keiner vrist
sô kleine ein vogel noch ein mûs,
der müge kumen in daz hûs:
sô gar ist ez vormachet,
vermûret und bedachet.
der wirt die slüzzel selbe hât;
swenne er ûz rîtet oder gât,
sô lât er ir von im nicht.
und umb die selbe geschicht
hân ich sô lange zît vertriben,
daz ich bin ungetroestet bliben
und ungevröuwet von ir.
sie treit doch guoten willen mir,
daz weiz ich sicherlîchen wol,
ob ichz mit loube sprechen sol.>
dô sprach der edele tristan:
< dar zu ich dir wol râten kan;
swîc unde habe guoten muot!>
nu quâmen ouch die helde vruot
von dem wazzer an daz lant.
kâedîn tet im bekant,
daz lant heize gamaroch.
tristan sprach:< nu sage mir doch:
wâ liget daz hûs, dâ sie ist
dîns herzen vrouwe?> und in der vrist
sprach lîfrenîs kâedîn:
< vil schiere wir dar kumen sîn.>
sie riten vür sich die helde snel
und quâmen zu dem kastel.
inredes der wirt gemeit
von der bürge gein in reit;
sie beide er wol erkande,
kâedîne und tristande;
wol weste er, wie sie hiezen,
wan ir lant die stiezen
an einander bî der sê,
gameroch und arundelê.
des landes wirt nampotenîs
durch sînen vürstlîchen prîs
sîne zucht an in begienc
und sie gar minnenclîch enpfienc:
< sît willekum, her tristant>,
sprach er,< zu mir in diz lant
und iuwer geselle kâedîn!
ir sult mîne geste sîn
hînt und vür biz morgen.>
ern was in keinen sorgen
und getruwete in des nicht,
daz sie dâ würben ichtes icht,
die helde als êrenbêre,
daz wider sîn êre wêre.
er vuorte sie ûf die burc hin
und legete allen sînen sin
und allen sînen vlîz dar an,
als noch tuot ein vrumer man,
wie er ir gepflêge wol,
sam ein wirt lieber geste sol
zu rechte in sînem hûse pflegen.
tristan der sinnenrîche degen
gedâchte an kâedînen,
den lieben gesellen sînen.
wie er alsô gewurbe,
daz im nicht verturbe
sîn arbeit und sîn reise:
tristan der kurteise
schreip ein cleinez brievelîn
und gap ez dem gesellen sîn
und sagete im, waz stuont dar an.
kâedîn sich wol versan,
daz erz der vrouwen solde geben,
mit swelcher vuoge im daz quême eben.
der wirt zu tische nû gesaz
mit sînen gesten; und er gaz,
dô vuorte er die geste dar,
dâ sie was sîn vrouwe clâr.
und daz geschach durch sîne zucht,
kâedîn lovelînes vrucht
daz brievel hête in sîner hant;
der vrouwen schiere wart bekant,
daz daz selbe brievelîn
gein ir ein bote solde sîn.
kassîe die vrouwe clâr
torste iren vriunt nicht offenbâr
mit spilenden ougen an gesehen;
doch schôz sie underwîlen ein brehen
im mit spilenden ougen,
dâ bî er mochte tougen
prüeven und erkennen, daz
sie dem helde nicht waz gehaz.
sie sâzen unde kôseten,
sie redeten und lôseten
mit einander minnenclich.
der wirt, die geste kanten sich
vil wol under einander.
kassîen schîn was glander,
sie saz und redete nicht vil.
der wirt des hûses nu wil
und die geste slâfen gân;
er jach:< wir sulen ûf stân!>
urloup von der vrouwen sie
nâmen; kâedîn ouch lie
daz brievel nider vallen.
des wart under in allen
nie kein mensche gewar,
wan ôt sie die vrouwe clâr.
die huob ez ûf sân zuhant;
sie laz ez. nû wart ir bekant
mit dem lesene dar an:
swenne der wirt entsliefe, sân
solde sie im die slüzzel stelen
und solde daz tougenlîchen helen
und in ein wachs drücken
und dar ûz wider zücken
und solde daz wachs legen her vür
ob ir kemenâten tür,
daz kâedîn dar quême
und er daz wachs dâ nême;
daz quême zu gewinne
in beiden an ir minne.
dô sie daz brievel gelas,
kassîe wol sô wîse was
und in irm herzen alsô kluoc,
daz sie mit listen daz an truoc,
daz ir von kâedîne
an dem brievelîne
mit der schrifte was geseit.
der wirt nû hête sich geleit,
kassîe zu im legete sich.
und er entslief, gar listeclich
sleich sie von im sân zuhant
und gienc, dâ sie die slüzzel vant,
stille swîgende als ein dachs
und drückete sie in ein wachs,
daz hête sie gemachet weich.
barvuoz sie gar stille sleich
und tet gar lîse ûf die tür;
ûf daz türstudel hin vür
legte sie daz wachs und gienc hin wider
und legte sich an daz bette nider.
kâedîn in gedanken lac,
tristan mit im gedankes pflac,
ob von der vrouwen daz wêre geschehen,
als ir daz brievel het verjehen.
dô allez daz entslâfen was
in gademe und in palas,
daz dâ lac in dem hûs,
und sich nindert regete ein mûs
und ez quam gein mitternacht,
tristan der kluoge und wol bedâcht
der sprach zu lîfrenîse:
< stant ûf und slîch gar lîse,
stille swîgende als ein dachs,
und vorsuoche, ob daz wachs
ûf daz türstudel sî geleit.>
dô sleich er hin mit kündikeit,
er vant daz wachs und wart vrô;
er nam ez unde kêrte dô
hin wider zu tristande,
den er getriuwe erkande.
dô tristan dise mêre vernam,
sie wurden beide wunnesam;
mit grôzen vröuden lâgen sie
unz hin, daz der tac ûf gie.
der wirt stuont ûf, die geste alsam.
her tristan urloup dô nam
und sîn geselle kâedîn.
dô sprach der wirt:< daz mac nicht sîn,
zwâr ir müezet enbîzen ê.>
er behielt sie dâ mit grôzer vlê.
dô sie nu hêten gezzen,
die helde gar vermezzen
dem wirte sageten grôzen danc.
ir beiten machten sie nicht lanc;
sie riten von gamarke
die richte hin gein karke.
dô sie zu karke quâmen
und ez ir vriunt vernâmen,
der herzoge lovelîn
und ouch die süeze herzogîn
enpfiengen sie lieplîche.
isôt die tugentrîche
die wart ervröuwet innenclich.
sie vrouten alle gemeine sich
der lieben zît, der lieben stunt,
daz die helde wol gesunt
mit sêlden wâren kumen wider.
tristan mit isôten sider
lebte schône und alsô wol,
sam ein man zu rechte sol
leben mit liebem wîbe:
er wart nu gein ir lîbe
noch küener wan daz wazzer,
dâ von ir ê wart nazzer
der brûnen bluomen anger.
der anger, der swanger
was der brûnen blüemelîn.
die rede lâzen wir nu sîn.
kâedîn sîn wachs truoc
zu einem smide künstic gnuoc;
der saz zu karke in der stat.
den smit gar vlîziclîche bat
der minnegernde lîfrenîs,
daz er im machte in alle wîs
slüzzele glîch den slüzzelen, die
er gedrücket vant alhie
in daz wachs bescheidenlich.
er sprach:< meister, vürdert mich
mit disem werke in diser zît,
des ir von mir getiuret sît
und ich iuch helfe unde gebe,
die wîle ir lebet und ich lebe.>
den smit dâ mit erschracter,
wan im die karacter
wâren alzu meisterlich;
iedoch verstuont er des wol sich,
daz er daz werc wol kunde,
ob er dar zu die stunde
und guote muoze hête.
der smit sprach:< hêrre, ich tête,
daz iuwer wille wêre,
ob mir daz werc so wêre,
wêre nicht, alsam ez ist;
ich enkan sîn nicht in kurzer vrist
volbringen, des geloubet mir.>
er sprach:< guot vriunt, lâz sliunen dir
und tuo ez, sô du schierste macht.>
der smit sprach:< über vierzehen nacht
die slüzzel werden bereit.>
der rede wart kâedîn gemeit.
der smit was sîner künste kluoc,
er konde smidewerkes gnuoc.
über disem werke er îlte,
er smitte, er gruop, er vîlte,
unz die slüzzele bereit
wurden; dô wart ez geseit
vil balde kâedîne.
der nam die slüzzel sîne
von disem wercmanne
und brâchte sie tristanne
und liez in sie schouwen.
tristan sprach:< dîne vrouwen,
die schoenen kassîen,
dîns herzen amîen,
die soltu wêrlîch nu sehen.>
er sprach:< wenne sol daz geschehen?
daz tuo mit, lieber vriunt, bekant.>
< ie ê, ie bezzer>, sprach tristant,
< biz morgen sul wir rîten dar,
daz sîn nieman werde gewar,
wâhin wir kumen oder wâ wir sîn.>
tristan unde kâedîn
des morgens vruo von karke
riten gein gemarke;
sie zwêne aleine riten dâ hin
und ein mensche nicht mit in.
dô sie geriten den tac,
vür gamarke in den hac
des nachtes sie dar quâmen;
herberge sie dâ nâmen,
die zwêne helde küene,
under einem boume grüene,
unz ez des morgens tagete
und sie der tac ûf jagete.
sie lâgen an dem selben tage
alles wartende in dem hage,
wenne der wirt des hûse rite
nampotenîs nâch sînem site
jagen, als er ê het getân.
nu sâhen sie daz tor ûf gân;
der wirt des hûses reit her vor
und slôz selbe zu daz tor;
die slüzzel er bî im behielt.
tristan, der ie manheit wielt,
und sîn geselle kâedîn
sâhen alle die gebêrde sîn.
er reit über daz gevilde
hin vaste gein der wilde.
und als sie gesâhen in
rîten vaste von in hin
über daz gebirge wol hin dan,
kâedîn und tristan
die quâmen an die burc gerîten
und sluzzen ûf. wîplîcher siten
des hûses wirtinne pflac,
sie sach sie kumen und erschrac:
< ach!> sprach daz minnenclîche wîp,
< ir welt verliesen mir den lîp
und iuch selber iuwer leben.>
tristan sprach:< daz sî ergeben
gote in die gewalt sîn.>
lîfrenîs kâedîn
die vrouwen hête schiere ermant,
daz im ir minne wart bekant,
wan er ir in herzen lac
und sîner künfte manchen tac
hête minnenclîch begert.
nu vuorte sie den ritter wert
in eine kemenâten sân,
und sîn geselle tristân
hie ûze bî den vrouwen bleip;
die zît kurzte er in und vertreip
mit hübschen dingen sunder zil,
der er konde mêr dan vil.
her tristan, was iuch ê wol
in dem gezelde bî tintajol,
dô iuch die küneginne
gap ire süeze minne
und die maget kamelîne
alsô efte kâedîne
mit irem zouberküsselîn?
des wol er nû ergetzet sîn.
im ist ouch hie nicht alzu wê,
swie ez im dar nâch ergê.
ir edele süeze minne,
der nampotenisinne,
die koufte er leider tiure gnuoc,
als mir dise âventiure gewuoc
und ich her nâch ez mache kunt.
kâedîn nicht lange stunt
aldâ bi kassîen,
des wunsches amîen,
in der kemenâten bleip.
die vorchte in von der vrouwen treip;
er nam urloup und schiet von dan,
mit im sîn vriunt her tristan,
der degen manlîch unde vruot.
nu hête ienen schatehuot
von bluomen glanz unde fîn
gemachet der hübsche kâedîn
des morgens dort in dem hage;
den vuorte er uffe, als ich iuch sage,
der helt durch sîne hübescheit.
und er ûz der bürge reit
hin über die zogebrücken,
strûchen unde nücken
begonde sêre sîn ravît:
von dem houbte in der zît
vil im der huot in den graben,
als wir wol vernumen haben.
er liez in ligen und achte es nicht.
sie riten hin. ach der geschicht,
die von dem schatehuote
den helden zu unguote
ûf diser leiden reise enstât!
ich wêne ez in an daz leben gât.
der wirt des hûses sân zuhant
quam wider ûf daz hûs gerant,
nampotenîs der degen vruot;
er sach den leiden schatehuot
aldort ligen in dem graben.
< mich dunket, daz wir geste haben>,
sprach er selbe wider sich.
in grôzem zorne grimmeclich
gienc er, dâ die vrouwe saz;
er jach:< vrouwe, ich wil wizzen daz,
wer hie obene bî iuch sî.>
sie sprach:< aller geste vrî
sî wir, hêrre, wêrlich.>
er suochte und suochte alumbe sich
in allen winkelen hin und her:
swaz er gesuochte, nicht vant er;
ern vant ôt niemannes dâ.
er gienc zu der vrouwen sâ
und jach:< wer ist hie gewesen?
ich enlâze iuch nimmer genesen,
ob ir die ganzen wârheit
mir nicht an stênder stet enseit.>
mit grôzem zorne er dô ranc,
unz er die vrouwen betwanc,
daz sie im seite alle die geschicht.
nû was ouch dâ sûmens nicht;
der wirt sprach:< balde wâpen her!
wâ nu schilt unde sper?>
er wart vil schiere an geleit;
mit im gewâpent und bereit
wurden sibene sîner man,
als er sie beste mochte hân.
der wirt des êrsten rante vor
ûz der bürge durch daz tor
und nâch im die gesellen sîn.
tristan unde kâedîn
die wâren kumen durch den hac;
ieglîcher keiner sorgen pflac,
sie wânten rîten âne vâr.
nu was ouch ûf sie kumen gar
nampotenîs und die sîne.
tristâne und kâedîne
wart vil schiere dô bekant,
daz jene quâmen ûf sie gerant.
die helde sâhen in der zît,
daz in tochte dô kein strît,
wan sie wâren kumen dar
blôz und aller wâpen bar.
nicht mêr wer die helde wert
hêten denne zwei scharfe swert
und wâren dâ des landes geste
vliehen dûchte sie daz beste.
die zwêne helde hôchgeborn
in die ros mit den sporn
zu beiden sîten sluogen.
ir snellen ros die truogen
tristâne und lîfrenîse
von nampotenîse
über daz gevilde hin.
sie wêren wol entrunnen in;
dô rief ouch nampotenîs:
< tristan, durch ritterlîchen prîs
kêre gein mir, kêre
durch aller vrouwen êre,
kêre durch alle vrouwen
und lâz bî wer dich schouwen!
kêre durch ir minne,
der blunden küneginne,
die genennet ist isôt
und dirz ie minnenclîche erbôt!
kêre durch ir lichten schîn!
sô kêret ir, her kâedîn,
kêret durch kassîen,
mîn wîp und iuwer amîen!>
kâedîn und tristant
die wurden mit dem ruofe ermant,
dâ von sie quâmen in nôt.
ir manheit in daz gebôt,
den helden gar geslachten,
daz sie gein den achten
kêrten in die vreise.
tristan der kurteise
rief aber sîne krîe:
< parmenîe! parmenîe!>
lîfrenîs kâedîn
rief ouch alhie die krîe sîn:
< hie arundêl! hie karke!>
< hie gamarke! hie gamarke!>
rief ir wirt nampotenîs.
tristan unde lîfrenîs,
die helde manlîch unde wert,
ir scharfen snîdegen swert
zucten von den sîten.
ob ich ein langez strîten
hie gerne machen wolde,
als ich zu rechte solde,
die rede würde mir ein wicht;
wan leider sîn geschach hie nicht,
durch daz tristan und sîn genôz
wâren aller wâpen blôz.
nampotenîs sân zuhant
ûf kâedîne quam gerant
und rach sîn herzenlîchez leit,
daz aller leide ein überleit
ist in mannes herzen.
den smerzen aller smerzen
nampotenîs dô selber rach:
durch lîfrenîsen er stach
sîn sper unz an sîn schîben:
der ie reinen wîben
sîn dienest ritterlîch erbôt,
der lac hie durch die minne tôt,
der reine süeze kâedîn.
waz tet nu der geselle sîn,
der ellensrîche tristant?
der quam rechte als ein helt gerant
ûf nampotenîsen,
den süezen lîfrenîsen
rach er manlîchen gnuoc.
nampotenîsen er dô sluoc,
den manlîchen degen fier,
durch helm und durch hersenier,
durch houbt, durch hirn, durch swarte,
daz im ob dem barte
widerwante der slac:
nampotenîs dô tôt gelac.
nu was gerochen kâedîn,
tristan mit dem swerte sîn
liez ôt vaste umbe gân.
ez wêre ros oder man,
swem her behefte einen slac,
zuhant er vor im tôt gelac.
als gar grimmelîch er sluoc,
der helt enphienc ouch wunden gnuoc,
tief, michel unde grôz.
solde er nicht? er was doch blôz.
dem edelen tristande
wêrez nicht ein schande
noch kein laster gewesen,
ob er mit vluchte wêre genesen
und wête gevlogen dannoch.
dô nu der von gamaroch
von sînen henden sterbens pflac
und kâedîn ouch tôt gelac,
er vlôch ôt nicht, daz quam dâ von,
daz er was vliehens ungewon.
die sibene sluogen vaste ûf in,
er sluoc ouch vaste wider hin;
ûf sie sluoc er und stach in sie
und rief:< hie parmenîe, hie!>
vil grôzer slege ûf in gienc,
der er etelîchen vienc
und schutzte in mit dem swerte.
tristan dô strîtes werte
die siben, unz daz sie quâmen in nôt:
ir vünfe dâ gelâgen tôt,
der sechste vlôch; der sibende her
quam mit eime gelupten sper
ûf den parmenois gerant:
rîwalînes sun tristant
eine wunden dô enphienc,
die im an daz leben gienc.
iedoch gelac er dâ nicht tôt,
den ritter brâchte er ouch in nôt;
der in dâ stach, den sluoc er wider,
daz er viel zu der erden nider
und des grimmen tôdes starp.
wie nu tristan gewarp?
sol ich daz sagen, daz jâmert mich.
mangen slac und mangen stich
hête er und was sêre wunt;
iedoch huob er an der stunt
den tôten kâedînen,
den lieben swâger sînen,
vür sich ûf sîn kastelân.
gein karke vuorte in hin tristân.
lovelîn, karsîe und isôt,
dô sie kâedînen tôt
sâhen und tristanden wunt,
wart ie drîn herzen jâmer kunt,
daz mochten dise driu wol sîn.
grôz jâmer unde grôzen pîn
sach man sie erscheinen
mit clagen und mit weinen.
den lieben hêrren sînen,
den süezen kâedînen,
daz volc clagete über al.
und der guote kurvenal
der clagete an den stunden
tristandes verchwunden;
die vrumden im in herzen
leit unde leides smerzen.
wol nâch vürstlîcher art
kâedîn zu kirchen wart
getragen unde wart begraben.
tristan, als wir vernumen haben,
der was wunt biz in den tôt
und ranc ouch mit des tôdes nôt.
kein erzenîe im tochte,
kein arzt im ouch nicht mochte
gerâten an den stunden
zu den tôtlîchen wunden.
daz gelüppe vrumete im smerzen
an lîbe und an dem herzen
und bitterlîche quâle.
er sprach zu kurvenâle:
< kurvenal, ob dir liep ist
mîn leben unde mîn genist,
sô var hin gein tintajol
und wirp, als ich dir sagen sol.
sage mîner vrouwen isôten,
man handele mich vür tôten
und sî verwundet starke
und lige alhie zu karke
und enmüge deheine wîs genesen,
sie enwelle mir genêdic wesen,
sô daz sie vare her zu mir.
ich enpfele daz besunder dir:
ist daz die bêle blunde isôt
wenden wil mîns tôdes nôt
und wil her von kurnewal,
mîn vriunt, getriuwer kurvenal,
sô schaffe daz mit dem marner
unde schicke ez sô, daz er
einen wîzen segel an binde;
des tôdes ich erwinde,
ob sie kumt und daz geschicht.
ist aber, daz sie kumet nicht,
sô sol der segel swarz sîn,
daz mich von dem leben mîn
scheiden unde bringen mac.>
kurvenal, der ie triuwe pflac,
der vuor gein tintajôle hin;
die leiden mêre der künegin
mit grôzem jâmer er brâchte.
isôt sich nicht bedâchte
weder umbe diz noch umbe daz.
an daz schif sie snelle saz,
als mir die âventiure seit;
swem ez liep wêre oder leit,
des achte sie vil cleine:
die süeze, wandels eine
isôt, die blunde künegin,
die vuor ôt zu tristanden hin.
die wîle pflac sîn îsôt
blanschemanîs, als ir gebôt
ir wîplîche güete;
doch enweiz ich, ob siez müete,
daz der halptôte tristant
nâch jener isôten hête gesant,
der blunden ûz irlande.
isôt die wîzgehande
an daz venster ofte trat,
als sie tristan hiez und bat,
und nam stêtes vür sich dar
des schiffes ûf dem mere war,
swenne ez gestrichen quême,
daz ez tristan vornême.
nu sach siez ouch her strîchen.
sie tet dem tugentrîchen
an der stete sân zuhant
die kunft des schiffes bekant;
und einen segel wîzen
sweben unde glîzen
hête sie dar ob gesehen,
des sie nicht enwolde verjehen.
er sprach:< liebe isôt, sage an:
wie ist der segel getân?>
ez wêre ir ernst oder ir schimpf,
ez was ein toerisch ungelimpf,
daz im von ir die wârheit
in diser nôt nicht wart geseit.
gar ernstlîchen sie sprach:
< einen swarzen segel ich sach.>
< swarz?> sprach tristan.< jâ!> sprach isôt,
und alzuhant gelac er tôt.
der tôt im daz herze brach
sô gâhes, daz er nie gesprach
diz noch daz, weder ach noch wê.
isôt gar jêmerlîchen schrê:
< ich hân geschimpfet, tristân!
der segel ist wîz, den ich dâ hân
ûf dem mer aldort gesehen!>
swaz sie gerief, ez was geschehen,
und swaz sie weinens gepflac,
her tristan aldâ tôt gelac.
der tôt liez im die muoze nicht,
daz vil mangem doch geschicht,
daz er gein der wende
sich kêrte und nême sîn ende:
rechte als er lac, gelac er tôt,
dô er die vrâge isôten bôt,
wie der segel wêre getân.
der aller manheit was ein man,
den die reine vrouwe clâr,
die süeze blanschiflûr gebar
und mit im gebernde
ir lebenes enpernde
leit des bittern tôdes nôt:
der lac vor leide in liebe tôt.
der êrenrîche tristant,
den rûal li foitenant
zôch sô rechte minnenclich
und manges kummers niete sich,
dô er in hête vorlorn,
unz er den hêrren ûz erkorn
bî marken vant zu kurnewâle:
der leit in liebe des tôdes quâle.
tristant der jungelinc vil zart,
der von marken ritter wart
und in mit lifoitenande
sande wider heim zu lande
gein parmenîe und er dar nâch
sô manlîch sînen vater rach
und sluoc den künic morgân tôt:
der leit in liebe des tôdes nôt.
tristan, der wider zu kurnewal
quam mit vröuden âne zal
und dâ manlîchen gnuoc
den affricân morolden sluoc
unde vrîete daz lant
von dem zinse mit sîner hant,
als im sîn manheit gebôt:
der lac hie durch isôten tôt.
der ellenthafte tristant,
der den grimmen serpant
sluoc in irlant bî weisefort:
der lac vor leide in liebe mort.
tristan, der ie nâch êren ranc
und ûf dem sê den minnentranc
unwizzende tranc ûz einem glase -
der triuwen muome, der kiusche base
tranc in mit im, die blunde isôt:
der lac ouch in ir minne tôt.
tristant, der ritterschefte pflac
vil unde vil und mangen tac
durch ir edele minne,
der blunden küniginne,
und im dô zu tintajol
was mit isôten alsô wol
und durch sie vuor in vremde lant
und ritterlîch mit sîner hant
brach durch ir minne manic sper:
vor leide in liebe tôt lac er.
der hôchgemuote tristant,
der zu gâles in daz lant
vuor zu dem vürsten gilân
und den risen urgân
sluoc und daz cleine hundelîn
mit dem menlîchen ellen sîn
petitcriu menlîch erwarp:
von herzenliebe in leide er starp.
der wol ervarne tristant,
der in arundêl daz lant
quam zu dem vürsten lovelîn
und in von den vînden sîn
mit sîner hant erlôste
und im aldâ zu trôste
erwarp die wîzgehande isôt:
der lac ouch hie zu karke tôt.
nu wart sîn tôter lîcham
gebalsemt schône, als im gezam,
und ûf gebêrt und würze vil
ûf in geströuwet âne zil
und wart gein münster getragen.
weinen, schrîen unde clagen
hôrte man in der stunde
von manges menschen munde;
man, kint unde wîp,
tristandes jungen süezen lîp
clageten, wen er nû was tôt.
iedoch leit die meiste nôt
um in isôt blanschemanîs,
sîn êlîch wîp. in mange wîs
gienc sie nâch der bâren clagen,
unz er zu münster wart getragen
und man nâch cristenlîchen dingen
im vigilie solde singen.
die glocken wurden übiral
geliutet. nû was kurvenal
zu stade kumen vür die stat;
isôt ouch von dem schiffe trat,
von kurnewal die künigin,
und gienc mit kurvenâle hin
in die stat. dô hôrten sie
die liute clagen dort und hie,
hie und dort, ôt über al,
und hôrten ouch den glockenschal.
daz argete in und vrâgten sân
daz volc um hern tristân.
der vrâge quâmen sie in nôt:
einer sprach:< nu ist er tôt
tristant, der triuwen blüende,
der ie durch êre müende
was sînen ritterlîchen lîp.>
< welch tristan?> sprach daz schoene wîp.
sie hoffte noch, daz etewer
hieze tristan alsam er.
jener sprach:< der parmenois>.
kurvenal der curtois
isôten jêmerlîch sach an.
ir rôsenlichte varwe sân
under ougen ir vorbleich
und al ir kraft ir gar entweich;
zu der erden sie viel
in unmacht; kein wazzer wiel
ûz ougen der vil clâren:
lîp und herze ir wâren
ersteinet von der unmacht.
nu wart ein wazzer balde brâcht;
kurvenal der labte sie.
ein cleinez creftel sie gevie,
sô daz man kûme an ir enpfant,
ob sie lebte; und mit der hant
die minnenveige künegin
winkte gein dem münster hin.
sprach sie nicht? nein, nie kein wort.
tristandes tôt ir krefte hort
ûz herzen ir gezücket het.
sie wêre gestorben an der stet,
wan daz der trôst sie labete
und der gedinge ûf habete
die veigen isôten,
daz sie alsô tôten
tristanden sehen solde.
kurvenal, ir holde,
die kreftelôse künegin
under armen vuorte hin
in daz münster; und sie sprach
nie kein wort, weder wê noch ach,
wan sie daz winkte mit der hant
dort vaste hin, dâ tristant
lac tôter ûf der bâren.
kurvenal die clâren
hin vuorte zu dem tôten.
den grôzen jâmer isôten
zu sagene sêre jâmert mich.
wie tet die vrouwe? daz sage ich:
dô nam die daz baldekîn
von dem antlitze sîn
und sach in alsô tôten an
und viel ûf in und aber sân
dructe sie an der selben stunt
iren munt an sînen munt,
ir wangen an die wangen sîn
und ir blanken arme fîn
den tôten umbe viengen.
des tôdes stoeze giengen
ir vaste gein dem herzen;
sîn tôt ir tôdes smerzen
vüegete, wan er ouch den tôt
durch sie leit und des tôdes nôt;
der tôt inzwei daz herze ir brach.
weder ach noch wê noch wê noch ach
gesprach die küneginne nie:
tôt ûf dem tôten lac sie hie.
dem minnetôten wîbe
in sterbendem lîbe
begonde ir herze krachen,
rechte als ob tûsent spachen
krachten von des viures nôt.
sus gelâgen die gelieben tôt:
isôt die küneginne
die starp in sîner minne,
tristandes, wan er ouch vertarp
und in ir glüenden minne starp:
er starp durch sie und sie durch in.
isôt die tôte künegin
sân zuhant und mit der vart
gebalsemet und geserket wart
und ûf gebêrt. den jâmers schal
der vil getriuwe kurvenal
begonde ruofen unde schallen.
ûf sînen tôten hêrren vallen
sach man in jêmerlîchen gnuoc;
mit beiden viusten er sich sluoc
gar swinde gein dem herzen;
die zeswen und die lerzen
in sîn hâr, ietwedere hant,
er vorwar und vaste want
und brach ez ûz der swarten.
die künegîn die zarten,
die minnentôte isôten,
die kuste er alsô tôten.
den tôten tristan an der stunt
kuste er ouch an den tôten munt.
von einem zu dem andern
wart er in jâmere wandern.
sîn herze daz getriuwe
in triuwen stêtes niuwe
was sam ein spiegel lûter.
er sprach:< hêrre trûter,
trôst mînes lebenes, tristân,
ach daz ich dich vorloren hân!
und die süeze blunde isôt,
ach daz die mit dir liget tôt,
dîns herzen trût, die künegîn!>
manicvalt der jâmer sîn
was und sîn clegelîcher dôn.
er jach:< sich, werlt, diz ist dîn lôn,
den dû zu jungest gibest in,
die dir zu dienest iren sin,
lîp und herze neigen:
den kanstu kurze erzeigen
die valschen in der letzten stunt.
du strîchest in honic in den munt
den alden und den jungen:
swan sie dan mit den zungen
dar nâch grîfende sîn,
sô tröufest dû in galle dar în.
dîn rôsenbluome birt den dorn,
und swâ du weize und ander korn
hin wirfest, swenne daz ûf gât,
sô birt nur distelen die sât.
dîn zucker ie des smeckens pflac,
daz enzunte sîn nâchsmac.
dîn süeze die sûret,
dîn vröude die trûret
zu jungest an des endes zagel.
dîn sunnenglast des schûres hagel
bringet mit ir schîne
daz wol an rîwalîne
wart ouch schîn, den dû betrüge
und im daz helmel vür züge,
unz daz er leit des tôdes nôt.
nu liget sîn werder sun ouch tôt,
tristan, der liebe hêrre mîn,
und isôt die künegîn.
sich, werlt, die hât dîn süezikeit
gecleidet in des tôdes cleit.>
dô der getriuwe kurvenal
alsus mit clageworten qual,
inredes was achtende
der herzoge unde trachtende
in grôzem herzenleide,
wâ man dise beide
gelieben solde begraben.
nu hête ouch marke sich erhaben
ûf den sê von kurnewal.
im tet der niuwe muntschal
aber wê von herzen
und vüegete im leides smerzen
und bitterlîche swêre,
daz im entrunnen wêre
isôt; daz redete über al
daz volc aldâ zu kurnewal.
dar umb der künic marke
vuor über sê gein karke.
aber umbe welche geschicht
isôt hin vuor, daz enweste er nicht.
er wolde der küneginne
und tristâne durch ir minne
gevâret haben ir lebens.
weiz got, daz was vergebens
und umbe sus: sie wâren tôt;
sîn neve tristan, sîn wîp isôt,
sîn wîp isôt, sîn neve tristan,
die wâren tôt. der guote man,
von kurnewal künic marke,
quam in die stat zu karke.
dem herzogen lovelîne
wart schiere die kunft sîne
und an der stete bekant.
er zogete gein im sâ zuhant
und sagete im in den leiden
von den gelieben beiden,
wie tristan und die blunde isôt
ieglîchez durch daz andere tôt
in herzenliebe was gelegen.
marke der küniclîche degen
ersiufzite inneclîche und sprach:
< wê mir, wê und immer ach!
und sint sie tôt, wie kumet daz?>
der herzoge sprach:< daz kan iuch baz
kurvenal bescheiden
dan ieman von in beiden.>
den künic gein dem münster hin
den werden kurvenâlen,
in clegelîchen quâlen
alclagende bî den tôten dort,
der jâmer unde jâmers hort
behûset hête in herzen.
der künic mit herzensmerzen
alsiufzende vrâgete in
von tristan und der künegin.
kurvenal vorsweic im nicht;
er seite im alle die geschicht
von ir vuore und von ir leben,
wie in der tranc wart gegeben
ûz dem glase dort ûf dem sê
und wie die minne in tet sô wê.
< von dem tranke der minne
ir herze und alle ir sinne
wart in beiden enzunt,
daz sie enmochten keine stunt
die lenge von einander sîn.>
dô er im von der künegîn
und ouch von tristande
...
und im gesaget dannoch,
wie tristan zu gamaroch
wart mit dem gelüppe wunt,
und er ez allez im tet kunt
von ende zu ende:
der vröuden enlende,
der trôstlôse marke,
der clagete dô vil starke
sînes neven tôten lîp.
er clagete ouch daz süeze wîp.
< owê!> sprach marke,< tristant,
hêtes dû daz êrste mir bekant
und hêtest die gelegenheit
von anegenge mir geseit,
du süezer rîwalînes barn,
ich hêtez allez undervarn;
ich hête dînem lîbe
gegeben zu einem wîbe
isôten, mîne vrouwen zart,
ê sie mir getrûwet wart,
sô wêre ich überic gewesen
der sünde und wêrit ir genesen.>
er clagete alsô clegelîch,
daz sie alle gemeinlîch
mit im clagen begunden.
der herzoge an den stunden
clagete und karsîe,
die süeze, valsches vrîe,
und die wîzgehande isôt,
daz die nicht mit den tôten tôt
vor leide lac, daz ander zwâr
tet sie mit gebêrden gar.
in disen leiden lovelîn
pflac wol die nacht des gastes sîn.
des morgens vruo die tôten,
tristan und isôten,
man gar heileclîch besanc.
daz volc zum opfer allez dranc
wol nâch cristenlîcher ê.
dar nâch truoc man sie zu der sê;
dem edelen künic marke
legte mans in sîne barke.
der vuorte sie dô beide
mit grôzer herzenleide
mit im heim zu tintajol.
burc und stat wart jâmers vol
und clegelîcher mêre.
der vrume und der gewêre
künic hête schiere besant
kurnewâle und engelant,
vürsten und lanthêrren,
die minren und die mêrren,
bischove und prêlâte;
die quâmen alle drâte
gemeine hin zu tintajol.
ir aller herze jâmers vol
wart und clegelîcher nôt,
dô sie vernâmen, daz isôt
was tôt und ouch her tristant.
vor leide ir ieglîcher want
sîne hende alweinende;
die vrouwen ouch erscheinende
wâren clegelîche nôt:
daz half ôt nicht, sie wâren tôt.
nu liez der künic marke
wirken zwêne sarke
von edelem mermelsteine:
den reinen und die reine
vorworchte man dar inne.
der tôten küneginne
houbet man dâ schône
mit zweier lande crône
in dem sarke schoenete,
wan sie die gecroenete
küneginne was bekant
von kurnewal und von engelant.
zu tintajôle sie begraben
wurden, als wir vernumen haben,
ûf der burc, nicht in der stat.
der künic die bischove bat
und alle die prêlâten,
daz sie doch gerne tâten,
ein clôster stiften aldâ:
a l'estelle sente mariâ,
sus wart daz clôster genant,
daz mangem manne ist wol bekant.
ich sage ez iuch, welt irs nicht enpern:
ez heizet zu sente merienstern
in allen diutschen zungen,
dâ die zwei süezen jungen
bestatet und begraben sîn.
künic marke sich selbe dar în
begap und kurvenâle
gap er dô kurnewâle
daz künicrîch und engelant,
die beide kurvenâles hant
dienten unz an sînen tôt.
tristan und sîn vrouwe isôt
nicht verre von einander
in zwein sarken glander
lâgen in der erden.
ûf tristan den werden
liez der künic ûz erkorn
pelzen einen rôsendorn,
marke, der sich dar het begeben;
und einen grüenen wînreben
liez er ûf isôten
pelzen. den zwein tôten
gelieben edele und hôchgeborn
der wînrebe und der rôsendorn
wurzelten schône an der stunt
ieglîchem in sîns herzen grunt,
dâ noch der glüende minnetranc
in den tôten herzen ranc
und sîn art erzeigete:
ieglîch rîs dô neigete
dem anderen ob den grebern sich;
und in einander minnenclich
vlechten, werren unde weben
den rôsenpusch und den wînreben
gar bescheidenlîch man sach.
als thômas von britânje sprach
von den zwein süezen jungen
in lampartischer zungen,
alsô hân ich iuch die wârheit
in diutsche von in zwein geseit.
nu dar, ir werlde minner,
sehet alle in disen spiegel her
und schouwet, wie in aller vrist
hin slîchende unde genclîch ist
die werltlîche minne!
isôt die küneginne,
swie die in sîner minne bran
und in ir minne her tristan,
ez nam doch swachez ende.
ein ieglîch cristen wende
herzen, muot und sinne
hin zu der wâren minne,
die unzurgenclîch immer ist.
wir cristen sulen minnen crist,
der von der megde wart geborn
und uns den blüenden rôsendorn
bezeichent wol in aller stunt;
der an dem criuze durch uns wunt
wart in den tôt pînlîche gnuoc;
und der die rôten rôsen truoc
mit bitterlîchem smerzen
durch uns an sînem herzen,
wir cristen sullen wenden
an in lîp, sêle und unser leben,
wan wir ez sîn die wînreben,
die ûz im liez enspriezen er
und uns der trûben vruchtbêr
hât gemachet, daz wir hân
sin und vernunft. nu ruofe wir an
den vater des himelischen suns,
daz er lâ vlechten sich in uns
den wâren blüenden rôsendorn,
crist sînen zarten sun einborn,
und uns die genâde gebe,
daz wir alsam die wînrebe
uns vlechten wider in in
und unser herze und unseren sin
in im verwerren und verweben,
als man sach den wînreben
sich vlechten in den rôsendorn
über den gelieben ûz erkorn,
die in der liebe ir ende nâmen.
nu sprechet âmen, âmen, âmen!