aller wîsheit ein anevanc!
sît herze, muot und gedanc
dir nîgent und undertaenic sint,
so gedenke, süezer megde kint,
daz dû mensch mit uns waere
und sünde doch verbaere!
ein got und doch drîvalt!
got und mensch mit gewalt!
iezuo drî, nû wan einer -
wâ wart wandelunge ie reiner?
dîn tugent sich uns ofte chündet.
swie gar wir sîn versündet,
mit helf dû dich uns neigest.
dâ mit dû dich uns zeigest
got und doch menschlîchen,
an form, an namen uns gelîchen:
dû christ, wir christen! du unser heil!
dû got, dû mensch muoterhalbeteil!
dû schepfer, dû geschepfede chint!
dû lew, dû ar, dû mensch, dû rint!
dû alt vor allem angenge,
dû junc, dô menschlich gedrenge
durch uns dich in der krippe slôz,
du in dîner magenkraft sô grôz,
daz nieman dich gemezzen mac!
aller creatûr bejac,
herre, stêt in dînen henden!
swaz lebt in den vier wenden,
ôsten, westen, norden, sunder,
ob uns und ouch under,
lobt dîner gotheit wunder. wie hât dîn gotlich list gesundert
( allez element des wundert)
sunne, mân - nacht von dem tage!
an dem firmament der stern bejage
dîn gotlich wîsheit füeret.
swaz sich daz firmament gerüeret,
dîn wort an louf daz leitet.
der blanêten chraft arweitet,
daz si den himel widervâhen.
der stern snell und ir gâhen
dîn eines hant besliuzet.
ob dich nû rede nicht verdriuzet,
des geniuzet mîn sündig munt.
sît dû bist sloz unde bunt
der tief, der breit ein saelden port,
der sünde ein heil, der sêle hort,
ein süeze ob aller süeze,
günne mir, daz ich müeze
dînen namen bringen ze lobe,
des hoehe swebt allen himeln obe,
des groeze ist den himeln ze grôz,
des lenge hât ninder widerstôz.
swâ dû wilt und er sol,
süezer, lâ dir gevallen wol,
swie gar ich sî versündet,
ob ze lobe mîn munt dir kündet
des gelouben und des tât,
der dir daz hie an verdient hât,
daz er ze himel burger heizet,
und diu durch dich dikh ersweizet:
dîn gloube sî dar zuo reizet. schepher! genann, vil werder christ!
wâ wart erdâcht ân dih der list,
den dîn süeze gotheit vant,
daz des abgründes anewant,
tal und berg ûf wazzer sitzet?
diu kraft mich an gelouben witzet,
sît ich dich weiz êwichlîchen,
ân angenge wunders rîchen.
got, mensch! der süezen meide sun.
diu dû ân menschlîchez tuon
mit gruoz erwurbe und wurde geborn!
wol uns der lieben êven zorn,
daz den dîn gotheit alsô süent!
der trôst an fröuden in uns grüent:
dîn geloub dar zuo reizet uns.
lâ mich geniezen dînes suns!
sît dû nû ein ob allem bist,
junc, alt, got, mensch und christ,
so gip mir helf! versag mir niht,
sît dir des mîn geloube giht,
daz dû bist angenges ort!
gip mir sin und wort,
die mich der wârheit wîsen
und ouch dînen namen prîsen!
lâ dîne helfe werden an mir schîn!
ich, uolrich von dem türlîn,
hân ich chunst, diu was verborgen
durch valscher rede sorgen,
der nâch dienste nû diu werlde phliget.
doch hât mîn herz mir an gesiget,
swie sich mîn wân gên zwîfel wiget. hân ich nû kunst, die wil ich zeigen,
die mîn herze vil eigen -
lîchen hât beslozzen
der welt gar ungenozzen,
durch dis buoches angenge,
des mâterî uns vil enge
her wolfram hât betiutet:
dîn wirt nû baz beliutet,
daz sprich ich niht umbe daz,
daz munt ie gespreche baz;
ir sult ez anderweit verstên:
wie ez von êrste muost ergên,
wer der grâve was von naribôn,
wie er durch tôdes gelt ze lôn
enterbet sîniu werden kint,
war si kômen und wie ouch sint
wart gevangen der accurnois,
und wie diu küngin de arebois
mit im entran und wart getouft,
und wie tiur er sît ir minn kouft,
des alitschanz wart bluotes var.
daz hât her wolfram bescheiden gar,
wie liep durch lieb hie dolte nôt.
waz klârer ougen wurden rôt
in jâmer hie durch liebes leide.
ein herzeleit si jagte beide
cristen und ouch die heiden.
der beider liebe minnweiden
bant hie sorgenrîchez pfat.
diu minn saget hie dur minn mat,
der minn durchfremt nie minn getât. tîbalt verlorne minn jeit.
minn fluht sich durch lieb entseit
zuo dem, des minn was noch ein.
stahel, flins und stein
sich müesten von dem jâmer klieben.
hie lâze wir sîn die gelieben,
und helfet mir den flêhen,
des götlîchez lêhen
sich reinen herzen nicht verseit,
daz ich des ritters werdekeit
alsô mit lobe sagen müeze,
daz mich sîn sêle grüeze
zuo der fröude, der niht ist obe,
sît ich in hie mit gruoze lobe
durch des gelouben êre,
des hant vil bluotes rêre
mit swerten bluomen hât gerêrt.
sîn nam dâ mit wart gehêrt,
daz man dir krefte muoste jehen;
sô solh tât wart von im gesehen,
dîn gotheit des was geprîst.
ob mînen sin nû bewîst
dîn helfe, sô wil ich künden,
wie sîn wîsheit brâcht von sünden
dîner hantgetât den hoehsten span,
den heiden geburt ie gewan,
sît von âdam êva wart genomen,
und wie ez sî dar zuo komen:
des bringet iuch daz maer wol inne.
sî was diu hoehste küniginne,
von geburt ein araboisinne. vil jâmers den heidentuom begurt.
manik plânî und furt
von ir danvart wart bluotes var.
sîn minn sî mint von herzen gar.
swie entrinnen im niht waer gedâht,
ir minn durch minn in dan doch brâht.
diu minn was minnelônes wert.
swâ minn mit minne sô lônes gert,
der minne süez wil ich prîsen.
swâ minn ir süez sô kan bewîsen,
diu sêl und lîp niht krenket,
swâ minn sich sô bedenket,
der minn wil ich süeze jehen:
als arabel lie hie minn sehen.
minnsüez wol an ir minn schein.
ir minn wolt niht wesen ein;
si minnet hie und minnet ouch dort:
des wîsheit sliuzet allen hort,
und des güete gein sunden wiget,
biz uns sîn süez an gesiget,
des minn ir wart und ouch diu hie.
als ir nû gehoeret, wie
er wart gevangen und ouch entran.
sô lobt den süezen, der sô kan,
mit sô wunderlîchen fünden
den menschen scheiden von den sünden.
als er sante thomân ouch sant
bekêrn indiâ daz lant.
dem markîs alsam geschach:
er brâhte sî dan, der man jach
vil wirde und bî uns kristen sach. man sagt uns, daz ze naribôn
ein grâve was, der hôhen lôn
in minn dienst mit lob erwarp.
sîn tât an wirde nie verdarp,
torst ieman tât an in gern.
er hiez heimerich nâch des maeres wern.
rîch, edel, der fürsten genôz,
vor allem wandel was er blôz,
lûter âne valschez wenken,
rein und staet. valsch gedenken
im muot und herze widerriet.
chiuschlîch gebaerde im beschiet
heimlîch sîn bî reinen wîben.
von der gruoz mac fröude beclîben,
ob man sî mit triuwen minnet.
nemt war: swer sih gên in versinnet,
dem gît ir minneklîchez grüezen
ein lôn, daz minn kan süezen.
man seit von edelm gesteine:
tar ieman jehen mit rehter meine
von wünn, diu sich gelîch den frouwen?
reiner muot mint werdez schouwen,
liebet im ir minne süeze.
ich wil, daz niht sô hôhe grüeze,
( nimmer engê ich gesteines haz)
hôher wîbe gruoz tuo herzen baz:
ân aller hande freude ze jehen,
tar ich danne gesteines sehen.
mich wundert, ob ieman anders sî:
ich waen und waer er frouwen bî
heinlîch, er wurde des zwîvels frî. grôz wunder naem mih niht
( ein sô süeze freud von wîbe geschiht):
moht man der fröud en widerstrît,
alse ich ê seit, diu an frowen lît,
chranz oder tanz gelîchen,
heinlîch sorge müest entwîchen.
ein frowenfröud man an gesiget.
tanz, seitspil niht widerwiget
der fröude, die ir vil süezer lîp
erbiutet. sît durch süez ein wîp
man minnt, den namen, und durch schouwe,
( ei, wie süez!) durch freud ein frouwe:
durch reht sol man in fröuden jehen.
ein süez wîp, swâ sich diu sehen
lât, liep durch lieb, zwei herz daz süezet.
nû wünsch ich, den mîn herze grüezet,
chiuscher minn von wîbes süezen,
von bêheimland, des tugende grüezen
nimt vil herzen sorgen pfliht.
ich mein den edelen, dem man giht
chünklîcher wirde und milter tât.
heil, fröude, fride man ouch hât
von dem künig in vier landen,
ottaker. ob den namen nanden
nieman mêr dann werdiu wîp,
benamen sînen edelen lîp
ein sterben müest vermîden.
heil, saelde ân vîndes lîden
en gemein im ist. wunsch von frowen
im biutet gunst. nû lâ tugende schowen,
mîn dienst, im nîg mit disem bowen! swer wîb nû minn, dem werde ir gruoz!
dise rede ich hie lâzen muoz.
den edeln ritter bringen für,
des tât in prîslîcher kür
ze velde dicke wart gesehen!
man dorft in niht für lazzen spehen.
sîn ellen dick erzeiget daz,
wie sîn vîentlîcher haz
der heiden chraft mit tât zestôrt.
ir habt ouch ê wol gehôrt,
daz unverre lît diu heidenschaft
von naribôn. der wîtiu kraft
im dikk erbôt vîende haz.
der fürste an manheit niht laz
den heiden daz sô widerleit,
des uns noch urkünde geit
diu âventiur ân stillen roun.
diu heidenschaft was sîn hoves zoun,
diu wan drî mîl von im lac.
ûf velde, ûf mer was ir bejac,
wie sie braehten in ze schaden.
von sîner tât wart dicke verladen
ir kraft, daz manz ze velde kôs.
sîn werdekeit nie prîs verlôs,
daz er tschumpfentiur erlit.
sus tet sîn tât den heiden quit,
der ungeloub in dicke swaert.
doch wart von sîner kraft gelaert
des landes vil und ouch gereinet.
die vîende er sô mit zorn meinet,
daz maneg amýe beweinet. der grâve dwanc der heiden vil.
lant und sîn gemerkes zil
er fridet mit vil manger tât,
swaz portigâl landes hât
und von yspânî daz gemerk.
al diu heidensche sterk
urlende nam ze naribôn,
die der grâve durch des himels lôn
und doch mit arbeit dikk bestuont.
sîn manlîch herze niht vil suont.
swie sich gelück büt gein dem kloben,
so begunde er ie mit ruofe loben
die trinitât, diu in geschuof.
under helme dicke wart sîn ruof
mit andâht zuo em hôhsten fride.
dar zuo ruort er sô diu lide
mit grôzer kraft und die sînen,
daz fiur moht in die himel schînen,
daz ûz den helmen gleste.
des glouben ellende geste
muosten hie durch nôt sich wern,
alde si liten solh pern
von swerten und von kiuln,
daz chunde wunden fiuln.
daz velt von bluote schein geroetet.
sô naribôn sô wart benoetet.
mit starkes legers überkraft,
daz galt in sô diu ritterschaft,
als ir nû gehoeret,
wie er daz velt betroeret,
dô er ir leger stoeret. sîn helfer was der hoehste solt.
diu ritterschaft niht anders wolt,
diu im dô was durch helfe bî.
ich waen, ir doch vil lützel sî,
die bî dem markîs hie nû sîn.
sî valt dort heidenlîcher pîn,
sî sint vor gote( der helfe uns dar):
man nimt ir hie niht in noeten war
an dem sturm, als iu noch wirt
bechant, ir helf man dâ enbirt.
ir helfe uns helfe dâ sî sint
geladet für des himels kint:
dâ habent si fröude immer mêre.
die rede ich widerkêre
und sag iu von des grâven tât,
den âventiur dick gerîchet hât,
daz er des landes vil erstreit,
wol sehzig mîle veldes breit,
daz dienen muoste sîner hant.
den helt man ie in wer vant
ze velde mit strît und ûf dem sê:
dâ tet sîn kraft den vîenden wê.
diz was bî karls zîten,
des gewalt man kôs vil wîten,
als ir noch bewîset wert,
wie karls herze strîtes gert,
daz wol schein an paligân
und an marsilî: diz wil ich lân.
grâve heimerîch des half vil sêre.
der nie von vîende tet widerkêre,
den twanc nû jâmers lêre. naribôn wart bevangen gar,
des dikk diu heide wart missevar
mit heiden, als ez waer ein muor.
daz muost dem helde werden sûr.
swâ man in ze velde sach,
dâ wart den bluomen bluotes dach,
ob man sîn tât wolt schowen.
ouch het er ein edel frowen,
der wîpheit gemuot unchiusche nie,
ir reine herze daz waer ie
mit scham tür beslozzen.
ouch was ir lîp unverdrozzen
gên dem si liebe solde tragen.
ir zweier herze liebejagen
unminn moht gekrenken niht.
diu âventiur von in beiden giht,
daz ein liep ir beider lîbe gurt.
ouch wârn sî fürsten von geburt,
ir adel selten muor verstiez.
diu graevin irmentschart sî hiez
und was bürtik von pâvie.
von waz geschiht daz ergie,
daz siu heimerîch ze wîbe wart?
daz fuogte sich von einer vart,
do karle rôme besaz
und er vîentlîchen haz
dar warf. sît er des rîches pflac
und er mit sig in ob gelac.
ir fianz im buoze bôt.
nû sag ich iu, warumbe diu nôt
was, des menger lac dâ tôt. diu schulde was wol râche wert.
ir unbescheidenheit diu gert
an dem bâbest ungehôrtiu dinc,
des was ketzerîe ein ursprinc.
des bâbest lêr si dâ von treip.
der haz alsô lang beleip.
eines tages der bâbest darnâch saz
in consistorjô, dô man maz
reht gên reht von menger klage;
wan gelîch aller zunge jage
den stuol ze rôme suochen sol,
swâ reht dâ heim hât krumbe dol:
durch solh genâde der bâbest dâ ist.
nu wuochs der rômaer zornes vrist
ze sêre gein dem bâbest hie.
ûf dem stuol den bâbst ir kraft nû vie,
und fuorten in mit schalle hin
zuo dem capitoljô, dâ si în
durch rât giengen ze aller zeit.
ir hôhfart im daz für nû leit,
daz er si liez ir willen hân,
ald ez muost im an daz leben gân.
der bâbest vorht niht ir drô
und sprach< wizzet, ich bin vrô,
swaz ich durch reht lîden sol.>
nu wârn sî hazzes gein im vol
und wolten in verderbet hân.
sümlîch daz dûhte missetân:
< diu werlt richet die missewende;
bezzer ist, daz man in blende
und gewaltes dâmit wende.> diu râche an dem bâbest ergie.
nu huop sich grôzer jâmer hie.
boten luffen sâ ze stunt,
dem keiser wart daz maere kunt.
er besaz rôm, als ich ê seit.
des widerfuor in herzeleit:
er vertet die, der diu schulde was,
boumgarten, hûs und palas
zerstôrt er und blant ir vil.
diz stuont an des tages zil
der phingsten ist genant.
der keiser an den bâbest sant,
daz er zuo der messe bereite sich.
der keiser sprach< nû wil ich
besehen, ob got tugende hât.
laet er nû gotlîche tât
an mînes bruoder ougen sehen,
sô wil ich im krefte jehen.
ob er sîn tugent an uns êrt
und uns hiute fröude mêrt,
erbiut sîn güete uns die êre,
daz gît uns fröuden lêre
und sterket an gelouben mich.>
der bâbest nu hât bereitet sich
vil rein, swie er niht gesach.
sîn confiteor er nû sprach
mit manegem reinem pfaffen hie.
dar nâch er zuo dem alter gie,
ze himel er sîne hende bôt.
vil reiner ougen ward hie rôt.
der jâmer dâ vil herzen sôt. der bâbest sâ die messe an huop.
hie wart ein jâmersrîcher uop
von weinen zuo der hôhster hant.
got nû sînen engel sant,
dô er daz buoch ûf getet,
und brâhte diu ougen im ze stet
und sazte si wider schôn als vor.
der bâbest huop sîn hende enbor
und sprach vil lûte< lobt den süezen,
des vaterlîchez grüezen
mîn lieht mir hât gegeben wider!>
sus viel er vor dem alter nider.
alhie was weinen ungespart.
der keiser alsô vrô nû wart,
daz got die tugent het getân.
zuo der messe greif man sân,
diu wart nâch gotes lob volbrâht.
dar nâch der keiser dô gedâht
gein lande. den bâbest ze rôm er lie.
mit fröuden dar nâch sîn vart ergie
ze pâvie, als ich gesaget hân.
aldâ heimerich ze wîb gewan
froun irmenschart; diu was dô meit.
daz lant al von ir schoene seit.
ein grâve, ir vater, der was tôt.
vrîen, grâven durch sî liten nôt.
doch enwolt der keiser niht enbern,
man müeste in an der meide gewern.
dem grâven heimerîch gap er sî.
man fuort si dan, dâ er ir bî
gelac. sî was unkiusche vrî. die graevin man brâht ze naribôn:
nu hân ich iuch bewîset schôn,
wie si im ze wîbe wart.
ir herz lieb gein im niht spart,
der grâve was ir fröuden weide.
siben sün sî heten beide,
der nam ouch wart wol lobes wert.
ir herze tugende und prîses gert,
untât an in betrogen wart.
frou milt und êre mit flîz bespart
ir gedanc vor missewende tât.
iegelicher fürsten namen hât,
als in was wol geborn an.
von in wil ich die rede lân
und sagen, wie ungelücke sît
si verweist, den man lop noch gît.
ir werder vater, als ich ê seit,
der mit tât ofte lob bejeit
und wirde vil, als man im jach -
ze einer zît daz sô geschach,
daz ein grâve und doch sîn man,
do grâve heimerich gie urliug an,
im kom ze helf mit ritterschaft,
und alsô daz sîner kraft
der helfe was vil und genuoc.
sînem herren er vil liebe truoc,
wan er sîn kint erhaben het,
einen schoenen sun, alse dick ergêt.
der juncherre flôrete hiez.
der vater von râte in niht enliez,
êr sterben lebens in verstiez. er sprach< sun, tuo daz ich ie taet,
wis getriuwe zühtic und staet,
dînem hern mit ganzen triuwen mit.
behalt daran mînen sit,
wizz, so wehst dir êren vil.>
nu kom ouch des urliuges zil.
grâve heimerich nû varn sol,
dâ ritterlîcher taete dol
sich bieten muoz ze velde,
aldâ ritterlîchiu melde
sich zeigen muoz mit vrecher tât.
urlop er nû genomen hât
und vert dâ hin, dâ er nû streit.
sîn poinder dâ vil mangen jeit
ûz dem satel in den sâmen.
die sînen sich ouch vür nâmen,
daz manz bevant in dem strîte.
des veldes breit und ouch wîte
mit starkem hurte sî durchmâzen.
disen strît wil ich nu lâzen.
heimerich gesiget und verlôs.
sîn siges vliesen er dô kôs
an im, der sîn gevater was,
des bluotes flôz begôz daz gras.
dô heimerich den schaden bevant,
daz wal rûmt er sâ zehant.
sînen gevatern er dan füeren hiez:
sümelich er hinder im doch liez;
sînes gevatern vergaz er niht.
nû hoeret leit, daz hie geschiht,
daz triwen und doch flüste giht. ze naribôn man den grâven brâht.
heimerich im dô gedâht,
daz diu kint von ir erbe schiet.
ob milt und êr den rât im riet?
diu milt lîht sprach< ob es geschiht
der wille, des dîn herze giht,
diu tât dir bringet êren vil.>
< nein> sprach frow êre< swer mich wil
ze verre trîben ûf den schaden,
dâ wurd ich mit schamen überladen.
man sol mîn schônen, wil man mich
bî milte hân: sô daz man sich
iht scham, ob man mich übergît.
ein swacher nam mir nâhen lît,
der ist diu tôrheit genant:
mit den tumben hât er pfant.
milt sol mit mâz sîn undersniten,
als êr gewegen und scham mit siten.
unmâz ich vliuhe, swâ ich kan.>
< dû hâst sîn muot, nû tuo an!>
sprach diu milte, daz ergie.
nu hoeret wie heimerich hie
siniu werden kint wil enterben
durch in, dem ritterlîchez sterben
leben bî uns hie hât verseit.
nu hoeret: heimerich niht beit,
man füert in heim. er wart begraben.
flôret, den er het erhaben,
füert der grâve gên naribôn
und hiez in behalten schôn.
man vindet nû niht solhen lôn. flôret ze herren wart empfangen,
des muost er wird erlangen.
diu hôhgeburt in sipp behielt,
den, der nû ungelükk wielt
und vaterlîch vergezzen.
waz moht ich hôher wirde mezzen
der sippe, diu niht sô bünde mich
mit vaterlîcher triwe, sich
in sippe mit allen orten sliuzet?
dirre triuwen mich verdriuzet.
sold ich die triu ze fluste kêren?
daz taet ich nâch unwîsem lêren.
als diu welt nû ist gestalt,
swer ie so dienst mit lône galt,
des akkerfruht was< habdenschaden>.
swer wil in tôrenbrunnen baden
laet der hâr und hût ze pfande,
des schoene im wirt ze schande.
entlihen sin und frömdiu ougen
errâtent schaden selten tougen.
ein frömder has ûz wilde gezamt
und ein brak, lebent die wol ensamt?
sô ist ouch wolf und fuhs inein.
in frömder wird ie smaehe schein.
wol loufender rüd in tieres spor,
ist der an tugenden bracken vor,
da wert sich nâtûr gewonter art.
swer hunger ze fremden tischen spart,
wirt der durch spot vil an gesehen,
des sol er niht für wunder jehen:
entlihen tugent gît wandelspehen. des grâven sun nû herre hiez.
ob milt und tugent sich verstiez?
wer zwîvelt des? gein vrîer art
des hagens rôs süeze spart,
mit schoen gein edelm stocke.
doch vindet man noch in grâwem rocke
vil tugende, diu sich verbürge niht;
untugende man noch in zobel siht.
tugent siht tugent bî milte gern.
kintlîche jugent, artlîchen lern:
swâ tugent sich ardet niht mit lêhen,
dâ sol man tugent mit milt niht flêhen;
ir staet belîben sich dâ erbet.
wânes tugent milt verderbet:
ze vil, ze klein, ze snel, ze traege.
swer traegem herzem milt waege,
des waere durft: ez kan sîn niht.
ein jâherre lîhte waen es giht,
den durft ze lônes helfe treit,
ob des< jâ> unmilt ze lône jeit.
niderr art sol man tugend jehen,
ob si adelt sich mit tugende sehen.
diz ist ein rede, der frömd mich zôch.
grâve heimerich nû triuwe vlôch,
natiurlîch gebaern unde geburt.
sipplicher triuwen sins enkurt,
der lew nû ze einem fuhse wart.
wendelmuot und wankelhart
der grâve mit flîz ze hûse bat.
unmâz da vor der milte trat,
diu gaehe wart wins und willen sat. heimerich sîn sün besande -
des waere durft, daz man dâ nande
menegen edel franzois,
yspan unde borgunois,
provenzâl, britûn und pikarde,
die wâren ouch von arde, -
und tet über al die rede kunt.
dô sweic manic wîser munt,
der doch ze reht wol reden kunde.
dem grâven man des niht gunde,
daz er diu kint verwîste.
nieman daz an im prîste,
den wîser sin leite dâ.
zuo wilhalm er sprach, der stuont im nâ:
< mîn sun, ir sult mîne rede hoeren,
diu sol iu niht fröude stoeren.
ir wizzet, daz ich in ritters prîse
hân tât bezalt in manger wîse.
ie als man dann an mich warp,
darunder nie tât an mir verdarp.
doch nâch ritterlichem heile
mit dienst was ich der minn veile.
und alsô minnediub mir gap
ze ritters orden urhap,
triuwen staete, freud bî trûren,
und doch niht, daz mînes herzen sûren
mich hielt ze lange in ungemüete.
der minne guot mich lêrte güete,
der minne pîn mich lêrte herte.
diu minne was ie mîn geverte,
den lîp ich in ir süeze zerte. mit huot was mînes muotes weide
sô in liebe, sô in leide,
wie ich ir süeze mich genaehte,
biz mich ir minne dar zuo braehte,
daz ich die wîl noch nie bezalte:
daz mich in minn dienst gevalte
nie dehein tjost bî mînen tagen.
sus sol iuwer dienst nâch minne jagen,
an minne sult ir niht verzagen
und sult ir süeze vor ougen tragen.
mîn sun kyllois, ir sît niht alt,
und waen doch wol, daz der walt
von iuwer hant iht werd gespart.
poinderlîcher taete wart
von iuwer tât wirt gar durchsniten.
iwer poinder sol sîn in den siten
als ein donerstrâl, der niht schiuhet.
iwer frechiu tât verdriuhet
vil ritter herze, sô ir sprenget,
der muot an tât sich enget,
als ir iuch so frechen zeiget.
iwer saeld ist ungeveiget.
ob ir gên wîben iuch versinnet
und ir minn alsô minnet,
daz minn ir minn niht krenchen siht.
minn hât diu minn, der sîn niht giht,
minn süez noch minn tât.
ob iwer minn dann minn hât,
der lîhet minn süeze vil.
ob iwer minn sus minnen wil,
diu süez iu liebet ritterspil. bernhart unde kybert,
ir zwêne sît wol lobes wert.
iwer iegelîcher wirt ein helt,
ob irz dem lîbe enblanden welt.
nâtûr hât wol an iu geworht,
daz ir müget wol unervorht
schiltes ampt enphâhen.
wîbe gruoz sult ir iuch nâhen,
swâ ir mit prîs den müget erringen.
der selbe gruoz mag iuch bringen
ze hôhes lônes zuoversiht.
swar ir vart, iu gebristet niht,
ob man iuch in tugenden vindet,
so wizzt, daz wîbes herz sich windet
iu ze gruoz durch gerndiu ougen.
und halt ir wîbe liebe tougen,
so werdet ir ir spiegelschîn.
frowen lieb kan in liebe sîn,
swâ man ir minn mit huote pfliget.
wîbes liebe sich dâ wiget
in liebes herze durch belîben.
werdet ir inne, wie sich wîben
kan wîbes minn durch mannes liebe,
wirdet dan iwer minn ze diebe
durch werde minn, so sît ir wert.
wîplich süez wan huote gert,
wie sî den valschen sich entsage.
in frecher tât, mit zühte jage
diu huot iu minn und wirde gît.
wîbe lônen an iu lît,
ob ir gein in mit dienste sît. arnalt und berhtram,
iuwer tât machet wîbe herzen zam.
ir sît wol beide an kreften kurc:
vil lande und burc
erwirbet iwer baldez ellen.
hôhiu tât wil sich iu gesellen:
diu minn von iu getiurt wirt,
ob iwer manheit niht verbirt
angeborn ritterschaft.
iwer beider lîbes kraft
lît iu in den armen.
lât iuch den lîp niht erbarmen!
iwer namen doch gefürstet sint,
swie ir noch sît der jâre kint;
schiltez ampt muoz iuch erben.
ritterlîchez werben
wirt noch von iwer tât gezilt:
menlich gelaez sich des niht hilt.
an iu ich daz erkenne wol,
wan daz man iuch loben sol.
reiniu wîp hânt rîchen lôn,
gein den sult ir iuch halten schôn.
ir werder gruoz süezet gemüete.
wîplîcher gruoz, wîplîchiu güete
herzen biutet fröudensolt.
pfeller, gestein, gymme, golt
wîbes minn übersüezet.
ob iwer liep ir minn grüezet
und biutet êr in minnegrüezen,
der gruoz kan ritters tât sô süezen
und varnden kumber büezen. witschart und buobe,
vroelîcher taete huobe
iu zwein wirt niht genget.
von iu mit hurte wirt gedrenget
vil ors an ritterlîchem tuon.
iwer baldez ellen hât niht suon,
swâ man prîs sol bejagen.
iwer manlîchez ellentragen
gît reinen wîben herzenspil.
minnsüez und minnzil
werdet ir in wîbes ougen.
halt iuch gên in in minn tougen,
sît in mit dienst gar undertân!
wîbe süeze sô vil lônens kan
mit gruoz und reiner minn geben.
sît gên in an werben eben,
so gît ir süez iu fröudengruoz.
ein werder kus, der tuot in buoz,
ob ir in strît iht habt erliten.
halt iuch gên in in zühte siten,
tragt ir lieb in liebe wer!
verstêt wes ir liebe ger,
ob sich ir lieb in lieb iu biet,
daz sich dâ lieb iht liebe niet.
ein reiner kus von rôtem munde,
swâ iu ein werde wîp des gunde,
al vranchrîch vergult den niht.
als iuch ein frowe in kiusche siht,
der minn lieb iu minn gan,
kan iwer liep sich lâzen an,
daz minn niht krenket valscher wân. mîn sün, nû habt ir wol gehoeret
mînen rât. ob iu der fröude stoeret,
daz swaeret iuch und waer mir leit.
mînen willen hân ich iu geseit.
ob iu mîn rât nû stiure gît,
des bin ich frô. diu lant sint wît,
die künege habent lônes vil.
einen rât ich iu sagen wil,
daz frumt iu, und behalt ir den:
lât unmenlîche sen,
der volge gein zageheit zilt.
sper, helm, swert und schilt
ich iu für erbe zeige.
belîbet ir unveige,
so sult ir sîn ân angest dar,
daz iu niht êren widervar.
iu werdent schier diu rîche kunt,
diu ich iu nemme hie ze stunt:
prôventz und yspânî,
francrîch, gallitz und almanî,
burgonî und die britûn,
isterrîch und karitûn,
sêlant und die engelois,
lancbarten und die tuschanois,
kâlaber, pullen und die sizil.
die künege habent rîcheit vil,
welt ir den dienen, iu wirt gnuoc.
nu hoeret, des ich noch hiute gewuoc:
sît diemuot und habet kiusche sit,
niht vrevel wort: ân undersnit
iuch halt und doch in mâze bit. sun, behalt vetertlîchez lêren!
reiniu wîp sult ir êren,
under schilt dienen umbe ir lônen,
witwen und weisen schônen.
mit gebaerden gar ein meit!
gên valscher tât: zageheit!
den varnden sult ir kumber büezen,
gemein mit lieb die liute grüezen
in vil sitlîchem gebâren.
niemans êren sult ir vâren.
swer iu in dienst getriuwe wol,
armen, rîchen, iwer helfe sol
güetlich sich erbieten.
niemer sult ir iuch genieten,
ir habt got vor den ougen
und bevelhet im vil tougen
lîp, sêl und manlich êre.
sun, vernemt noch mîne lêre:
tuot friunden ganzer helfe schîn!
lîhet den gern, die bî iu sîn!
mâzet slâf! haltet schimpfen,
der sich biet in den gelimpfen,
daz zuht iht werde ze tôren dâ:
lât die tjost in puzzes lâ!
ein houpt an jagen, der fluht ein zagel,
z'iegelîcher taete gar ein hagel!
gein vîende lâgen gar ein fuhs,
an minnewerben gar ein luhs!
ie minn in dem herzen tragen,
wirt dâ heim, umb niht verzagen,
mit staet ie nâch êren jagen! sun, sît in schall gar unverdrozzen!
nu hân ich iu entslozzen
mîn herz und mînen willen gar.
wilhalm zuo dem keiser var,
dem ist er liep und wert.
mîn herz des durch triuwe gert,
und ez wol mînen triwen stêt,
daz ich hie mînen sun flôrêt,
den mir ein sterben hât geselt, -
ob ich mir den hân erwelt
durch veterlîchez ergetzen,
daz sol iuch niht entsetzen
an fröuden iwers muotes.
vil werdecheit und guotes
gewinnet ir, lieben süne mîn:
flôret muoz nâch mir herre sîn.
dâmit bevilhe ich iuch got.
behalt ir lêre unde gebot,
sô sult ir mîne triuwe hân.>
heimerich underwant sich sân
des kindes und pflac des sider.
nu grîf wir an daz maere wider
und warten disem einen zuo,
die sehs lâz wir varn nû!
die wârn bereit und fuoren dan,
als ich iuch bewîset hân,
und her wolfram urkünde gît,
wie willhalm in kindes zît
wart verweist und sîne bruoder.
veterlîcher helfe muoder
verwîst des jâmers ruoder. trôst von den kinden wart entrennet,
die im doch sît ze kinde nennet
heimerich, dô si volwuohsen gar.
nu hoeret, wie dirr ein gevar!
die andern lâz wir varn nû,
und hoeret, waz dirre eine tuo:
der chom in kintlîchen siten
in keiser karles hof geriten,
drî knappen und ein garzûn.
dehein tjostûr moht er getuon,
doch zogt ein schoene ors im mit.
daz was ie edeler kinde sit,
daz sî durch prîs mit örsen varnt,
swie sî mit tât den schimph doch sparnt:
der accurneis taet hie alsam.
do er in des rîches hof nu quam,
der küneg in lieplîche enpfie,
als er sît wol sehen lie,
wie er in werdechlîch enpfalh.
( da was manic almân und walh,
die rîch geburt niht verbar.)
er nam in im ze kinde gar:
in des rîches kamer man sîn pflac
mit flîze biz an den tac,
daz er enpfie schiltes amt.
dar under er vil ritter zamt
in poinderlîchem werben:
den schilt kunde er sus erben.
aht jâr man in mit flîze hielt,
daz er wol sîn selbes wielt
und kintlîche tât von im gespielt. sîn herze nû kintheit vlôch.
sus in der keiser karle zôch.
sîn ellen in nû krefte mant.
karl fuor dô mit heres hant
in der heiden lant ze normanî -
manek edel franzois was im bî,
alman, burgunt und britunoys,
bykart unde engloys
und ein teil der provenzâl -
die noch heidenisch geloubens mâl
ze liebe den valschen goten hielt:
daz lant sus ungeloubens wielt.
der keiser wolt daz anden.
nu muoz imz erblanden
mit frecher tât der markîs.
und wil er hie bejagen prîs,
es mag nu niht mêr kintheit wesen,
ez sî tôt ald genesen.
der keiser karl dâ hin vert,
dâ vil glaeven wirt verzert
mit nîde ûf der heidenschaft.
karl und der werden christen kraft
yspân unde normandî
si bedwungen, daz si wurden vrî
der valschen got und gloubeten christ.
swer des niht tet, ein kurziu vrist
den schiet von lebens veste.
alhie des gloubens geste
wurden gepînt jâmerlîchen
von karle dem rîchen:
des muosten sî entwîchen. marsilî leit dâ pînen
mit swerten und die sînen
von olivier und ruolant.
den lie er ein so gaebez phant,
daz sîn den heidentuom bevilt:
er moht gefüeren niht den schilt
an dem arm, den er dâ lie.
der markeis aldâ begie
sîner êrsten taete spil,
des die heiden dûht ze vil.
mit hurt wart dikk sîn kalopiern
daz ûz francrîch die fiern
sêre wundert von sîner tât,
sît er sô unlange hât
ritterlîcher tât gespilt,
daz er in vor so hôhe zilt.
die nôtgestallen gâben strît,
des vil helm sich entranten wît.
bischof turpîn, des segen rein
vil dikk hie in dem strîte schein,
daz man kôs nâch im bluotes pfat.
sîn schâch vil heiden seit dâ mat,
daz es der heidentuom bevant.
alêrst tuon ich iu bekant,
daz manik herze snîdet:
der jâmer niht triwe mîdet;
swa er reine herze vindet,
untriwe dâ gar verswindet,
der bî uns nû diu werlde pfliget;
ir süeze wâge ze valle wiget.
wol in, der ir an gesiget! der werlde süeze ist tokkenspil.
dirre rede wurde ze vil:
diz was des markîs êrste tât.
des sich nû underwunden hât
âventiur. got geb im heil!
darnâch wuohs ein vil michel teil
jâmers ûf den werden christen.
die heiden niht wolten vristen,
sine wuosten den künig karl.
paligân jach, daz arl
und prôvenz sîn erbe waere.
diu rede wart dem künege swaere,
den doch menlich ellen gurt.
ûf bergen, lîten und in furt
sach man dick sîn ellen wol.
alhie ich iuch bewîsen sol
in welchem strît wilhalmes vart
misseriet, dâ er gevangen wart
und alêrst von hûse quam,
sît in der keiser an sich genam,
dem er half ze runcival
gein marsilî, dâ sich niht hal
mit tât sîn êrstiu ritterschaft.
ûf die künge, die dâ heten kraft,
marsilî und paligân,
von den helden wart ez guot getân.
dem markîs schade doch widerfuor:
darnâch unlange tôdes muor
verdruhte karl den lemperûr.
daz ward der kristen ungefuor,
ich fürht, daz sî nû jâmer ruor. des keisers sun er an sich nam
alse wol sîner triuwe zam.
die fürsten er gemeine mant,
daz man karls triwe erkant
und sînen sun ze künge naeme,
ir aller triwen daz wol zaeme:
< sîn sun der zimt dem rîche wol.
dar zuo ez mîn triwe sol
verdienen al die wile ich bin.
ziuhet nû daz rîche ein fremder hin -
diu untât sol uns niht geschehen.
ich wil triwe nâch tôde sehen:
begêt ir die, des habt ir êre.>
disiu wort und michels mêre
legt er mit rede den fürsten für,
daz si mit gemeiner kür
den karls sun ze künege kürn,
dar an si nimmer niht verlürn.
swie vil der markîs des gesprach,
der hoehsten willen er niht sach.
daz nam im fröuden zuoversiht.
der markîs der ensûmpt sich niht.
diz geschach ze munleûn.
karl durch sîn ritterlichez tuon
dem markîs het gelihen die mark,
wan er in wiste an witzen chark:
vor den fürsten er im die lêch.
dar nâch, dô im des lebens verzêch
ein sterben, karl, dô bevalh er,
den er wist ganzer triuwen wer,
sîn kint. durch triwe des pflac er. karl enpfie die triwe sîn.
lieb alêrst wart nu schîn.
der markîs wîten sich besande,
mâg und friunde er dô mande.
sîn bruoder und ouch heimerich
tâten helf nû gelîch.
die lorrenîs und die burgonoys,
die tschamponeis und die engloys
dem markîs nu gestuonden gar:
er gewan ein vil liehte schar.
den lantherren er widerbôt,
und alsô, daz ez ein tôt
müeste scheiden under in:
loys het doch wisheit und sin
und waer des keisers erbekint.
< ich wil besehen, wer die sint,
der gewalt uns êren wil entsetzen,
ein toetlîchez letzen
müez mich von lîbe scheiden.
ich bin genesen vor den heiden,
geloub und triwe mich dâ für truoc ->
diser rede was genuoc,
der markeis nû bereit wart.
gein munleûn geriet sîn vart,
und wuoste sêr und brande
die hoehsten von dem lande:
vil menic storje er durchbrach,
swâ man vîende ze velde sach,
und betwanc die fürsten des mit kraft
und mit herter ritterschaft.
sîn anker dikk die herte haft. loys sî ze künege muosten nemen.
ir sümelich wold des niht gezemen,
durch daz karl also vil gestreit:
des was er in ze künege leit.
wan si mâg und man
ze runzival wurden ân.
dô loys nû erwelt wart,
der markeis triwe niht enspart:
dem küneg er gap die swester sîn,
die schoensten maget, der liehter schîn
moht wol ein herz ze fröuden jagen.
der rede wil ich nû gedagen
und der kristen jâmer künden.
zaher gelîch des meres ünden
sich guzzen durch der kristen nôt
niht lange darnâch: karl was tôt,
terramêr frumte hervart,
diu sît darnâch beweinet wart
mit kraft ûf den künig lois,
des menic edel franzois
erkom und erschrahte.
der künig loys dô trâhte,
wie er widerstüende terramêr;
wan er wol west, daz herzesêr
von im dem land vor widerfuor.
nâch der fürsten rât man hervart swuor:
der heiden zorn sêre wiel.
als den wîsten dô geviel
sich gein der heiden kraft bewarn:
ob sî ir leben wolten sparn,
der künec daz solt undervarn. sît ich iu nû sagen sol,
nu geviel des landes fürsten wol,
daz der künec nâch helfe sande.
der man sümelich mir nande:
von den franzoysern darf ich niht sagen,
die muosten selbe die bürde tragen
durch den karls sun, künik loys.
daz ander wâren die engloys,
die sluogen ûz helm niht fiurs,
es muost sîn etwaz tiurs.
daz dritte wârn die yspan:
der werde künech, als ich ez hân,
liliander was der genant.
bî dem lac der künec jôrant,
dem was galicî dô undertân,
er was iedoch karls man.
herzog bêonet von portigâl,
der torst ouch wol lîden quâl.
der herzoge bêals von morark,
des tât ouch sich niht enbark,
swâ man tât solte lîden;
mit swerten helme snîden
getorst der herzoge vil wol tuon.
er was willehalmes basen sun,
bî dem er vor nôt in strîte leit
ân diz, als iu noch wirt geseit,
der tet ouch hie ellens schîn.
dar kom der küene senebalýn,
von tûlangar herzog sânîel,
der was in wâpen alsô snel:
sîn tât sich zeiget sunder hel. hie was der künic von kurnarge,
an ritterschaft der karge,
der was künic über daz lant.
dar kom tritunel von tangelant,
des herzentuom gie biz an tinal.
mit dem kom von royval
kandanûr der mänlîche.
der was sô êrenrîche,
daz er lützel ieman iht verseit.
des hant vil prîss het bejeit,
swâ er was starken stürmen bî,
der ellens rîch von genalî
zukander hiez der selbe helt.
der prîs sô gar was ûz erwelt,
daz man in den raspaer hiez.
swâ er in strîte sich verstiez,
da er mohte hân des swertes niht,
diu âventiur von im giht,
als er kom in daz gedrenge,
dâ maht er wît die enge.
ûz den sateln er die ritter zucht,
für sich er vil mengen rucht:
von manheit muost diu tât geschehen,
diu wart dikk von im gesehen,
er valt ir vil mit den fuogen.
des volk alle kolben truogen,
keten in blî gegozzen.
sîn lant daz was beslozzen,
des gemerk gie biz an den sê.
sîn kraft den heiden taet vil wê,
den er in strîte schanct den rê. des künges lant daz was wilde.
er was dur manek gevilde
gevarn durch den herzogen beonet
von portigal, der sîn swester het;
den künic loys bekant er niht.
nû hoeret, wen man mêr hie siht:
künec hûsinet von kanar,
des künicrîch beslôz vil gar
den sê unz an finulater,
dâ daz wild mer îlet her.
der franzoyser lant daz sluizet,
sîn kraft an portigal doch diuzet,
der erd man fürbaz niht geniuzet,
des manegen dâ verdriuzet.
die küneg solt ich hân ê genant;
des moht niht sîn, sîd daz ir lant
die erde dâ besliuzet gar.
nû nem wir hie heime war,
wer hie dem küneg ze helfe kom.
disiu rede waer gar ein om,
und koem uns mêr helfe niht.
den künec von arl man hie siht,
der taet daz best, als er solde.
ob iuwer zuht nû hoeren wolde,
sô nant ich ein teil der kunden,
die ouch mit swerten kunden
wol dienen, swâ man sie hiez.
der britûn kraft des niht enliez,
sî wurben ritterlîche dâ.
die alman wâren ouch dô nâ,
die sich ze strîte bereiten sâ: der tiutschen kraft dô helfe lêch.
ûf die heiden dô nieman verzêch.
grâve hoygier von bêamunt
dem künig kom. im was wol kunt
ritterlîcher taete spil.
der grâven ich mêr nennen wil:
grâve willekîn von gerunde,
der ouch mit dem sper wol kunde
poinderlîchez hürten.
ûf plân und in den fürten
het er ez ofte guot getân.
man moht ouch dâ gesehen hân
grâve dîden von litenant,
der ouch die vîende sêre mant.
hie was rubin von sungalit,
des tât ouch tet den vîenden quit
hie was nôrant von punarge,
an ritterschaft der karge.
grâve rycart von lyanit:
dirre zweier grâven sit
was turnierens taete kür.
welt ir, sô hân ihz dâfür,
daz die mit helf wâren bereit
in dem sturm, dâ sich verjeit
der markeis und gevangen wart.
die heiden er dô lützel spart.
die kristen liten grôze nôt,
ir nâhgebûr was der tôt.
mit kraft die heiden komen wârn:
nû wern sich vor tôdes vârn
mit manlîcher tât gebârn! die kristen sich werten: des was zît.
der heiden kraft sô wîten lît,
daz dehein storje sih niht hal.
man sach, daz berg und tal
was beleit und daz gevilde,
daz vogel nie wart sô wilde,
der sich entseit dem wuofte:
dirre gal, dirre ruofte.
der heiden leger het niht aht,
ich waen, daz man des heres praht
wol vier mîl hôrte.
diu stimme den kristen fröude stôrte
der gein in koum ein hantvol was.
berg, tal, bluomen und gras
mit gezelden was durmezzen.
von den kristen was unvergezzen
sin hielten menlîche wer.
künik lois und sîn klein her
mit mangem schilte liehtgemâl
zogten nû gein runcivâl.
bî tambûren hie vil floiten hal.
der dôn erfröut berg und tal.
die kristen zogten nû dâ hin:
mänic franzoysaer, des wîsen sin
diu minn in vancnusse hielt,
der herz doch manheite wielt
ze dienst der werden minne.
sus süezt minn mannes sinne,
als hie an vil mangem schein,
des lieb an liebe was niht ein.
daz wart an tât der heiden mein. hie was mänlîchez sorgen.
die helde muosten fröude borgen
in dem strît, dâ sî müezen hin.
nu hoeret, als ich bewîset bin:
der werde willehalm accurnois
und manik edel franzois,
provenzâl mit den yspanen -
die begunde der künich manen
ritterlîcher taete kür
und schuft sî an die herte für.
mit in den künich jôrant,
des ellen den heiden was bekant,
...
...
und den manlîchen kandanûr,
der was ein herter nâchgebûr,
und den herzogen bêoneten,
des kraft was sô ûzerjeten,
daz er in heldes werken schein,
( sîn tjostiur was gemein:
geruoht des ieman, die bôt er,
des herze was niuwan strîtes ger)
und von kânar hûsinet,
der ouch ritterschaft wol tet.
dâ was der herzog tritunel
und der küene saniel.
bî den was buob und bernhart,
arnalt und witschart,
der tât begie prîss vil.
dise helde sich legten gein dem zil,
da ich niht zagen sehen wil. paligân hie mit kreften lac,
des hers er mit gewalte pflac.
halcibier und synagûn
und tybalt, der wol kunde tuon
manlîcher taete prîs
( die kraft im gap, diu sin amýs
was und arabel genant,
der schoen den kristen sît diu pfant
durch wilhalmes minn enzuht,
daz vil zaher ûz ougen ruht),
der pflac ouch nû der herte hie.
der künig pôdius niht lie,
der ouch hie bî dem mere lac,
swâ man prîs gein wirde wac,
sîn gelobtez ellen slüec dâ für.
nû lac ouch dâ in prîse kür
der werde künec von kandulac.
der her von mituêle pflac
der berge wît gein den kristen,
die nû niht langer wolten fristen,
si verdienen den hôhsten lôn.
nu schier huop sich der kristen dôn.
des rîches van bevolhen wart
berhtram, der vil helme schart
gemachet het bî sînen tagen.
die nôtgestallen muosten tragen
gein den heiden ir leben veile:
wê im, der in dâ wirt ze teile!
der schal hielt ouch ganze kraft.
man vant dâ edel ritterschaft,
der tât sich in die poynder haft. nû muoz ez ûz dem schimpfe gên,
si müezen den heiden widerstên,
ob man in angesigen wil.
ich nenn sî wol, ir ist niht vil,
die hie den heiden gâben strît.
der kraft alsô geschart lît:
hie was der künek von yspanî,
ouch wârn dâ von almanî
vil grâven, als ir habt gehôrt,
der ellen ouch die heiden stôrt.
hie was der werde von royval,
der dick het geliten quâl,
swâ man niht sold die vîende sparn.
dar kam durch prîs ouch gevarn
der werde künec von genalî,
des menlich ellen was wol vrî
daz er ie begienge zageheit.
hôhen prîs er mit dem sper erstreit:
diu tât was des küneges sit.
grâve hoygier von lianit
und willekîn von gerunde,
ir iegelîcher wol kunde
die tjost senken gein dem nagel,
diu ritterschaft ist gar ein hagel:
diu âventiur geziuk des gît.
grâve pirre von ammanit,
der künek von arl was ouch hie
sîn kraft die vîende er sehen lie:
von den was der heiden ungeschônt.
apoll in dienstes lônt,
dô monschoy wart gedônt: diu krîe hie des keisers was.
velt, pluomen, heide unde gras
mit rôtem bluote wart betrôrt.
manek fremde kreien man dâ hôrt,
dô sterbens gewalt die heiden twanc.
tschoise dâ vil dicke erklanc
in des markrâven hant,
den schaden halcibier bevant.
dô in der markrâve ersach,
mit zorn er die lanzen stach,
ûf den künec, daz sî zerfuor.
in poinderlîches hurtes ruor
halzibier er jaget zuo angstes zil.
ez gie nû ûz dem kindes spil,
dô in der markeis bestuont.
von in zwein was ungesuont
ir vil hurtichlîchez dringen.
des muosten dik erklingen
diu swert ûf den helmen.
den rôten bluotes melmen
die kristen nider rêrten,
swar si in die heiden kêrten.
si vâhten als diu wilden tier.
nu sach arnalt, daz halzibier
ûf den markeis hurte sêre.
nu enbeit der helt niemêre:
daz ors in hurtichlîchen truoc,
halzibier er durch den helm sluoc,
daz er des slages kûme gesaz.
halzibier was ouch niht laz,
des widerslages er niht vergaz. des rîches vane was nû komen.
des was vil grôziu nôt vernomen
in dem her ze beider seit.
der markîs nû sêr umbejeit,
des vil kurseit wart missevar.
er zetrant alhie der heiden schar.
belûr sîn örse in dâ hin truoch,
da er den werden künik sluoch,
angilûn von belinat.
ez wart alhie des tôdes phat
gebant von dem markeis.
vil manic kristen lie dâ preis
sehen, der die engel vreut.
den heiden wart nû sêr gedreut
von loys dem lemparûr.
diu durchvart wart hie sûr,
swâ gein des rîches vane kêrt.
hie wart ze tôd versêrt
paligân und der heiden kraft
von der kristen ritterschaft.
der poinder hie sô herte wart:
diu graevinne irmetschart
wol moht sich solhes kindes fröuwen,
des kraft kund al den heiden dröuwen,
als hie wol an den heiden schein.
der starke sturm sich zôch enein
nu gein dem mere ûf den plân.
dâ wart ez alsô guot getân,
daz sîn daz paradýs gnôz.
der engel gewin was dâ grôz,
swâ bluot von den kristen vlôz. gauters und gaudîn,
witschart und kibalîn,
samson und hûes
wurden nû ze râte des
und der blanke kibalîn
und gwigrimanz, der ellens schîn
mit kraft in den armen truoc,
und joseranz, der ouch gnuoc
der vîende streut, und meliganz,
des kraft was in sturme ganz,
und tscherines von pantanor,
der schein ouch an der taete vor,
und arkûn von lûnatel,
des manheit was gar ze snel,
und faunet von prîanit
und von galiz keilit.
der ward ein teil erslagen hie.
dâ von nenn wir niht die
in hern wolframes buoche,
ob iwer zuht sîn geruoche,
daz wir ir niht nennen nû.
die kêrten nû dem vanen zuo.
olivier und ruolant,
die man in wer bî karlen vant,
die wâren vor alle erslagen
bî karls lebendigen tagen,
der ze runzival vil gestreit.
nû hoert: dirre manheit jeit
hin, dâ sî die herte sâhen.
ir hurteklîchez gâhen
wolt sich den vîenden nâhen. nu hurt der künic von frýgende,
der ie schein âne missewende,
gein dem markîs. dô er in sach,
die glâvîn er mit kreften brach
im durch den schilt, daz sî zerstoup.
hie ergie des himels roup
an den ungetouften.
ir werdez leben sî verkouften
durch süezer minn lîhen.
der markîs moht nû niht verzîhen
pôdius, ern gruozt ouch in.
tschois muost nû der pfänder sîn
für des markrâven leben.
wilhalm marht nû vil eben:
den künek er durch den helm sluoc,
der doch ellen und manheit truoc.
daz er sîgen begunde.
talimôn sâ ze stunde.
ûf den markeis hurt er dô,
der ouch der verte wart unvrô,
dem tschois sô verschriet den helm,
daz er ouch rêrte den bluotes melm.
die nôtgestallen sâhen daz,
daz vientlîcher taete haz
den marcrâfen sêre bant.
diu swert si umb an der hant
wurfen. hie was des tôdes pfat.
in lebens garten der tôd jat,
dâ die helde hurten hin.
gauters, tscherines und kibalin
fuogten der helle hie gewin. die kristen sêr die heiden streuten.
die tievel sich des freuten,
der gewin was dâ niht swach.
die heiden man nû vallen sach
vor den kristen als die snîe.
nû alêrst wart der heiden krîe
gesweiget und erstekket.
mit starkem hurte wart getrekket
von den kristen ûf die heidenschar.
der markîs nam der herte war.
der heiden kraft gap nû fluht.
des rîches van wart ûf gezuht
von berhtram, der in dâ fuort.
der kristen kraft sich nû ruort,
do ez gie an daz hardiern.
die snellen und die fiern,
der herz ich gelîche dem flinse,
nâch toetlîchem zinse
sî ûf die heiden ranten,
diu örs sî sêre manten.
an bergen und in den lîten
huob sich nû solhez strîten,
daz der luft sich dâvon zerlie:
solh dôn von den swerten gie,
diu mit kraft die kristen sluogen,
swâ sî diu örse hin truogen
an dem jagen ûf dem wal.
der künik von tebêanal,
des kraft dannoch in were schein,
und talymon der muotes rein,
des starkiu wer was noch niht ein. ein fei den künek het ûz gesant.
samargôn hiez daz lant,
des herre truoc menlîche wer.
ouch was der zweier künege her
ein teil geletzet und verschrôten;
si enahten niht der tôten,
die in bî den sîten nider vielen.
ihn sag iu niht von kielen,
eine barken het daz bluot getriben
von den, die ûf dem wal beliben,
mit vollen wol in daz mer.
dirre künege kraft gap niuwe wer;
daz muosten sî vor angest tuon.
halzibier und sinagûn
wâren boese nâhgebûre:
hûsinet und kandanûre
von ir tjost nâmen ungewin.
dô dise künege hurten în,
einand ir kraft angesiget.
der strît nû wol gelîche wiget.
fünf künig în nû drungen.
die kristen sêr nâch prîse rungen.
ûf helm hie vil swerte erhal.
nû huop sich der heiden val,
mahmet gap nû niht vride.
die kristen ruorten sêr diu lide,
stark ward ir kalopiern.
die frechen und die fiern
die heiden niht ersparten.
des rîches vanen sî sô bewarten:
in wer sî sich dikke scharten. wilhalm ie ob den vîenden schein.
berhtram der nôtgestallen ein,
mit nîd ouch was den vîenden obe.
monsjoy, diu krîe, in siges lobe
mit kraft wart geschrîet,
diu krîe vil herzen vrîet,
daz zägelîch tât die helde vermeit.
daz velt waer enge alde breit,
der kristen kraft ez sô durchfuor.
der markîs niht bî ir hulden swuor,
si wurden sîn anders ermant.
belûr sîn örs dikk er mant
ze beider sît in strîtes ger.
sus fuor der markîs hin und her
ûf dem wal, swâ kraft noch was.
der heiden kraft wart als ein glas
mit hurte zebrochen und zetân.
swer lebens muot wolde hân,
die fluhen alle gein dem mer.
paligân und der künege her
wurden gar entschumpfieret.
der markîs noch allez hardieret
ûf sî, die siges wâren entsetzet.
daz wal von den wart genetzet,
ûf die der markîs jagte nâch.
im was ze jagen alsô gâch,
daz in daz örs gar vertruoc.
ûf dem jagen er dannoch sluoc
den rîchen künik sanfalê,
der têt den kristen vor vil wê:
sîn leben dâ slôz des tôdes rê. der markîs jagte gar ûf daz mer.
nû sach daz paligâns her,
die tschumpfentiur het verjeit
und zuo den schiffen was bereit,
daz sich der markîs het verriten.
nû was ouch des ungebiten:
künige, ameral, alt und junge
riefen nû nach koberunge.
die nidern und die obern
begunden sich bekobern.
si wurden ellens rîche:
halzibier der manlîche,
pôdius und synagûn,
der tât ie schein in prîse tuon
ranten den marcrâven an.
hie waer ein solh tjost getân,
der himel und erde waer getiurt,
der den markîs het gestiurt
sîner lanzen; der enhet er niht.
ob im nû tschumpfentiur geschiht,
nieman sol im daz wîzen.
iz ward mit grôzem vlîzen
zwô starke glaven ûf in gesenket.
sîn herze noch allez siges gedenket.
in mänlîcher taete wern
streit er gein zweier künege hern.
nû wünscht im heiles, daz stêt iu wol,
und sprechet, waz er tuon nû sol?
tschoise sluoc er nîtlîchen
halzibier durch den helm rîchen,
daz im kraft muost entwîchen. den helm ein rîchiu krône bant.
daz lieht im vor den ougen swant.
in den helm daz swert sô tiefe wuot
biz ûf daz harsenier, âne bluot
daz ez in der dik bestaht.
dâvon der zweier künege maht
den markîs aldâ siges betwanc,
der noch vil lange nâch sige ranc.
einem emeral zuht er ein swert,
des güet niuwan einen slac in wert.
des markrâven fröude nû swant.
im brast daz swert an der hant,
dô er ûf sinagûn sluoc.
der heiden hers was genuoc:
der künege kraft den markîs vie,
belûr beleip erslagen hie.
örse wart nie bezzer mê,
sîn snell den heiden tet vor wê.
der künik karl im daz gap
ze sîner ritterschaft urhap,
dô in vaters helfe vlôch,
und karl in mit vlîze zôch,
biz er von kindes jâren quam
und ritters orden an sich nam,
als uns diu âventiure giht.
hie langer wart gestriten niht:
der pungûr gap nû sicherheit.
die zwêne künege wâren bereit,
den markîs sî nû fuorten dan
zuo den kielen, dâ vil wunder man
durch ruowe was getragen an. maneges leben lac dâ verschrôten.
er strauht über manegen tôten,
ê sî in zuo den kielen braehten.
der kristen her in dikke naehten
und enwisten niht der leiden maere.
nû wart der valsches laere
tybalt dem küneg mit schalle brâht.
diu naht nû sêre zuo gâht.
daz kristen her behielt daz wal.
von den huop sich nû grôzer schal.
mit ruof sî lobten die trinitât,
diu für sî des tages gestriten hât.
dirre schade was in unkunt.
der markîs wart nû zestunt
sêr gebunden und dan gefuort.
die kristen nû angest ruort,
daz in der markîs niht enquam.
berhtram des rîches vanen nam,
( diu flust sî alle jâmer lêrt)
mit den kristen er dannen kêrt,
die sô vil krefte mohten hân.
zwei tûsent ritter sich huoben dan
mit berhtram durch suochen ûf die vart.
jâmer wart hie niht gespart.
si ersuochten berg, velt und tal.
dâ sâhen si ligen âne zal
daz velt mit heiden was beströut.
doch was der heidentuom gefröut,
daz sî fuorten ein sô rîchez pfant.
daz pfant die kristen jâmers mant,
tschumpfentiur ward in bekant. der schade was nû vergolten gar.
nû jeit trûrlîche var
berhtram der noch suochende reit.
nû kom er, dâ sich het verjeit
der markîs ûf des meres staden.
dâ hôrt man herz in jâmer baden,
der leit sô lûtez krachen gap,
als der einen starken stap
mit guotem willen braeche enzwei.
von den helden sich huop geschrei,
dô sî belûr erslagen funden.
die hende si alle wunden.
ors und dekk sî bekanden wol.
ir aller herz ward leides vol.
berhtram den vanen warf ze tal.
ich waen, ez in den himel hal,
solher jâmer dâ geschach.
dô er daz ors wol besach,
des rîches vanen nam er wider
und kert nâch den vîenden nider,
dâ die kiel gestanden wâren.
si begunden jâmerklîch gebâren,
ir bezzer fröude wart vertriben.
nû was dâ nieman beliben
der heiden; si wâren ûf den sê.
alêrst tet in der jâmer wê
und ir vil flustbaerer schade.
ouch funden si nâch bî dem stade
manegen kiel mit rîcher habe.
vil ritter von den örsen abe
sâzen in jâmers gebaerde habe. die helde suohten under in.
er was dâ niht; in heten hin
die heiden gefüeret über mer.
jâmersrîche angestzer
berhtram in jâmer laite dan
und diu ritterschaft, als ich ez hân,
dem künic loys, dem lemperûr.
welt ir, ob in niht angest ruor,
als er nû diu maer ervindet?
ich waen, im fröude swindet.
ob ungelük hât den verjagt,
des herz an prîse nie verzagt,
hât den nû tschumpfentiur hin,
daz wirt vil herzen ungewin,
die noch muoter brust besliuzet.
nû hoert, ob iuch niht verdriuzet:
berhtram nû kêrt durch daz wal
zuo dem küneg und seit im sân
flust, der in muost beviln.
klägelîch gebaerde ziln
gap herzeleides zuoversiht.
der küneg nû klagt, daz ich sîn niht
vor jâmer iu gesagen tar.
des morgens fruo diu kristen schar
sich bereit und riten dan.
berhtram wart gereiht der van,
des pflag er, als ein degen sol.
sus riten sî in klage dol
hin, dâ sî belûr sâhen ligen.
hie wart den ougen niht verzigen;
jâmer wolt in nû angesigen. vil zaher sî hie guzzen nider.
sus riten sî für und wider
durch daz wal biz an den sê.
jâmer tet in allen wê
durch den geblüemeten, der nû was
engangen in als tou an gras.
diu ritterschaft sich nider lie.
der künig loys nû selbe gie
allez suochend ûf dem wal,
dâ die heiden âne zal
durch helm und brünn wârn verhowen.
nû begôz vil schoener frowen
diu klag, die ich kürzen wil.
bî dem mer sî funden kiele vil,
an den vil rîcheite lac.
hie was ritterlîch bejac
von silber, gold, gestein und wât,
als ez diu heidenschaft dâ hât
vor vorhten lâzen an der fluht.
paligân hât erliten zuht,
diu heidenlant muoste krenken.
wes mügen die kristen nû gedenken,
dô sî den markîs niht hie funden,
erslagen noch mit wunden?
in het der heiden vliehen hin.
si wurden ze rât under in,
daz si latten die soumaere
und swaz si funden örse laere,
diu ûf dem wal bî in liefen,
sumelîch mit wunden tiefen.
die helde vor jâmer riefen. nû brâht man diu örs in die habe,
da die heiden wârn geworfen abe,
und lat si mit pfelle und mit golde,
als iegelîcher nemen wolde,
dem sîn teil wart angeschriben:
grôzen hort sî dannen triben.
die kiel man dô gar verbrande.
sus zogte der keiser heim ze lande.
sîn hôhiu flust diu rou in sêre,
und doch der markîs michel mêre,
den er muoz hinder im nû lân.
daz maer nû wîten began,
daz der markîs waer verlorn.
daz stach die edelen als ein dorn,
vil mangen werden franzois
durch wilhalm accurnoys.
der künec was nû ze lande komen.
nû hoert: als ich hân vernomen,
die heiden ouch sêre gâhten,
biz sî die winde brâhten
ze todiern in die habe.
dô gie der markîs mit in abe
gein der küniginne palas,
diu arabel dô genamet was,
dô sî des heidentuomes wielt.
den markîs man in banden hielt,
der doch des niht het gedâht.
ûf des küneges hof man in brâht.
dâ was vil lûtebaerer schal:
amazûr, eskelier und emeral,
der lôsiu red sich dâ niht hal. poytwîn und heidenriter vil,
der ich nû niht nennen wil
( west ich ir namen, ich nannte sie),
die stuonden alle durch schowen hie,
dô man den markîs fuorte her.
dô sprach dirre, der und der:
< ist daz der, des menlîch tât
uns sô vil geschadet hât?
daz muoz er tiure gelten nû.>
die heiden drungen vaste zuo.
daz was dem markîs sêre leit.
nû was ein poy aldâ bereit,
darîn man den markîs sluoc:
sîn kraft ze tragen het genuoc.
man brâht in ûf den balas hin.
aldâ sah er die künigin,
der munt nâch rôsen was gevar,
bî ir vil meralinne klâr.
diu küniginne nû neig dem degen.
ein rîch küssen hiez sî legen
dem markîs; er was sîn wert.
arabel rôter munt nû gert
ungebeten sô zartlîchen:
frô minne zeigt, daz sî rîchen
in minn in kund als ir geviel.
sîn süeziu roet von minn wiel,
als der in gern het enzunt.
ez enwert doch niht lange stunt,
daz was dem markrâven leit.
er bevant an ir daz herze jeit:
ir blik im minnschâch nû seit. swie der markîs het leides vil,
doch maz er smel und lenge zil.
an arabele, die er gerne sach,
sîn herz vancnüsse jach.
minn bot, diu lieb nû quam,
dem markîs sî nû gar benam
angest, daz er wânde sîn
gar vrî, dô er die künigîn
sach, der minneclîchez schînen
gap dem helde minnepînen.
minn des niht wolt enbern,
minn wil nû hie minn gewern
diu zwei, diu noch unminne grüezet.
den wirt noch minne sô gesüezet,
swie in sî des noch ungedâht.
minn süez nû sêre gâht,
biz daz sî liebe sande dar.
diu lieb mit minn enzunde gar
der beider herz und vereint,
diu minnlieb mit liebe meint.
daz geschach und muost nû sîn.
nû was hie vor der künigîn
týbalt und halzibier
und pôdius der künig fier
und talimon der wunde
und der künec von gelenunde.
( paligân kêrt gein serinet;
ûf dem mer er sich gescheiden het.)
die fünf künege wâren hie.
von dem markîs vil rede ergie,
diu kýburge herz vie. arabel hôrte niht der rede ungerne.
tybalt dô sprach:< daz lant todjerne
und die krôn z' arabî,
diu zwei wolt ich ê lâzen vrî,
ê ich den markîs verlür.
arabel, frow, ich hânz dâfür,
und wurde uns dirre helt verlorn,
daz kint, daz noch ist ungeborn,
dem wüehs noch angest von im.
ûf mîne triuwe ich daz nim:
sîn vil mänlîcher ruom
gemuot noch allen heidentuom
von karnit an den pfloum nurgal.
frowe, wir heten berg und tal
ze runcival mit her bedaht:
sîn kraft uns sô mit nîde waht -
die werden göt sich habent geêret,
unser saelde ist gemêret,
sît daz wir haben in ein.
sîn vil pînlîcher mein
hât an fröuden uns enterbet.
mîn hant in niht verderbet;
er muoz bî uns sus sîn gevangen,
daz in der zît mag belangen:
bî mînen göten ich daz swer.
nieman ich fürhte, der mir daz wer.
den schaden, den wir hân genomen
von loys, der ist von im komen.
den muoz er sêre gelten nû.
mîn frowe, dâ gedenke zuo,
daz uns sîn fluht iht schaden tuo. wir suln den helt behalten sô,
daz uns der lôsen kristen drô
iht mêre bringe ze hôhen schaden,
von den wir sîn überladen
daz heidenschaft vil jâmers gît.>
nû was ouch des wol zît,
daz er niht langer saeze dâ.
ouch was bereit ein keten sâ,
die man in einen stein vergôz
und in dem kerkaer umbe in slôz.
die quâmen. er muost nû dar.
vil tougen nam er dikk war
ârabel, sô ez mohte sîn.
der küniginne liehter schîn
im liebt die gevancnüsse dâ.
er waer ir gern gewesen nâ.
mit urlop er schiet. man fuort in hin
zuo dem karkaer und slôz in în.
wilhalm gevangen nû hie lît.
vil mangem herzen jâmer gît
daz riuwebaere fliesen,
als man wol mohte kiesen,
in der franzoiser lande.
swâ man den markîs nande,
dâ horte man siuftebaerez wuofen
von reiner wîbe herze ruofen.
ir klârheit klagt dâ minne schaden,
die unminn het sêr überladen.
minn nam was von im getiurt
und rîches lôns gehiurt.
ir lôn in minneliebe stiurt. nu hoert von der minneholden,
der süez ich hôhe prüeven solde:
ich mein ârabel die künigîn.
diu tet nû dicke güete schîn,
sît er ir minne gevangen was.
der karkaer stuont nâh bî dem palas,
dâ der markîs inne lac.
ein klein vensterlîn den tac
dar brâht, swenn man im des gunde.
nu was dem markîs hie diu stunde
vil swaer, die wîl er niht vernam.
über die prisûn ofte quam
ârabel bot mit presende.
sô raht er ûf sîne hende
und neik durch gruoz der süezen.
mit solher liebe grüezen
behielt er sich gein in allen.
des muost er in wol gevallen:
sumelîchen tet sîn kumber wê.
der degen kristenlîcher ê
in kumber doch mit flîze pflac.
nu was diu ket, daran er lac,
swaer und unmâzen grôz.
die bewant man, daz sî niender blôz
schein, von der küniginn gebot.
swâ den markîs ruort daz rot
an blôzen lîp, daz erswar.
diz werte in daz ahte jâr,
daz der markîs dolt ungemach.
doch vernam er nû wol, daz man sprach:
diu kunst im dicke fröude jach. diu angest in reden het gelêrt.
des wart im dicke verkêrt
ungemach von der künigîn.
ir herz truoc dick minn pîn
mit dem helde gemein.
sô er in trahten sus lag ein,
ir minn im fuogte senften muot.
swie er doch lac in grôzer huot,
ârabel im lie gebresten niht
swaz man gevangen gemaches giht:
von bettelachen, rîcher wât
und spîs, alse ein fürste hât
gewont: die gab man tougen im.
dis kumbers ich schier ende nim;
ein fröudenmaer des twinget mich.
nu fuogte diu âventiur sich,
daz der rîche künik von kanar
un vil geblüemter heiden schar
besaz daz rîch ze tschampflûrs.
daz lant niht lachen noch muors
mit gemerk in im sliuzet.
ein kalter pfloum dâ fliuzet
durch daz gebirge flagenât,
diu sargûn er namen hât.
ouch hât er edelgesteine vil.
disses pflûmes fluzzeszil
gein dem paradîs ziuhet sich.
diu âventiur bewîset mich:
sîn fluz gêt in die tygris
ouch sliuzet sîn snel, des sît gewis,
vil starker welde unde wîs: der pflûm mit wît die begürt.
ouch ist er ungefürt
dâ er der tygris nâhet,
und in daz gebirge enphâhet:
daz gebirge heizet amanar.
hie nimt man ouch der slangen war,
die meide sint biz ûf die brust.
der süeze menschlîch gelust
adam betruoc, daz er begie
ungehôrsam: die siht man hie.
die slangen, alse ich hân geseit,
der hâr und houbet ist ein meit;
niderhalp si kriechent ûf der brust.
menschlîcher lieb gelust
daz nider teil sêre schiuhet.
vil herzeliebe wirt verdriuhet
von ungetriuwen nidern teil.
ouch wirt vil manik herze heil,
swâ daz nider teil geraetet wol.
von dem zagel ich niht sprechen sol:
vil manik zagel giftig ist.
houptes wîsheit und zagels list
hât liep von êren dik gesetzet
und liep mit leide sô ergetzet,
daz man von reht den zagel fliuhet.
daz gebirge der erde ende ziuhet.
niemer wirt dâ winters zît,
rîf noch snê niht frostes gît.
dâ mac wol paradýs sîn.
berg und tal, der bluomen schîn
fröut dâ wan diu vogellîn. man siht dâ vil rôsen rôt,
der smac benimt dâ hungers nôt.
fröude ist dâ âne zal:
sitich, kalander, nahtegal
den boumen blüen süezent.
ir stimm den luft sô grüezent,
des wol ein herz würd sorgen vrî.
swie nieman dâ mit wonen sî,
sô lobent sî doch ir schepfaere.
hie lâzen wir daz maere,
und hoert wie dirre küneg gevert,
des hant nû ritterlîchen zert
ûf terramer mit heldes tât.
diz rîche, daz uns hât
diu âventiure vor genant,
entiuschen heizt< der bluomen lant.>
man giht sîn noch und mag wol sîn,
daz der selbe bluomenschîn
stêt ungemeilt durch daz jâr.
tier und vogel nimt man dâ war,
daz gebirge hât liute niht.
vil welde man dâ bern siht
muschât und ander wurze vil.
dise red ich hie sparn wil,
si wurde ze lanc und waer doch guot.
nu hoert ouch terramers muot,
dem nû was daz maere brâht.
mit balder île er dô gâht
und besante die er mohte hân.
ich wil ez sprechen âne wân:
vil künege was im undertân. terramers zorn het wol kraft.
er gewan ein solh ritterschaft,
ahzig tûsent ritter alder mêr.
den klagt er, daz all sîn êr
der schame pfat het verwîset.
sît aller heidentuom in prîset,
und er der herre waere,
des wart sîn zorn swaere,
daz er im solt ie widervarn.
sîn zorn sich niht wolte sparn.
den künik týbalt er besande
und bat, daz er im ande
sîn heimsuochen lâze sîn,
und daz er taete liebe schîn
und im mit kreften quaeme schier.
gelîch einem wilden tier
terramers zorn wiel.
wol geladen mangen kiel
ûf daz mer er brâht mit ritterschaft.
gehürnt von rôr manegen schaft
der heidentuom hie fuorte.
die terramers zorn ruorte
mit vîentlîcher taete zeigen,
ir deheines muot sich wolte neigen.
týbalt ouch nû daz maere quam,
des zorn vil herzen mahte zam:
der bereite sich mit kielen sân.
der künik hiez dâ ziehen an
zwelf tûsent örse alder mêr,
als er sînem sweher terramer
wolt benemen herzensêr. mit manegem helde wil er komen.
daz maer het er niht gern vernomen:
terramers laster was im leit.
nû gie er dâ in klârheit
arabel saz in eim jardîn.
dâ inne vant er die künigîn,
der schoen die bluomen überschoent.
sî gie des tages gekroent,
ein lieht rubîn ir houbt bevie,
neben der krôn ze tale hie
manik goltvar reider lok.
ich waer aller sinn ein bok,
ob ich die niht wolde prîsen,
der schoen sô vil hers kunde verwîsen
ze tôdes vall der heiden spot
und ze schanden ir valschem got,
den sî doch nû muost hie êren.
nâch des heidemtuomes lêren
der tag ir hoehste fröude was.
alhie ûf bluomen und ûf gras
saz vil liehter heidenîn,
der gelaez und ouch liehter schîn
vil herzen fröudenstiure bôt.
liljen wîz und rôsen rôt,
der varwe sich hie zesamne slôz:
der glanz vil antlüt begôz,
rôt und wîz sus rein geteilt.
diu angesiht vil herzen heilt
an der küneginn und den frowen.
man moht ouch bî ir dâ schowen
antlütz gelîch den rôsentowen. hie was ouch küniginne mêr,
sumelîch, die herzensêr,
dar durch klage het gejeit:
her wolfram hât sîn niht geseit.
dô terramer und paligân
ûf loys fuoren, als ich hân
geseit, durch râche zeigen,
dô muost ungelücke neigen
wilhalm accurnois
und manik edel franzoys,
die diu tschumpfentiur dâ valt.
der markîs sich doch mit vollen galt:
ê in ungelücke brâht dan,
drîe küneg er sluoc, als ich ez hân
vor geseit, und wie er fuor.
zägelîcher taete muor
in nie beswaert in prîses tuon,
sô daz er swächelîche suon
mit vîenden ie gehielte.
swâ er niht prîses wielte,
da erzeigt er doch vîendes vâr.
nu was zuo der hôhgezît komen dar
von kandulac des küneges wîp.
ich waen ie küniginnen lîp
wurde gestalt sô wol nâch minne
âne arabel die küniginne,
an der schoen slief niht wîbes teil.
nu hoert von der, der freud niht heil
was von grôzem ungemüete,
und schein doch hie in wîbes güete:
der minn süez an ir blüete. hie saz gekroent in minne siten,
der schoen die bluomen ungestriten
gâben schoen über sich.
owê, wes noete ich mich,
daz ich die werlt sô prîse,
und doch ir freud gelîch dem îse
schier zergêt und sich endet!
ir süez vil herzen blendet,
si ist ein rehter lugenaere,
ir süez lôt ist ze swaere,
swer ir geheize volgen wil.
ir lôn ist ein katzenspil:
si zeiget unde zukket,
gelîch als swer den halm rukket
durch schimpf den jungen katzen vor:
ir fröude sliuzet des tôdes tor.
dise red die lâz wir nû
und grîfen der âventiur zuo.
wer diu küniginne waere?
uns seit der âventiur maere,
als ich ê seit: von kandulac
der herr sô ritterlîch belac
ze runzival vor dem accurnois.
hispân unde franzoys
bieten im durch êre ritters klage!
in ritters tât durch minn bejage
minn in nâch minn lône jeit.
dâ von ein lanz sîn leben sneit,
dô der markîs ze runzivâl
sich erbeit in ritters quâl:
sîn lanz dem küneg gap tôdes mâl. der künek in tjost im widerreit,
von dem nû daz maere seit,
in ganzer manheite schîn.
ûf dem markîs er sîn glavîn
vertet. dâvon er in valt,
die tjost er im mit tôde galt,
als ich hân gesaget ê.
der val der küniginne wê
tet, diu hie in klage schein.
ir krône was ein lieht stein,
ein topâzi, lûter goltvar.
dâdur schein reide valwez hâr
gelîch der krôn, dâbî krûs.
diu minn het ir minnklûs
bî ir erkorn durch minn erbieten.
süezer red muoz ich mich nieten
von den klâren; sî sint doch hin.
ouch saz hie vor der künigin
diu schoen und diu süeze,
der minnbernde grüezen
den künig treip ze jâmers zil.
hie von ich niht vil sprechen wil:
flust lac an im verschrôten.
ein tjost ouch valt den tôten
vor dem markîs an dem vliehen.
die kund ouch jâmer ziehen
umbe den küneg von belinar,
an der küniginn nam man hie war
vil wîplîcher zühte jehen.
der ez rehte kunde spehen,
der moht hie minnfröude sehen. des wunsches man war hie tet
an der küniginn von tangronet:
diu zwei rîche dienten ir.
nû sagt diu âventiur mir,
daz ein gebirge ir lant besliuzet,
des diu künegin vil geniuzet:
die salamander wonent dâ.
daz gebirge ist den grîfen nâ.
nû hoert, wie diu süeze saz
von belinar, die minn laz
gemachet het von herzeleide:
doch zeiget wol diu minn ir weide
an ir, swie sî in trûren waere.
gekroent saz diu minnebaere,
bî ir ein werdiu frowenschar,
an den man nam des wunsches war.
diu schar wol minn gesinde hiez,
an den sich fröude ouch widerstiez.
diu künegin saz arabeln bî.
nû merket: wie diu rôse sî,
als sî mit granz diu sunne lokket,
und sî durch fröude sich enpflokket
gein dem gruoz der liehten sunne -
anderhalp gît ouch wunne
des süezen meientouwes val:
in der wîse sich hie niht hal
der süezen rôsenrôter munt.
den het diu minn alsô enzunt,
daz er schein sô viwers rîch:
wart munt dem munde ie gelîch
bî uns? daz diuht mich wunderlîch. ich waen sîn nicht: wan dô kyburc
des markîs manheite kurc
ein küssen bôt, und sî wolte dan
mit im und sich schiffen an;
des heldes minne wart ir ger.
den kus beweint sît terramer:
dô der markîs sî enpfuort,
ir minn sîn herz sô sêre ruort,
daz ez der heidentuom bevant.
manek schoen amý ir hende want
von des marggrâven fliesen.
die heiden niht dorften niesen,
da man doch sprichet< nû helf iu got!>
der göte scham, der heiden spot
wart ditz dann enpfliehen.
wir suln die rede ze maere ziehen,
so wil ich sagen fürbaz
von der küniginne, diu hie saz
gekroent und doch in trûrens siten.
ir frowen ouch hie kumber liten.
dîu krôn was rîche, diu ir houbet
bevie, ob irz geloubet.
von varwe was si rîch:
diu krôn was geteilt gelîch
rôt und lâzûrvar,
anderhalp sô nam man war
gel, grüene wol geparriert.
von rôtem golde ouch was geziert
disiu krôn, dâ man sî slôz.
ir hâr was val, lanc und grôz,
dâ ez schein vor der krône blôz. slinchvahs ez was und niht reit.
der wunsch in allen was bereit,
die der küniginne sâzen vor.
arabeln gestüel was doch enbor,
daz man sî vor in allen sach.
hie saz ouch diu süeze, der man jach
vil wîplicher zühte wen,
diu was ouch hie in trûrens sen.
ich mein die von tussangulê,
der ouch tet hie jâmer wê.
ein tjost ir het den küneg enpfuort.
ir minn lanz sô sêr in ruort,
daz er nâch hôhem prîse streit.
owê, daz er den niht vermeit,
des hant truoc prîss ungezalt!
der markîs in mit tjost ervalt,
dô er gein im lasierte her.
einem heiden zuht er ein sper,
daz beleip ûf im von tjost doch ganz.
von tussangulân küng tûzamanz
ûf den markîs neigt den rôr.
ein tjost doch valte den edeln môr,
daz er die bluomen mit bluot begôz.
die göt des valles gar verdrôz
und zurnten an frowen vênus,
daz ir minne süez kan twingen sus,
und daz der minnaer sus belac.
und waen daz für den selben tac
nâch der âventuire sage
daz selbe velt niuwan rôsen trage:
sô grôz wart al der göte klage. saget an, frow minn, wâ wâret ir dô?
kan iwer süez sus bieten drô?
ich mein, ir jaget ze valles zil,
swer iwer süez volgen wil.
als hie disem küneg geschach.
aller môre lant des jach,
daz er waer gar ein bluome
in ritterlîchem ruome,
swâ man solt bezeigen daz.
unminn in valt durch minn haz.
sîn dienst was hie durch sîn amýs.
minn, er dunket mich niht wîs,
swer dich minnet âne sinne;
minn, den lêrest dû sô minne,
( und ist er niht vil wol gesinnet),
daz in dîn minn überminnet!
so starker süez wil ich wesen ân
wie geschach ýsenhart von belykân,
den ir minn sô sêre treip,
daz er von einer tjost beleip
ze preziljân in dem fureht.
minn, swer dich minn, der minn dich sleht!
und wil erz an die krumbe ziehen,
den mag wol leben fliehen,
als dîn minn tet ofte schîn.
die nû sint, lâzent ez wol sîn,
dîn süez den muot niht vil enget.
hân ich die red ein teil gelenget,
waz darumbe? ich wil doch sagen,
daz sô jâmerlichez klagen
vil herzen kunde ze jâmer jagen. den jâmer fuogt verlorniu minne.
von tussangulê diu küniginne,
diu nû hie saz, als ich iu hân
geseit, wie unminn ir an
mit staete lag durch minne vliesen -
an der moht man nû kiesen
senelîcher gebaerde tât.
der minn unminn erblendet hât:
daz wart nû schîn, dô sî hie saz.
diz wil ich bringen fürbaz
und von ir schoen sagen ein teil:
diu küneginn truoc môren meil,
die moerinn was daz angeborn.
der rôten rôsen ûf dem dorn
diu küniginn was ungelîch
ân den munt; dem het diu minn gelîch
ir minnefiur geteilet mit.
von der swarzen varwe het undersnit
der rôte munt, daz man wol kôs,
der selten hie die roet verlôs:
swie vil man im des wazzers bôt,
doch schein er ie für sich rôt;
den wangen was der varwe verzigen.
die rede wil ich lâzen ligen.
wart frowen lîp ie baz gebildet,
sô wizzet, daz mir wildet
mîn sin, des ich mich niht versihe,
ob ich hie nâch dem maere gihe.
der wunsch het gestrichen dar
der varwe, der man nam hie war:
minn diu zeigt, swie sî was niht klâr. daz houbt beslôz ein rîchiu krôn.
ob ich von pfell von samargôn
seit und ouch von kandulac -
ich weiz wol, daz rîcheit lac
hie an der küniginnen kleit -
und het ich nû dâvon geseit,
daz machet mir daz maer ze lanc.
diu küniginn von zazamanc
sô wol wart gekleidet nie,
dô sî gahmuret enpfie -
der künek von ir zwô krône truoc:
die gap im ir minn. des ist gnuoc.
swie swarz diu küniginn hie schein,
sô was entworfen doch diu rein
an leng alsô und an gestalt,
diu süez haet tûsent herz gevalt.
nâch minn mâz diu kurz, diu lenge,
in der smel des gürtels gedrenge
het minne klein und minne groeze.
ob ich iu seit von ir bloeze -
des tuon ich niht, sîn wurde ze vil.
durch gernder herzen fröudenspil
diu minn die lieb het dar gemâzet.
ich bit, daz ir mich erlâzet;
ich enweiz sîn niht, und waen doch wol.
einez ich wol sprechen sol:
ein grüen sâmît ir lîp bevie,
des leng verr ûf die erden gie.
der rok was niht nâch heiden snit,
er was nâch franzoyser sit.
ir gelaeze tet vil herzen quit. die ermel enge, der rok gerigen,
die smel ûf des gürtels ligen
und fürbaz, dâ diu groez ane gie.
ein rîch gespenge in vorn bevie,
ein grüen smareis und ein rubîn.
der varwe, die hât meisters sin
in einander mit kunst geloetet.
zwei bilde wârn: daz ein getoetet
mit minn lanz in liebes schôz,
sus lag ein ritter lebens blôz.
( in golt der steine was gesenket.)
vil manger nû gedenket:
wâ wart diz ie mêr gesehen?
an disem maer wil ich spehen,
wer reinen wîben liebe trage.
ob ich von wîbe gezierde sage
und waz wunsches an in lît,
swer mir darumbe ein winken gît,
dem geschach nie liep von frowen.
aller fröud ein überbowen
ist reiniu wîbes güete.
ir saelde mîn vor leide hüete,
sît daz ir minne süezen
kan herzen kumber büezen.
ir liebe und minne grüeze
sich die ânen müezen,
den niht lieb ir êre sîn.
nû hoert mêr von der künigin,
zuo der der wunsch sich het gesellet.
ob iu nû gevellet,
so klagt der minn het minn gevellet. ez lag an ir der minn vlîz.
owê, und waer ein dingel wîz
gewesen, daz man dâ kôs,
( durch den sâmît ez sich sô lôs
bôt mit kleiner hoehe schîn)
ez möht wol minne vezzel sîn,
dâ sî ir lieb inne behielt.
swer ie mannes sin gewielt,
der spreche frowen deste baz!
sît all ungüet und aller haz
sich senftet von ir minne bieten,
wer kan sich danne genieten
minnfröud, diu an in ist?
hie gib ich iu nû lobens frist:
lop ich hie lâzen wil.
in dirre krôn lag rîcheit vil,
die diu küniginne truoc
von tussangulê, der ich nie gewuoc.
diu krôn von zwein stukken was,
nâch golde gevar und nâch gras:
nâch golde schein der palas,
nâch gras gevar was der smaras.
rîcheit sich niht an der krône hal.
die zwêne steine wârn ze tal
mit reiner wier in golt gesenket.
mîn sin niht gedenket,
daz ich sô rîches iht habe gelesen:
diu âventiur muoz geziug hie wesen.
swie sî waere minnsal,
neben der krône hie ze tal
vil reider lökk und ouch niht val: ir hâr was swarz, klein gekrispet,
mit süezer reide gerispet
klein als ein frowen hemede.
der krône werk was fremede:
dâ durch vil reider lök sich bôt:
diu swerz glest, dâ diu krôn schein rôt.
ein rîch gebende die krône slôz,
doch schein der nak enneben blôz
ob kleiner ôrn sinewel.
ouch was der küniginne vel
klâr, lûter, klein in glîze.
als der mit guotem vlîze
rein blahmâl smelzt in golde,
sus saz der minn holden
der munt dikk und rôt.
wertlîch er sich gein dem kusse bôt,
des wol ein herz möht gezemen.
nû torst in leider nieman nemen
noch sîn zartlich brogen büezen.
ouch sâzen hie, die wol grüezen
mohten mannes lîp mit minne.
swie sî niht waeren küniginne,
si wâren doch von hôher art
vil fürstin, an den sich niht spart
hôhgeburt mit sippezeln.
swer solte hie küneginn weln,
der het man funden hie genuoc.
vil frowenbilde hie tschapel truoc,
daz nû wol rîche krône waeren.
sus wâren geziert die minnebaeren,
der süez benam vil herzen swaeren. nû het hie klage ein endeszil.
alhie ich iu nû sagen wil
dâ von dem markîs fröude quam,
vor ê daz man urloup nam:
ich mein die küniginne drî,
die hie arabeln wâren bî,
als ich ê seit; diu hôhgezît
nu gap hie fröude widerstrît
durch dirre küniginnen willen.
dâmit man wolt ir kumber stillen,
als doch sît von lieb geschach.
eines tages diu küniginne sprach,
ich mein die von tussangulê,
der jâmer tet nâch liebe wê
und unminneklich gebaerde sen:
< owê, wie gesaehe ich den,
des menlich kraft hât gevalt
den man über alle môre zalt,
den werden künik mînen herren!
wie moht gelük im sô verren,
des ganzer prîs sô hôhe swebt!
ich waen, sarrazîn nie gelebt,
des tjost mîn herre widersaz.
wie sich der göte helf vergaz
an dem edeln künege tûzamanz,
des tât ie was in prîse ganz!
ist ez ein man? wer mag ez sîn,
dan dem ligt solhes ellens schîn?
solt ich in sehen, befund ich daz:
swie ich trag all den göten haz
mîn leit verkleit ich deste baz.> diz was der kuniginne wort,
die minne jeit und liebe hort
nâch verlorner minn tschanze.
ir herze minn jach fianze
durch verlorner minn flust.
dâ von wuohs in ir herzen glust,
daz sî den helt wolte sehen.
diz was drîer küniginne jehen,
ein muot und ein staetez gern.
arabel sprach< iuch muoz gewern
mîn herr der künig tîbalt.
ouch hât er mir von im gezalt
prîss und manheit sô vil,
daz ich über aller heiden zil
in prîsen muoz und sol.
swie er nû lîdet jâmers dol
von uns und vancnüsse pîn,
sîn gelaeze gît solhen schîn,
daz man daran wol inne wirt,
daz sîn herz tât niht verbirt.
doch sult ir den helt sehen,
von dem iu leit ist geschehen.
mîn gunst iu des helfen wil.
menlîchiu tât und prîss zil,
ein überwâg, swâ man wiget
gein prîse tât, an im liget.
des werdent wîsiu ougen inne.>
sus redet arabel diu küniginne,
der herz ein minn ze liebe jeit.
swie sî dem markîs widerseit,
diu liebe doch heidenlant versneit. rede sich hie mit rede galt.
nû kom ouch der künek tîbalt
durch liebe fröude, als ich vor jach,
dâ er die küniginne sach
bî arabeln sitzen hie,
diu in doch minneklich enpfie
und bat in sitzen neben sich:
< nû enweist dû, wes man dich
wil bitten herr: dû solt ez tuon!
herr, bit dîn herz geben suon
dem markîs, daz man in sehe.
dirre drîer küniginne jehe
jagt ein zwîvelrîcher pîn,
wâ der helt möhte sîn,
der ir âmîs het gevellet,
den sich doch het gesellet
prîs und mänlîchez ellen.
moht die ein man gevellen,
der tât und menlîchen ruom
prîst al der heidentuom?
gap die drîe ein man dem rê?>
dô sprach von tussangulê:
< mîn herr, der hie gebalsemt lît
gap allen môrlanden strît
durch mîne minn und tjostiur
wol sehs jâr. dannoch was im tiur
minnlôn wan ein minnkus.
dannoch jeit in mîn minn sus
ûz môrlant durch heidenschaft,
aldâ sîn werlîchiu kraft
mit spers orten durch vil schilde haft. den künig jagt minnlôns gir.
ich was ein maget, daz man mir
vil wirde jach in môrn schîn.
mîn reiniu muoter diu künigîn
heizet kanfinôn und hât jugent.
kiusch, schoen unde tugent
ein tjost an mînem vater sneit,
den minn ie hielt in werdekeit.
der hiez der künik bondonîl.
in poinderlîches hurtes îl
vil sper er durch helme ruht,
den uns ze jungest ein tjost doch zuht,
des noch mîn muoter lîdet pîn.
wie kunden sô ungenaedig sîn
die werden göt an ir minnaeren?
sus hât minn süezlîchez swaeren
den werden künig, mîn âmîs,
ze vall gejeit. des hânt unprîs
die göt, daz ie wart versaget
ir helf, der doch nâ prîse jaget.
nû muoz ich tulden jâmers klagen.>
disiu wort kunden zäher jagen
ûz der küniginne ougen hie.
nâch tîbaldes gebot man gie
und nâch der küniginn ger
und brâht den marggrâven her
dâ dise küniginne sâzen.
ich waen, ir selbes gar vergâzen
dise süezen unde sâhen dar.
langen bart und reidez hâr
nam man an dem helde war. der markîs nû gesetzet wart
ûf ein rîch gesidel, aldâ geschart
diu künegin saz und ir gezok.
man het wol einen trîbok
beswârt mit banden, diu er truoc.
ouch wart hie frömder rede genuoc
gein dem markîs, die er versweich.
herz und muot im allez neich
gein arabel, der schoen in twanc.
darnâch niht vil lanc
tîbalt in frâget, ob leides pîn
in iht twunge: daz muost nû sîn.
der markîs gein tîbalde sprach:
< hât tschumpfentiur mich nû swach
geseit, doch gedenke ich wol,
daz mîn hant was wird und prîss vol.
ob swacheit nû gürtet mich,
swie kranc ich sî, doch wolt ich
tûsent ritter eine bestên -
allen satz wil ich übergên,
der heiden setz ich deheine mâze:
ob ich gesige, daz man mich lâze.>
swie der rede hie mänik helt erschrak,
arabel si in ir herze wak
mit gedanke und niht nider.
tîbalt sprach dô hin wider:
< durch râch geschaehe dise tât.
ich weiz wol, daz wirde hât
und hôhen prîs bezalt
iuwer werdekeit und gevalt
vil helde, des terramer engalt.> dô tîbalt die red hât getân.
dô sprach diu von tussangulân:
< habt ir solh ellen und hôhgeburt,
sô wart nie ritter baz gegurt:
herr, sô sult ir iuch niht wern,
ob iuch die göt wellent nern,
sô sît in dienstes undertân:
swie ich von iu verlorn hân
den werden künik, mînen wirt.
des val mich noch von herzen swirt,
und muoz mir an fröuden missegân,
sît ir noch jeht, ir welt bestân
ein her ein, des wundert mich.>
der markîs sprach< frowe, dô sich
der küneg ze tjost gein mir erbôt,
ob ich mich wert, des twanc mich nôt:
der helt sô wol gezimiert schein,
wizzet, frowe, er was niht ein,
sô poinderlîch er ûf mich kêrt,
ouch was der künig sô gehêrt
an schilte, wâpenrok und zimier.
des wart ich. dô kam er schier
ûf mich gehurt mit einem rôr.
im volget mänik edel môr,
der bejac doch was in prîse tuon.
frowe, dô gie ez ûz der suon.
dô er die tjost gein mir leint,
dô sach ich wol, daz er mich meint.
den rôr er durch den schilt mir stach.
swie gern ich die zimierde sach,
den stich ich doch mit valle rach. hân ich daran iu misseboten,
daz verwîzet iuweren valschen goten.
wâ was der helf, do er mich an reit?
ich gebôt noch nie sicherheit
under helm, daz weiz der wâre got!
bin ich nû der heiden spot,
als er wil, daz hât ein ende.
mîn lîp begie nie missewende:
hân ich den vîenden mich gewert,
daz hât in stürmen mich ernert,
und taete noch, kaeme ez derzuo.
von wârheit wil ich sprechen nû:
mir was doch leit des küneges val.
do er von dem orse seik ze tal,
do bestuont mich der von belinar
mit kraft und ouch der môre schar,
der herren ich nider het gevalt.
nû alêrst wart verswant der walt
ûf mir, ê ich den künek gerêrt.
der küneg von talmanar dô kêrt
ûf mich unde rief mich an.
do er die lanzen het vertân,
den sluog ich, daz er daz wal begôz.
von hurte manegen starken stôz
ich dolt, ê ich mich entseit.
dar nâch in râch ich mich verjeit
und wart gevangen, als ich hie bin.>
âne scham dô sprach diu künigin:
< mich riuwet, sult ir verderben hie;
der göte kraft nieman verlie.>
manek fürste daz hôrte und frowen hie. disiu red ergie ûf dem palas.
< der gote helf ie smaehe was>
sprach er zuo der künigin.
doch fröute in der süeze schîn
arabeln, diu dâ vor im saz,
der liebe des ouch niht vergaz,
si enbliht in lieplîchen an,
sô sî die stat mohte hân.
daz trôst den helt und gap im muot.
ez muost doch sîn in solher huot,
daz manz verstên niht solde.
nû sprach er gein der minne holden
( ich mein die moerinne hie):
< sô vil red nû ergie,
ez ist sper ûf mir vertân,
daz ich ez wol dâfür hân,
daz nie burg wart sô veste,
in heidenlant diu beste,
daz sî ez möht gelîden;
gein hundert spern ein blîden
der dar würfe, sî zerfüere.
ob ich darumbe iu swüere,
der eit, wizzet, waer doch reine.
nû bin ich trôstes eine:
nieman mîn leit ze herzen gêt,
swie angestlîch ez mir nû stêt.
doch mag mir wol gehelfen der,
des güet ist aller tugende wer.>
diu red dem künege fröude valt.
er sprach< wie werdet ir denne sô alt,
und hât iwer got den gewalt?> diu red dem künege niht geviel.
nû wârn bereit ouch die kiel:
die hiez der künig spîsen wol.
der markîs muost wider in daz hol.
des küneges gebot ervollet wart.
der küneginne varn sich nû niht spart:
urloubes tac was komen.
umb den künik habt ir nû vernomen:
den irret niht, er vert nû wol.
doch leit er heimelîche dol
in sînem herzen zuo der vart,
diu nû niht gelenget wart.
der tac sich schiet mit fröuden hin:
diu naht nu kom. der minn gewin
wart niht swach von den zwein.
frowe minne het mit in gemein,
dô si kômen an dez bette.
wizzet, daz ich niht enwette,
ich enweiz sîn niht, waz dâ geschach.
minneliebe man hie sach
des morgens, dô sî schieden sich.
diu âventiur wert danne mich,
daz sich noch ir liebe hielt in liebe.
ob die ein lieb mit liebe kliebe,
diu mangen tac in lieb sich wert?
ein frömdiu lieb die nû verzert.
man was bereit, diz geschach.
vor dem künege man hie stân sach
vil emeral und amazûr,
die hôher tât nam untûr:
si wâren herte nâhgebûr. ir tât dient hôher wîbe willen.
der kraft kunde vîende stillen,
die giengen mit dem künege hie,
den arabel mit kuss enpfie,
dô er sî urlobes bat.
daz urlop seit tîbalde mat
an fröuden, der er was gewon.
wîssaget sîn herz im iht dâ von?
ich mein des markîs dannevart.
arabel sîn fröude het bespart.
sîn herz in jaget ze flustes wân.
ir süezer kus tet in des ân.
ir minn im minnefröude lêch,
swie im ir minn sît minn verzêch,
dô si mit dem helde entran.
diu rede beleib! nû truog man an
den kiel kost und rîcheit vil.
tîbalt nû sprach< frowe, ich wil
urlop hân von dîner güete
und bit dich daz dîn triuwe behüete
den helt, der hie gevangen lît.
sîn flust staeten jâmer gît
iemer der heidenschefte.
von nurgal al der heiden krefte
biz an die wilden sentrinât
tuot sîn vliesen vil herzen mat,
daz muoter brust noch besliuzet.
ob mîn lieb nû triuwe geniuzet,
so pflig sîn wol, biz daz ich kum.
daz wirt uns an fröuden frum,
und bevindet al der heidentuom. arabel, mîn vart ist dir bekannt!
nû soltû, süeziu, sîn gemant,
daz man biet den göten êren vil.
dîn klârheit und dîn schoen ich wil
mit herzelîcher triuwen bet
bevelhen dem süezen mahmet,
des kraft vor got ist wît erkant,
apollo und tervigant
und dem hôhen bâkûn,
daz sî götlich helf dir tuon
und bewarn dich, künigîn:
ir kraft tuot ofte helfe schîn
als unser veter habent gejehen,
die sî helflîch hânt gesehen.
den soltû, frowe, wol getrowen.
ouch bevilch ich dich der hôhen frowen,
der minn götinn vênus.>
dâ mit nam er ir minn kus.
er sprach< diu süeze jûnô,
diu dicke senik herze vrô
von minn süez hât gemachet,
diu sî dir bî! schaff daz gewachet
diu prîsûn werd und der palas.
mamurtanit und langalas,
die zwêne emeral ich lâze dir.
bis frô, daz gît fröude mir,
und heiz wol pflegen der prisûn,
daz weder red noch stiller rûn
mit dem markîs ergê.
gedenke, waz er habe gesprochen ê,
daz ein tôt iht nâch fluste gê. der flüste schade wurde ze grôz.>
arabel zartlîchen gôz
vil minnzaher diu wangen ze tal
vor liebe durh ein herzehâl.
arabel in dicke zuo ir slôz.
mich wundert, wie er die hitze grôz
verdoln mohte, die minne dar
mit liebe enzunte sô fiurvar.
wart munt sô rôt ie gesehen?
man muoste der minne kunst hie jehen
und minneklîcher liebe tuon.
diu minne wolt hie liebe suon
nû urlouben mit den zwein.
ir wurden driu: wizzet, waz ich mein.
des engalt der munt sô rôt.
diu süeze swaert biz ûf den tôt
tîbalt, der nû muost von ir.
ir gelaez gein im truoc minngir,
nû dûhte in kurz bî ir diu stunt,
der munt diu liebe het enzunt.
owê und solt er sîn belîben,
er het ez iemer getriben.
der minne lieb vil blik in zuht
dâ hie ûz beiden ougen ruht,
vil liebe, die unminne sniten.
minneschimpf wart hie niht vermiten.
si wâren ein, nieman was bî in,
der meldet daz er wil hin,
ob lieb hie liebe biutet minne,
tîbalt wil von der küniginne,
der liebe jaget ûz minne sinne. man hât ir hie enborn sider.
si kâmen lieplîchen wider
dâ si der minne schar verliezen.
vil menik arme sliezen
ergie dâ von den frowen.
minnelieb moht man hie schowen
von den süezen mit gelaeze.
ich waen deheiniu niht vergaeze
sine bute sich minneklîche dar.
manek süezer munt hie rôsenvar
begozzen wart mit ougen brunne.
der liebe süez und minn wunne
wart hie gesehen an dem scheiden,
die in liebe, die in leiden.
diu kuneginne von tussangulê,
der herz unminn tet hie wê,
arabel bôt ir rôten munt.
des süeze was sô rôsenkunt,
daz ich wil bî ir göten jehen,
swie ich sîn niht hân gesehen:
als grôz sô ist der zerwalt
swer an den munt ir het gesnalt,
als diu âventiur mir kündet,
er hete sich gar enzündet:
sîn roet schein sus fiurs rîch.
hie wart daz urlop ungelîch.
geroumt was nû der wîte sal.
lieplîch gebaerde sich hie niht hal,
trûren kund sich ouch niht sparn.
ze schiffe giengen, die solten varn:
die bat der küneg mahmet bewarn. hie was niht swach der minn bejac.
diu künigin von kandulac,
ich mein die krûsen süezen,
diu sich mit küssengrüezen
hie schiet von der küniginne,
an der zeiget ouch diu minne,
daz sich ir süeze niht enhal
von kandulac, diu manegen val
von den ougen sant dem mündelîn,
des roet gelîch was dem rûbîn:
sus gap sîn varwe liehtez schînen.
an dirre scheidunge pînen
man jâmer nâch liebe kôs.
hie was nieman gemüetes lôs,
die nû zuo den schiffen giengen
und urlop von dem künege enpfiengen.
diu künigin von belinar
diu klagt ouch hie unminn vâr.
zuo dem kiel gie sî niht ein,
an der der minn wunsch doh schein;
ir volget ein rîchiu schar von frowen.
swer die nû solte schowen,
des saelde was niht entslâfen.
man sagt von minne wâfen:
daz sint reines wîbes ougen.
diu versnîdent muot und herz tougen,
daz mannes herz wirt schier dâ wunt.
minn hât vil manegen funt
wie sî gelieb ir werden kouf.
si setzet den nider und den ouf,
an dem gewinne ist minnen louf. minn hât wehsel zaller zît:
wol in, den minn guot ende gît!
daz ist lîb und sêle ein hort.
hoert, wie ez ergienge dort,
dô diu küniginn urlobes gert.
des wart sî niht schier gewert,
wolt sî niht triwe gein sippe sparn.
si wâren zweier muomen barn,
arabel und diu von belinar.
iegelîch ein künigin gebar,
der nam vil hôher arde giht.
arabel des enwiste niht,
daz si ir muomen tohter was.
diu küniginn hiez benalas.
ir vater ze benabilon
vor den fürsten truoc dâ krôn.
ir muoter dûzanga hiez,
der tugent unkiusche nie verstiez,
daz sî wîplîcher taete kür
mit krankem lôn ie verlür.
diu was arabeln muome hie.
dâ von si sie ungerne lie,
wan daz si lac an fröuden nider.
doch lobt si dô, si kaeme wider.
ouch was sîn zît, daz man nû var.
frowen und kiel bereit ist gar.
von dem markîs redten sî ein teil:
moht der von banden werden heil,
an im wol laege wîbes gern.
dar nâch arabel muoste gewern
urloubes, des man niht wolt enbern. urloup diu künigin nû hât,
die unminne niht von triwen lat.
ein ganzer mânôt was nû hin,
daz sî was bî der künigin.
ob sî in liebe scheident sich?
des wert diu âventiure mich.
vil rîcher kleinôt gegeben wart
diser kuniginne ûf die vart
und den die ouch fürstinne sint.
ir varn beleit nû der wint!
daz scheiden vil unfröude gap.
nû hebt sich jâmers urhap
und alles leides überteil.
tybalt ouch vert:( got geb uns heil!)
an sîner vart lît valles schade.
nû gie ouch schier von dem stade
durch die stat in die burk
arabel und kiburk.
vil wunsches wart gegeben in,
die nû der wint beleite hin.
nâch tîbalde wart vil dik gesehen.
minnlieb moht man hie spehen:
ir beider herz in liebe was.
nu gie sî ûf den palas,
dâ sî sitzens was gewon.
hie lâz wir nû mit red von.
hoert, waz diu küniginne tuo:
diu gebôt nû spât unde fruo
der prisûn mit flîze pflegen
und starkiu sloz daran legen.
ir minn het zwîvel überwegen. der slüzzel arabel sich underwant,
vil liste sî ze huote vant.
alsus der marggrâve lac.
diz stuont biz an einen tac,
daz arabel ir leit vergaz.
mit joie si ûf dem palas saz:
daz sprichet entiuschen< fröuden vil.>
dâ hôrt si manik seitspil.
si het des tages geziert ir lîp.
vil kint und heidenischiu wîp -
an eim ir vîer daz geschach -
cunstrîche fröude sî dâ sach
von den, die vor ir wâren hie:
sumelîchiu ûf den kugelen gie,
daz sî dem fuoze sich niht entseiten.
sumelich sich sêr erbeiten
mit sprüngen, an den lac flîz.
unkunstlîcher itewîz
moht hie die fröude niht gekrenken.
arabel muost nâch liebe gedenken:
ich mein den in der prisûn niht
dem doch lieb von ir geschiht,
des ir noch ist vil ungedâht;
fro minn ez schier het dâ zuo brâht.
man sach hie treten und springen,
ouch hôrte man heidenisch süez singen
kleiniu kint, diu man dâzuo zôh.
arabeln hof unfröude vlôh,
als noch küneges höven zimt:
dise red diu âventiur nimt;
iwer gunst noch süezer red vernimt. nû hoert fröuden undersnit:
ich waen der markîs kûm erbit,
sîd daz er vor was ûz genomen
durch dirre küniginne komen,
die nû sint hin gevarn.
arabel nû niht wolte sparn
sine wolte den markrâven sehen.
ir vil wîslîchez jehen
gein dem emeral mit worten was,
der was geheizen langalas,
und sprach< wie râtest umb den helt,
der unser vancnuss ist geselt?
er ist noch ein schoener degen,
swie er gevangen sî gelegen.
es ist nû wol daz ahte jâr,
daz in bestuont unminne vâr.
er ist ouch an gebürten hô:
ez waer uns schad, verdurb er sô.>
der emeral dô zuo ir sprach
< frowe, dô ich in naehest sach,
do erbôt ich mich nâch willen im.
dâbî ich sîn doch war wol nim.
sîn güet hât sich geliebet mir.
vil gern ich des doch enbir,
daz ich im iht ze heimelich sî:
ein angestlich muot im wonet bî.
doch in sô starkem gebende,
er drucket ûf die hende,
daz sî mit lûtêm krache
sich brechent als ein spache.
ich waen, daz guoter muot iht mache. vil swaer ist sînes muotes sit.>
arabel sprach dô âne bit:
< brinc mir den helt, ich wil in sehen!>
daz enwaer doch niht geschehen,
wan daz sî leit der wîse sin,
daz tîbalt bâten die künigin,
wie si den helt gesaehen,
von dem sî kumbers jaehen.
dâvon arabel niht wolte enbern,
si ensaehe den markîs: daz was ir gern.
der emeral stuont ir noch bî.
sî sprach:< wir sîn noch strîtes vrî,
er hât sô starke poien.
ich waen wol sînes muotes joie
sî fröuden gar entsetzet;
sît er ist sus geletzet,
brinc mir in!> sprach diu kunigin.
der emeral gie balde nû hin
und brâht in, als in arabel bat.
ob dem karcher was ein rat,
stark, kleine und niht ze hôh,
daz man lie în und wol ûz zôh
spîse, die man im hiez geben
al nâch kristenlîchem leben.
dise red ich nû benim:
tîbalt hiez ez wol bieten im,
daz er deste langer wert.
er sprach:< der göte zorn, der gert,
daz er hie lange gevangen sî.
ist sîner vancnuss zadel bî,
daz tuot den degen lebens frî.> den emeral man hin în nû liez,
den tîbalt sîn pflegen hiez.
die slüzzel nam der sarrazîn
von arabel der künigin.
die keten er von dem helde slôz.
diu was michel und grôz,
umb in sî mit staete lac,
wol einen centener sî wac.
einen poien er dannoch truoc,
der was stark und swaer genuoc,
er wac ouch einen centenaere:
den truoc der valsches laere.
sîn gewant was niht in rîcher habe;
doch het man im vor geworfen abe,
dô in besâhen die künigin,
vêch wât, als ich bewîset bin,
rock und surkot nâch heidensnit,
dâ sich der markîs dahte mit:
mit hermel ein grüen akmardî,
darunder pfell von arabî
mit flîze was gefurriert,
und ouch mit porten wol geziert,
vil berlen ûf den orten lac.
nu betagt im ein vil lieber tac,
daz diu künigin in wolte sehen.
hie muoz man minne wunders jehen,
mich entriege danne mîn bester sin.
nû kom er für die künigin.
diu neig und hiez in sitzen nider.
darnâch sî giengen alle wider:
er beleib vor arabeln sider. der emeral den markîs brâht
für arabel, darnâch man gâht,
daz die tische wâren bereit.
diu künigin ein klâre meit
mit dem markîs hiez ezzen nû.
ouch was ez an dem tage sô vruo,
daz man kurzwîl wol mohte pflegen.
ez was nû wol gelîch gewegen,
swaz im der karker het gedröut,
daz in diu liebe nû mêre fröut,
die er der küniginnen truoc.
ezzens und lieb het er genuoc,
doch hielt in sêr ir minne strik.
von arabel er ie einen blik,
do er mohte vil tougen stal.
diu minne die liebe niht enhal:
ouch erriet ez wol diu künigin.
man het nû voldient: dô tet man hin
die tische und gap wazzer sâ.
arabel in hiez ir sitzen nâ:
des wert durch zuht der markîs sich.
arabel dô sprach:< und furht ir mich?
iu geschiht niht mêr, dan iu ist getân.
wir wellen iuch ze gesinde hân,
die wîle ir lebt. daz nemt für guot!>
der markîs sprach:< swaz man mir tuot,
daz duld ich, wan ez muoz nû sîn.>
nû hiez bringen diu künigin
ein schâchzabel von helfenbein.
ouch brâht man zweier hande gestein,
der kraft vil lieht ûz tûsent schein. ein smâreis ez was und ein saphier.
ouch was von rîcher gezier
daz schâchzabelbret gemachet,
die künigin ez niht enswachet,
ez ward ir brâht von tenebrî
willehelm sitzet sînen saelden bî.
frô minne den zweien hie zuo siht,
von der helf vil lîht ein blik geschiht.
der zît diu zwei niht bevilt.
hie wirt lîht umbez gar gespilt,
wil ez der pfander krenken niht:
ih waene, er habe vil gerne hie pfliht.
diu küneginne spilt nû lachende hie.
den markîs ir minn niht spiln lie.
diu minn die lieb ze boten sande
den zwein, daz sî mit liebe sî mande.
des zôh er hie niht, als er kunde.
arabel mit ir rôtem munde
tet im wol schâch, als er ir gezam.
ir minnesüeze im benam
mit gedanken hie spiles kunst.
doch naem er, daz vrô minn ir gunst
im gaebe, für den besten schâch.
mat hie volget dem schaden nâch:
ob er geschê, sô lachet mir!
diu künegin sprach:< wie sitzet ir?
ir trahtet ald ir künnet sîn niht.>
der markîs sprach:< mîn herz des giht,
daz ir sît meister über mich.
doch hüet iuch nû, daz rât ich,
ald iwer spil, daz krenket sich. mîn schâch iuch, frowe, niht verbirt.>
arabel sprach:< als daz nû wirt,
sô hüet wir uns dann aber baz.
ez ist reht, daz ir uns traget haz;
ich und mîn herre tuon iu niht wol.>
der markîs sprach:< mîn zuht daz sol
vertragen, als ich nû beste kan.>
ein rôch nam er arabeln sân:
< ez ist noch iuwer, geruoht ir sîn.>
sprach der markîs zuo der künigin.
den marggrâven sach sî an.
daz schâchzabel nam man nû dan.
fremder rede sî begunden.
nû zergie diu âbentstunde.
der emeral wîst in nû wider
und lie in ze tal. er fuor ouch nider,
die keten er vast umbe in slôz.
nû wart sin kumber aber sô grôz
und dann er vor waer gewesen.
in lie diu lieb niht genesen,
frô minne treip die lieb ie dar.
diu künigin nam ouch der war:
sî twanc vil oft diu minne,
daz sî gedâht in ir sinne:
< owê, daz dû bist sô gar ein helt!
swel frowe dir minne het geselt,
ich waen niht, daz sî missefüere!>
dirre minnestunge rüere
der künigin vil manger quam.
darnâch kurz man in aber nam
darûz, als sîn ârabel zam. den markîs man zôch ûz der prisûn.
nû waen ich, hie werd ein rûn,
der heidenlant wirbet schaden.
alhie wil minn zwei herze laden
ze kriemhilde hôhgezît.
vil hers dâvon tôt gelît,
nieman daz erwenden kan.
den markîs brâht man nû dan.
daz gesinde im holdez herze truoc.
von sîner zuht seit ich genuoc,
wie er sich in allen bôt.
des wart geringet oft sîn nôt
von den, die sîn pflâgen hie,
dô man in ûz und în lie.
daz was nû vil oft geschehen.
arabel in dik het gern gesehen;
des moht leider nû niht sîn.
nû kom er für die kunigîn,
dâ sî saz ûf dem palas,
den dahten bluomen unde gras.
man pflag sîn wol, als man vor tet.
nâch dem tische sâ ze stet
brâht man daz schâchzavel dar.
arabel sprach:< nû wil ich gar
mich mit willen an iu rechen.>
der markîs sprach:< ir sult niht brechen
an mir, frowe, gewonte zuht!
sîd ir sô hôher gebürte fruht,
frowe, sît sol gevallen
iu mîn rede und in allen!>
diu gap doch sider zähervallen.< nû hoert, reiniu künigîn,
mîn vancnüsse, diu solt anders sîn,
daz hân ich nû lange verholn.
ich hân weder geroubet noch gestoln,
ouch gebrach ich mîne triuwe nie.
gespart ich vîende ze velde noch ie?
der unprîs mir nie geschach:
swâ man mich bî vînden sach,
dâ was offen mînes lîbes tât.
ob mich der küneg gevangen hât
an strîte, daz ist oft geschehen.
man muost mich ze velde sehen:
den vîenden ich mich niht hal,
ich rêrt neben mir ze tal,
dâvon die bluomen wurden rôt.
ich hân dik erliten nôt;
doch geschach mir nie sô grôz leit,
daz ich under helm ie sicherheit
erbüt betwungenlichen.
ich muost lîht entwîchen,
do rante ich die vîende wider an.
mîn prîs noch nie mâl gewan,
ân daz mich überkraft hie vie.
diu geschiht wunderlîch ergie:
dô wir gesigten an terramêr,
dannoch wolte ich herzensêr
rechen und hardierte nâch.
mir wart ze jagen alsô gâch,
daz ich mich ûf daz mer verreit.
ob mîn fianz dô swachen leit,
überkraft mich darzuo jeit. grôz ungelücke mir geschach:
mîn lanze mir ze stucken brach
in dem künig von tussangulê.
sus jagt ich biz ûf den sê.
man reit mich an in allen enden.
der leben muoste verenden,
swaz mich an reit alder ruort,
ich mein, daz menlich were fuort
und sich strîtes het bewegen.
under mînem swert sint tôt gelegen
zwei tûsent ritter oder mêr,
der amýs gap ich herzensêr.
owê, und solte ez noch sîn,
ich taet noch ritters were schîn,
daz waer niht allez missetân.
do ich widerchêrens mich versan,
dô rant mich an halzibier
selbe dritte künege. er müest mier
baz vergolten hân, swie er het maht,
wan daz mîn swert mir bestaht
in sînem helm, den ich dursluoc.
zehant daz örs in von mir truoc:
mit blôzen handen ich nû hielt.
ez was niht wunder, ob mîn wielt
ein ganzez her; ich was ein,
aller wer het ich dehein.
einem heiden zuht ich ein swert,
des güet wan einen slag mich wert.
dô muost ich halten helf allein:
wan ich niht het trôst dehein,
allêrst ellend an mir schein. mich müest ein her noch entsitzen!>
etlîcher begunde switzen,
der vor der küniginne hie saz:
vil helde herte wart hie laz.
er sprach:< der lîp ist mir unmaere,
sît ich lîd ungediente swaere.
mîn zuoversiht ist gar zevarn;
ich kunde doch noch niht vîende sparn,
swâ ich waer in ritters wer.
ich verriet nie küneg noch küneges her,
triwe und staet was mir ie liep -
nû hât man mich als einen diep.
für wâr, ich mag enpfliehen niht.
nû, wurd ich an dem lîp ein wiht,
wie stêt daz, frowe, verdirbe ich sô?>
mit willen sprach arabel dô,
der herz in minne fiur wiel,
( disiu red hie nieman misseviel,
der manheite sî ouch wundert vil.)
diu künegin sprach:< dêswâr, ich wil
mit bet iu ringen, swâ ich kan.
swie leide ir mir habt getân,
daz muost sîn, als ir habt geseit.
ich trage von iu herzeleit,
des müezet ir hie gevangen sîn.>
< genâde,> sprach er,< künigîn!
daz diu vancnüsse sô ergê,
daz mir der lîp doch bestê,
so bin ich gern iwer pfant.>
arabel in nam bî der hant,
der minne süeze si liebe mant. diu künegin satzt in neben sich:
< ir sît sô hôh wol, daz ich
iu êre dur wird enbieten sol.
chumt uns mîn herre, sô wil ich wol
darzuo sprechen, daz man iu baz
hie tuo, her markîs, âne daz,
daz ir imer hie gevangen sît,
ân ob iu der göte helf gît,
daz ir iuch ergebet in unser ê.>
< nu enwelle mîn got, daz daz ergê!>
sprach der markîs ze stunt.
der küniginne rôter munt
lachete, dem wol daz lachen zam.
daz schâchzavel siu für sich nam:
< her markîs, ir sît uns sêr gehaz.
der göt helf ist doch niht laz,
und welt ir sî genâden biten.>
der markîs sprach in zühte siten:
< ich bedurft wol helf, und fund ich die.>
disiu red gelac nû hie.
arabel zôh und der markîs.
daz spil sich werte in manger wîs,
iezuo hin, darnâch her.
nû was der küniginne ger,
daz sî daz spil gewunne im an.
zuo dem markîs sprach si sân,
dô sî gein dem zug sich bôt:
< nû traht wol, daz gêt iu nôt,
und seht iuch für, ich tuon iu schâch!>
in vil kurzer zît darnâch
dem markîs ein smaeht geschach. schâchroch ûf der künigîn
arabel im tet:< ir müezet sîn
mîn schimpf, und welt ir ez schowen.
kunnet ir sô hüeten frowen,
her markîs? des enwiste ich niht.
nû hüet iuch, lîht iu mêr geschiht,
dann ich iu noch erzeiget hân.>
wilhalm ersiuft und sach sî an.
en franzoys sprach er disiu wort:
< ei süeziu, aller saelden hort,
mînes herren muoter und doch maget!
dînen tugenden sî geklaget
durch den, der von dir wart geborn!
diu geburt uns suont den êven zorn,
do dû maget swanger wurde.
die vil süezen burde
dîn magtuom alsô enpfie,
daz dich sund beangest nie.
maget wesent dû in gebaere,
daz dû nie erlite unkiusche swaere.
wol uns der muoter und der frowen,
von der wir suln den himel bowen,
der kundung alle die engel fröut!
swas êven vall uns hât gedröut,
sîn geburt senft uns den zorn.
ich bit dich, daz iht werd verlorn
sô schoen ein menschenbilde.
mîn geloube wurde wilde,
wurd sî von irretuom verleitet.
wie hât dîn kint danne gearbeitet,
den unser schulde an daz kriuze breitet?> diser rede was genuoc,
die er mit klagen tougen truoc.
diu küniginne hôrt allez zuo.
si sprach:< spottet ir unser nû?
daz müezen wir ûf dem spil vertragen.>
nû het siu verstanden wol daz klagen.
si gedâht:< herre, wie mag daz sîn?>
nu kunde franzois diu kunigîn,
des enwiste der marggrâve niht.
minne wunder hie geschiht:
minne hie minnet âne minne.
hât hie minne gên minne sinne?
daz lob ich, und geschiht daz.
diu küniginne zôh nû fürbaz.
der rede sî wol doch gedâht.
dâ vil schiere wart dô trinken brâht
al nâch heidenischer won.
der markîs kom dâ niht von,
er was nû worden vingerzam.
den chopf er vil gerne nam,
wan er sîn dicke muost erbern.
arabel het gefrâget gern
den marggrâven, wie dem waere.
nû trahtet diu minnebaere,
als ez waere nâch dem spil.
en franzoys si sprach:< herre, ich wil,
her markîs, wizzen, wie dem sî:
ein maget ein muoter manne vrî?
diu rede mich dunket ungehôrt,
von swem ich die anders hôrt,
ob mich der sus geloubens tôrt. her markîs, swâ ich ein waegerz saehe,
des stiure mir der wârheit jaehe,
dâ wolt ich lîhte mich bedenken.
und welt ir iuch nû niht krenken,
so erloest mir, daz ir habt geseit,
alde ez wirdet uns beiden leit.>
arabel herze fröude flôch.
der markîs nû für sich zôch
und begunde lachen sâ zehant.
ein roch er nam:< diz sî mîn pfant
für unzuht, frowe küniginne!
swie vil ich der stein gewinne,
hie gibe ich zer chamer wider.>
darnâch er sweig und nicte nider.
< sît ir, frowe, hoeren welt,
sô hân ich lîp und sêl geselt,
daz ist iwer und niht mîn.
sol ich hie von verdorben sîn,
ob ich iu den gelouben sage,
dâmit ich des himels chrôn bejage,
doch sage ich iu: des lâze ich niht,
swaz halt mir dâvon geschiht:
dô âdam durch daz obz geviel,
diu sünde durch himel und erde wiel
von ungehôrsam missetât,
die âdam begangen hât.
got im verbôt, des er niht lie:
durch êven schoen er daz begie.
des wart verfluoht menschlîchez kunne.
des lîp ist liehter danne diu sunne
uns nam des paradîses wunne. frowe, wir wâren alle heiden,
dehein ê was dâ ûz gescheiden,
dô diu zwei rûmten daz paradîs.
do gedâhte got in mange wîs,
wie er den menschen widerbraehte,
der dennoch was in sîner aehte,
von ungehôrsam sündenfluot.
er tet als vater gein kinde tuot.
sînen engel er zuo der erde sande
zuo einer mägde, die man nande
marîâ. sus was ir nam,
der herze nie unprîs zam
bî uns, noch menschelich schrank erleit.
do von dem heilegen geist diu meit
unde von des engels gruoz enpfie,
daz wort daz durch ir ôre gie
wart got und mensche, alsô er suont
im selben uns. diu fröude gruont
in cristengelouben immer mêr.
wâ wart geloube ie sô hêr,
daz er ze menschen sich geruoht
und der megde palas besuoht?
dô er durch uns kom her ze tal,
hie in der werld er sich niht hal.
durch des menschen schulde er sich gap
an daz kriuze und in daz grap.
drîe tage man in ligen sach,
die wîl diu gotheit brach
die helle und nam alle die,
die sînen willen tâten hie.
sînen segen er uns durch liebe lie. an dem dritten tage er erstuont.
sus het sîn gotheit gesuont
zorn, des uns schulde jach.
darnâch man in bî uns sach
an menschlîcher taete bejage
âne sünde wol vierzig tage,
daz er bî uns tranc unde az.
swâ unser sin sich vergaz,
sîn wort uns des mante,
daz wir daz wol erkanten,
daz er ez was, der dur uns starp
und uns mit tôde daz leben erwarp.
an dem vierzegesten tage ze nône
fuor der fürste schône
ze himel umbe einen mitten tach.
diz was ein froelîch bejach,
daz er uns allen sînen segen
gelâzen hât, die sîn pflegen
wellent, sîd er von uns ist,
und in geloubent wâren crist,
wâren menschen und doch got.
ouch haben wir kristen daz gebot,
daz wir niht fürhten boesen geist
von des kristentuomes volleist,
als er hiez, do er von uns fuor.
sîn götlîch munt daz verswuor,
sît er sô tiur uns hât gekouft,
daz nieman, er enwaer getouft,
in sînes vater rîche kaeme,
wan der die touf an sich naeme,
und kristen gelouben gezaeme.> der markîs sî nû gar bewîst:
< ob iwer herze nû prîst
diu wort, diu ich hân geseit,
daz ist ein fröude, diu mich jeit
vroelîchen von dem lîbe.
süezest aller wîbe,
bedenket schoen unde jugent
und geloubet den, des ganziu tugent
iuch niht gern verliesen wil!
nû merket hie vor uns daz spil:
swa der künig ûf dem brete stêt,
swel stein im ze nâhen gêt
an êr vârens willen,
den kan er sô gestillen:
drât er in von dem brete nimet.
wie danne die sînen gezimet
bî im durch helfe und huote sîn,
den tuot er ganzer helfe schîn.
frowe, nû merket diz snelle gâhen:
swer sich wil gote niht nâhen
uns sîns gelouben vârt,
des leben ein tag bejârt
lîht mit jâmerenden.
süeziu, merket an den venden,
wie die gênt dem künege vor,
die ritter nâch in wîtem spor,
die alten darnâch, an den lît sin,
den volget dann diu künigin,
diu roch zeigent gotes gewalt -
die steine, die ich hân gezalt,
der helf ist gein dem künege balt. seht, frowe, wie si einander huotent.
in guotlîcher güete sî guotent,
wie sî den vîenden sich entsagen.
für lâge und für valschez jagen
sint sî künec und küniginne bî.
alsô wirt man dort leides frî,
swer helf hie an die süezen sinnet.
der minne mit minne wart geminnet
von dem, der sî durch minne erkôs,
daz sî magtuomes prîs nie verlôs,
diu im sitzet in dem trône bî,
geloubet, daz si ist wandels vri,
der schoen der künec ie hât gegert.
als uns nû diz gesteine wert
des himels ordenunge,
wie ritter, alt, wîs und junge
götlich helfe grüezet,
swer sich mit dienst in süezet
und in zwein ganzes herzen giht.
küniginne, hân ich nû iht
geseit, daz iwer herze niht grüezet,
sô sît ir doch sô gesüezet,
ob allen wîbesgüeten,
daz iuwer tugent mîn kan wol hüeten.
und waert ir niht, ich wolte niht leben,
iuwer schoene ist mir ze leben gegeben,
die wil ich iuch weiz, sô lebe ich wol.
ûf genâde ich vertragen sol
elliu bant: diu sint mir smaehe,
swenne ich iuch reinen saehe,
und iuwer güete mir hulde jaehe. owê, und sold ich noch strît
( den trôst mir iuwer minn gît)
durch iuch mit den heiden strîten,
ich slüege wunden noch sô wîte,
daz apollo und terwigant
und swie iuwer göte sint genant
mit helfe möhten niht geheilen.
owê, der mirz sô wolte teilen,
wie froelîch ich grife zuo!>
arabel het die rede nû
wol gemarht und ouch gehôrt.
ein schimpf daz spil nû zerstôrt:
ander kurzwîl sach man vil.
der tag sich schiet. nû chom daz zil,
daz der markîs varn solt.
nû neig er ir, der er holt
was, und diu sîn herze truoc.
arabel der rede niht gewuoc
hin unze an den vierden tac.
sigelîch in ir herze wac
diu rede, die sî het vernomen.
mit liebe was in ir herze komen
ein minne, diu sî von minnen schiet,
der minne liebe ir widerriet,
sô daz sî minne durch minne lieze.
waz ir diu minne darumbe gehieze,
daz sî sich minne durch minne bewaege
und dannoch minn in minne pflaege?
des waen ich wol und enweiz sîn niht,
wan daz der minne liebe giht,
daz sî mit staete wil haben pfliht. uncristen minn unminne gert,
sô disiu minne minne wert.
nû nam diu künigin zehant,
der triuwe si ir ie staete vant,
besundersprâch vier meralîn
und gie von dan in ein jardîn,
dâ inne sî vor gesezzen was,
als ich ê seite, daz grüene gras
mit bluomen was wol undersniten:
al nâch meilîchem siten
sîn fröude sich dem velde bôt.
aldâ manig rôse rôt
daz jardîn wol habt bedaht.
vil süezer sanc aldâ erwaht
ein herze, ob daz minne treip.
arabel nû hie ein beleip
und die vier fürstinne mit ir.
arabel sprach:< nû hoeret mir,
ein rede wil ich iu entsliezen,
der sol iuch gaehes niht verdriezen,
biz daz ir sî volhoeret gar.
darnâch nemt an der rede war,
ob sî iu gê von herzen zuo.
iwer iegelîch mir danne ûf tuo,
wie ir des maeres rede behage.
darnâch ich iu maere sage,
daz wir der göte sîn erwendet.
hât ungeloube sô uns erblendet,
daz waer niht ein fröudenspil.
die rede ich iu entsliezen wil,
ir ist ze valle gar ze vil. ein jâmer mich ze fluste jaget.>
arabel in dô gar saget,
wes der markîs het gejehen,
und ir waer, als sî ez het gesehen,
< mit dem urkünde brâht er ez dar.
ouch ist er ein degen gar:
ez ist wâr, daz mir wart geseit,
ein herze wart nie sô unverzeit.
er ist ein hôher fürste,
ich waen er habe die getürste,
daz er al den heidentuom
wol bestüende durch minne ruom.
ouch ist er geloubens veste.
nû râtet mir daz beste!
wie mohte kristenlîch sterke
al der heiden gemerke
mit strîte missebieten sô,
wan daz sî niht fürhtent helledrô,
ob halt sî niht gesigent?
swâ unser heiden denne beligent,
der helle val ist den bereit.
gedenket immer werndez leit
und seht iuh für an dem gelouben,
daz uns die göt der sêl iht rouben.
sul wir geben sô hohiu pfant
umbe dise fröude und terwigant?
doch machmet niht gehelfen mag,
wan daz der êwige slag
nâch tôde uns fröuden pfendet.
sô sîn wir wol erblendet,
ob fröude sich sô uns endet. nû râtet, als ir beste kunnet
und ouch iu selben êren gunnet!>
der frowen munt gemein dô jach,
dô arabel volle die rede gesprach:
< sît ir der wârheit iuch verstêt,
und iu diu rede von herzen gêt
und ez iwer wîsheit sô anleit,
kuneginne, sô sîn wir bereit
zuo dem kristentuom ze kêren.
frowe, heizet in iuch lêren,
wie ir dem lande iuch entseit.
er pfliget minne und wîsheit,
sîn sin iuch wol bewîst,
daz iuch an fröuden prîst
und ouch mit iu uns viere.
sent nach dem degen schiere
und habet mit wîsheit sînen rât.
frâget in, ob er die maht wol hât,
ob er iuch müge vor den heiden ernern.
und mag er iuch mit kraft erwern,
frowe, sô râten wir iu die vart,
daz ir die niht langer spart;
lîhte der küneg nû gâhes chumet.
sîn wîsheit an der verte frumet.
den krist, den ir uns habt genant,
des lîp nie menschensünde bevant,
und die maget, diu so in kiusche blüet,
daz sî ouch sünde nie gemüet,
und sich ir magtuom selbe vereint,
daz ûz aller wîbe fruht gereint
die süeze - unser herze meint. sündenval diu süeze vertreip,
der vor ir geburt an uns beleip.
dô âdam het gesündet,
der junge wart dô gekündet,
des iewesen durch uns sich junget:
daz wort uns fröude tunget.>
sus retten dise frowen vier:
< frowe, nû besent in schier
und ahtet daz diu vart volgê.>
hie was beitens nû niht mê.
des morgens, dô der tag kam,
diu künigîn tet nû, alsam
sî vil dik het ê getân:
den markîs hiez si bringen sân.
man riht die tische. sî wâren vrô.
arabel sprach zuo dem markîs mit drô:
< ich hân darumbe nâch iu gesant,
daz ich ein rîchez pfant,
herre, her markîs, alse ir sît,
dîht wil sehen ze aller zît.
daz sult ir niht für übel hân.
doch wil ich iu ê gewinnen an
ein spil, des ich gelachen müge,
und iuwer kraft niht mêre tüge.>
der markîs sprach:< sô wer ich mich
und enwaen des niht, frowe, daz ich
âne wer ie wurde funden.
unde laet mich got gesunden,
sô wil ich sehen, ob ich iht chan.>
daz schâchzavel man truoc dar sân.
daz wart durch fröuden dâ getân. daz was nâ des ezzennes vrist.
ouch wart getân durch den list,
daz man die rede iht marht von im.
diz spil ich in nû nim
und künde iu, wie ez sich gezôh,
daz die heiden fröude flôh.
arabel dô sprach ze dem markîs:
< nû sît ir mänlich unde wîs
und gar an iuwern worten ganz:
sagt mir bî der hôhsten pfîanz,
die ir gebüt iu reinen wîben,
und daz diu rede heimlich belîbe:
ir sît sô hôh ein fürste,
ich weiz wol, ir habt die getürste -
müget ir der heiden mich erwern
und vier fürstinne mit mir ernern,
ob wir iu volgen hinne?
antwürt mir mannes sinne.
iuwer werdekeit ist sô breit,
als mir der künig hât geseit,
daz ir habt wol fürsten kraft.
ob ich entrinne der heidenschaft,
man lât des niht, man var nâh mir.
und ob ich danne helf enbir,
daz stüende iu niht. was sprechet ir,
vil süezer man? verderben wir?
die untriuwe niht iwer herze chan.
ir gebt mich lîhte mînem man
wider, ê man iuch suohte?
daz iuwer triuwe niht enruohte,
sô waer ich diu verfluohte. nû saget: ob man iu vorhten taete,
sît ir sô triuwen staete?
ich wil iu helfen hinne.>
< gnâde,> sprach er,< küniginne!
vil süeziu, ich hân triuwen vil:
mîn fîanz ich iu des geben wil,
die ich nie velschlîch gebôt,
daz ich iuch lâze niht in nôt.
kum ich in harnasch alsam ê,
aller heidentuom und dannoch mê
torsten mit kraft mich bestên niht.
frowe, swie swach man mich siht,
selbe sibende bruoder bin ich doch,
die fürsten sint, ouch hân ich noch
einen vater, der hât fürsten namen,
der sich des noch niht wil schamen,
ern tuo ouch ritterlîche tât.
der keiser mîne swester hât -
ernende, süeziu künigîn!
ernende, frowe und fröude mîn,
und enfürhte niht der heiden her!
ich hân sô helflîche wer,
diu dich von chumber loeset
der wald boum wurd veroeset
mit tjostlîcher krefte,
ê ich iht aht ir ritterschefte
ald umb eine wick iht vorht.
ez wurde mit swerten ê geworht
durch helm und halsberg ûf die brust,
ê ich gein eines schaffes kust
in gaebe durch vorhten unlust.> nû was genuoc an diesen worten.
der rede wan diu zwei hie hôrten.
diu künigîn sprach aber sân:
< ê man iuch habe hinabe gelân,
sô sult ir siechtuomes jehen,
her markîs. so daz sî geschehen,
und man iuch lâze wider în,
sô heize ich tuon die keten hin
und heiz iuwer anders pflegen wol:
herûz man iuch niht ziehen sol.
die wîle vinde ich wol den funt,
wie wir varn: daz wirt iu kunt.
ouch wirt iu ein vîle,
dâmit sult ir in kurzer wîle
iuch vîlen ûz; ir wizzet niht,
wenne man iuch holt. der heiden pfliht
ist angestlîch mit huoten.
erbiet iuch in mit guoten,
allen, diu iuwer pflegen.>
< nû bewîse iuch der gotes segen!>
sprach der markîs zehant.
nû schier man sich sîn underwant,
do der âbent begunde sîgen.
von arabel schiet er mit nîgen.
in die prisûn man in wider lie.
nû het er ouch gekündet hie,
daz er ein teil unvarnde waere,
diu ket was im ze swaere.
daz wart der küniginne kunt.
dem emeral sî sâ ze stunt
gebôt( daz was ein wîbesfunt), daz sî der keten in erliezen.
den charchaer hiez sî oben besliezen;
niden gie ouch ein tür darîn.
die slüzzel nam diu künigîn
und sprach:< nû tuot sîn wol war!>
die rede verstuonden sî ze vâr.
diz geschach. dô redde man hie,
beidiu jen, dise unde die:
< dirre gevangen hât fröuden vil,
ob diu küniginne im sus ammen wil.>
nû hoert, alse daz maere giht:
diz ding wart versûmet niht,
der markîs nu ân die keten lît.
darnâch in vil kurzer zît
arabel besant mamurtânit:
< nû solt in snellîcher bit
mir wol bereiten mînen kiel.
ich wil, ob ez dir geviel,
entwîchen dem gevangen man.
und sage dir rehte, warumbe ich hân,
bî unsern heiligen goten,
im zît her solh êr erboten:
wan daz ich vorhte, er verdurbe.
und ob er denne die wîle sturbe,
ê daz der künig wider kaeme,
der flust in von fröude naeme,
daz lîhte sîn zorn begunde wüeten:
daz suln wir ê wol behüeten.
ich wil varn ze tuntanar,
die wîl nem man sîn mit huote war;
mîn vlîz lît an sîner huote gar. langalas bevilhe ich in.
die slüzzel füere ich mit mir hin.
durch daz kleine venster man im gebe
die spîse, der er die wîle lebe,
biz daz mîn herre wider kumt.>
der emeral sprach:< der rât iu frumt;
ir habt in an kraft widerbrâht,
und ist guot, daz ir sîn habt gedâht.
mîn herre ist noch vil lange zît,
die wîl er wol mit huote lît.
frowe, sîn ist ze huoten huot,
sîn ougenblic wol kunt daz tuot.
frowe, ich hân sîn swert gesehen,
des muoz ich von der wârheit jehen,
daz ich ez kûme getrüege.
ouch ist sîn helm sô ungefüege,
ellenwît mit dikken spangen:
uns darf des niht belangen,
daz wir im komen mêr ze schuzze.
swaz terramêr genuzze
der hervart hin ze runcival,
daz heize mâlen in den sal,
daz man die tât beschowe.
iwer rât mir gevellet, frowe,
daz ir entwîchet durch den helt.
und saget mir, wenne ir varn welt.
mir geviel baz ze bonolit,
dâ het ir kurzwîllîcher bit
von manegem schoenen jardîn.
lât ez ein teil verrer sîn,
da ist vil bluomen und vogellîn. ze tuntanar man niht fröude hât,
( der verre wirdet guot rât,
driu hundert mîl oder mê)
und lît ouch verre von dem sê,
niht fröuden vindet man dâ.
sô ist bonolit sô nâ
ûf dem mer, daz man wol siht,
swaz verre ûf dem sê geschiht,
in dem spiegel, den iu brâht,
( ich enweiz, ob iu sî gedâht)
amanit von flagenal,
und jach, darinne sich niht enhal,
swaz ûf dem mer was hundert mîle.>
arabel sprach:< nû schaffe mit île,
daz der kiel werde wol bereit.
dâ sol ouch werden ûf geleit
vrische spîse, die wir haben dort,
( nû merke wol mîniu wort)
und swaz hoert ze mîner kamer.>
nâch dem gebot sô namer
urlop und neig der künigîn.
sî sprach:< lâ dir bevolhen sîn!>
diz wart den kameraeren kunt.
der emeral gie sâ ze stunt,
die marnaer er besande.
er sprach:< nû dûhet von dem lande
mîner frowen kiel ûf den sê,
und daz ez snellîch ergê!
bereitet segel unde seil,
sô daz iu an deheinem teil
iht gebreste! sô volget heil.> den kiel man sâ ze stunde warf
ûf den sê. swes man bedarf
der stuond bereit nû ûf dem mer.
dem kiel gap man rîche wer,
swie ez in ir lande was.
diu künegin gie ûf den palas
und was in fröuden bî ir frowen.
nû moht man fröude schowen
von den frowen und der künigin.
diu zuoversiht zôh sî hin
zuo des gelouben veste.
daz ingesinde nû allez weste
wol der küniginnen vart.
der kiel nû bereitet wart
und swes man bedorfte darzuo.
der emeral hiez în tragen nû
rîchiu matraz von paldikîn.
swaz sol in küneges kamer sîn,
und des ein künigin bedarf,
manegen ballen man des warf
in den kiel ûf diu matreiz
al nâch der küniginne heiz.
( diu wiste wol, war sî wolde.)
von gestein, pfell und von golde
wart tougen vil darîn getragen
von den frowen. die begunde jagen
ein liep, ein fröude, ein minne.
sî sprâchen zuo der küniginne:
< swaz iwer gewalt gesteines habe,
daz lât uns, frowe, tragen abe
vil tougenlîche zuo der habe.> diz geschach allez tougen:
< wir enwaenen niht daz iwer ougen
der heiden lant mêr gesehen.
frowe, lât ez alsô geschehen,
daz uns diu naht iht irre vil.
unser iegelîchiu sich laden wil,
swaz wir goldes mügen hân.
ouch solt ir uns wizzen lân,
alse ir zuo dem karker welt.
ez ist nû zît, daz sich der helt
ûz vîle disen ganzen tag.
sîn harnasch nieman getragan mag
einig wan er, swie daz muge geschehen.
ouch sult ir den degen sehen
und jeht, ir komet schiere wider,
und lât die vîle vallen nider.
bî iu ist nieman, frowe, wan wir.>
diu rede ergie. nû hoeret mir,
wann sî diu vîle was bekomen:
einem sarwurht wart sî genomen,
der wurhte gesmîde in der burg.
arabel unde kîburg
durch kurzewîle gie dar schowen
mit disen vier frowen.
aldâ wart diu vîl verstoln
und dannan brâht gar verholn.
dem markîs sî alsô wart.
dise vart wart niht gespart:
ez ergie, alse ich gesaget hân.
arabel mit den frowen sân
unde der emeral giengen dan. die prisûn sî entsliezen hiez.
bî der künigin man nieman liez
wan die vier frowen, alse ich ê seit.
die tâten, alse in waere niht leit.
urlop si nâmen zuo dem markîs nû.
die vîle si lie. sâ slôz man zuo.
sî trôst in, dô si von im schiet.
dirre frowen rât dô riet,
daz si gein âbent hiezen tragen an.
durch den list wart daz getân,
daz nieman dô mohte verstên
zuo der prisûn daz tougen gên.
ûf den palas si giengen wider.
nu îlten her ûf unde nider
die marnaer, ê man wurde bereit.
vil edelen kinden man het geseit,
daz sî solten varn mit.
die îlten ouch nû âne bit
zuo dem kiele, dâ der stuont.
hoert ouch, waz dise frowen tuont:
die hiezen ouch vil tragen an.
nû bereite man mit flîze sân
sehs juncfrowen, fürsten kint,
die ouch nû benant wol sint
mit der küniginne ze varn.
ouch darf man nû niht langer sparn,
wil man den marggrâven hân.
nû kom diu naht. sî îlten dan,
die frowen und diu künigin,
der vil wîslîcher sin
sî brahte zuo dem kärcher hin. diu künigin nû ûf slôz
die prisûn, des si niht verdrôz.
ir herze minne und vorhte hielt.
der frowen einiu der warte wielt
vor heidenlîcher lâge.
nû hoert: ez stuont en wâge
zwei herz, zwô sêl, ein lîp, ein muot.
lât minne nû hie liebes huot?
daz ir minnsüez iht hie übersûr
unminne, ein boeser nâchgebûr!
nû hilf ir, minne, diu nû stêt
in minnelieb, swie ez ergêt!
sich, minn, hie stêt diu minnebaere
in vorhten ob dem kärchaere!
man slôz ûf. nû lie hin în
daz seil selbe diu künigîn.
si sprach:< wol ûf und sûmpt iuch niht!
mîn munt des kristentuomes giht.
nû sitzet vaste, wir ziehen iuch wol.>
ob ich nâch dem maere sagen sol,
arabel kraft erzeigete sich hie,
wan ez ir wol von herzen gie.
swie diu prisûn waere vil hôh.
arabel in ûz mit kreften zôh
und sluzzen balde wider für.
hin zuo der palastür
si den markîs nû brâhten.
die frowen vil balde gâhten
in den palas vil rasch
und wîsten im sîn harnasch.
sîn unfröude nû gar erlasch. er kuste daz swert wol hundert stunt.
der küniginnen rôten munt
vaste er an den sînen trouht,
daz von ir mundes roete rouht
ein fiur, daz in gar enzunt.
er sprach:< wol mich dirre stunt!
wol mich hiute und imer mêr!>
der kuniginne zaherrêr
dem markîs diu wangen beguzzen
( die in minnezart ze tale fluzzen),
diu hitz der minne brant.
die frowen giengen dan zehant;
arabel und er beliben ein,
und hât er nû kraft dehein,
sô erlât in liep minne niht.
si sâzen, alse daz maere giht,
ûf einem matreiz, die tür beslozzen.
die frowen wâren unverdrozzen,
die ir beider lebens pflâgen nû.
diu minne hiez in grîfen zuo.
ob sich sîn kraft liebes versinnet,
sô wart hie liebez liep geminnet
von liebe, diu ê wilde was.
nû was gerûmet der palas
und ouch von liuten gar vereint.
der markîs sich het geleint
gein arabel ûf den matraz.
minnelieb was hie niht laz,
diu hie ir beider herzen pflac,
und waene wol, daz gelîche wac,
alse sî zeigte mangen tac. der beider liep was unverzert.
arabel sich nû niht wert.
er lît in minneslozzen hie:
ir blanker arm in umbevie,
dâ diu ket was ê gelegen.
minnesüeze hât nû erwegen,
swaz sî in liebe erzeigen mag.
welhiu ê nû hôher wag,
der heiden ald der kristen?
diu minne kunde des niht vristen,
hie was minnesüez und minnegedanc:
des kraft den heidentuom betwanc,
den bestuont ein kleinez fröuwelîn.
ich triwe sîn niht, und moht doch wol sîn,
daz sich lîhte liep niht kunde sparn.
dise rede lâzen wir nû varn:
týbalt muoste hie liep erarnen.
nû kômen, die sî warnen
solten, unde sagten in,
ez waere allez getragen în,
und sâhen diese geselleschaft.
diu gap in solher fröuden kraft,
vor fröude sî dô weinten,
dô die sô suoz in minne leinten,
der markîs und diu künigîn.
arabel sprach:< herre crist, ich bin
wunderlîchen worden dir.>
diunalde sprach:< nû volget mir,
der luft sich gein dem tage zoehet,
die naht uns schiere enpfloehet,
dâ von der muot uns hoehet! frowe, wir fürhten falsche lâge
unde râte, daz manz wâge,
daz mîn herre kume in den kiel.>
der rât der küniginne geviel,
diu sich vor lieb niht chund enthalden.
sî sprach:< ich muoz nu erbalden!>
sîn minne ir hie vorhten stôrt.
schier sî den wahter hôrt,
der gein dem tage blies die waht.
doch het diu küniginne betraht,
wie sî den markîs braehte dan.
der wolte sich gewâfent hân.
diu küniginne lie des niht tuon:
< wie suln halten ganze suon
gein der valschen heiden losen.
diunalt trage die îsenhosen,
eigunt koufen und hersenier.
sô bin ich starker vil danne ir,>
sprach sî ze den zwein frowen,
< man muoz kraft an mir schowen.
den halsberg wil ich legen an,
nieman mag mir daz vervân.
so trag mîn niftel hie, persît,
hurtenier, brassel und kursît.
sô trag diu schoene jelakîn
senftenier und stivellichîn.
her markîs, sô sît ir des wert,
daz ir traget helm und swert
und darobe frowenkleider,
wart mînem herzen nie leider,
so enbir ich wol der beider. mir liebet sêre disiu vart,
dehein ding mir nie sô liep wart,
sît ich iuch hân, her markîs.
ouch sult ir cristenlîchen prîs
an mir êren; ich getriuwe iu wol.
bin ich gesunt, mîn triuwe iu sol
lieplîch liep erzeigen sô,
daz doch ein herze wol machet vrô.
mîn herze wil iuwer herze sîn.
sol ich durch iuch nû lîden pîn,
mîn triuwe mir liebet den.>
der minne liep gab ir die sen,
daz sî vil zaher rêrt:
< ir sâhet wol, wie ich was gehêrt,
mîn wirde gelîch den göten steik.
wol vierzig künege krôn mir neik,
der dienst sich zeiget terramêr.
durch den bôt man mir die êr,
wan er mîn ze kinde jach.
iwer werdekeit daz wol sach,
daz man mich in wirde hielt
und ich gewaltechlîchen wielt
der krône hie und ze arabî.
die sint nû gar von mir vrî,
den wil ich mich hiute widersagen
und marggraevinnen namen tragen,
und wil got, daz ez geschiht.>
der markîs si kust:< nû zwîvel niht,
vil süeziu, ich gibe dir werdekeit,
ob dîn houbet niht krône treit,
daz hôhiu wirde sich dir niht verseit. mit urloube ich, frowe, sprechen wil,
daz ûf küniginnen zil
dîn werdekeit sich breitet.
ob uns got hin geleitet,
daz uns diu heidenschaft niht dröut,
sô wirdestû, süeziu, gefröut,
daz man dich in wirde siht,
und dir dîn herze fröuden giht.
ouch ensorge niht umbe die vart:
swaz heiden noch gesehen wart
hie ze todjern, aht ich niht vil.
swer uns der vart irren wil,
den mache ich lebens ellende,
daz swert enbrest mir an der hende.>
< enwelle got!>, sprach diu künigîn.
diu naht nû schiet. des tages schîn
nâch gewonheit durch die wolken brach.
alse vor diu küniginne sprach,
den harnasch tougen man im brâht.
der markîs mit den frowen gâht
ûf den kiel in daz kastel.
in sîn harnesch was er snel;
er vorhte der heiden kündekeit.
nû wâren frowen und schif bereit.
diu künigîn kom nû sâ.
des hoves gesinde gie ir nâ
und der emeral langalas,
der des gevangen meister was,
mit dem arabel redde in güeten.
ich waen sî bat der prisûn hüeten,
daz ungelük beginne iht wüeten. niht vil mêr rede hie ergie.
sî sprach< nû hoere, ich lâze dich hie,
daz gesinde mit samt dir.
die slüzzel füere ich mit mir:
mînes herren êr es ist gewegen.
ir sult alsô mit flîze pflegen,
daz iu der degen iht engê,
wan daz taet mînem herzen wê.
und wurde der markîs verlorn,
daz waer mînes lebens dorn
und aller mîner fröuden val.
ich wolt ê senken mich ze tal
vor iu allen in den sê.
nû hüetet wol! ich sage niht mê:
er ist mînes herren gevangen.
und lât iuch niht belangen,
und kume mîn herre, daz tuot mir kunt!>
die marner zugen ûf ze stunt.
die winde sî triben von dem stade.
nu ist erloeset von dem rade
der markîs unde vert dâhin:
nu ist vil vrô diu künigin.
die winde sô sêre triben:
hie was nû vil unbeliben.
der tag sich ûz den wolken bôt,
ouch schein nû schier der morgenrôt,
den diu sunne sante für,
daz er fröudenrîche kür
vogeln und bluomen brâhte.
der kiel ouch sêre gâhte;
die winde im giengen vaste zuo.
diu sinne begunde sich zeigen nû,
und was doch an dem tage fruo.
ir schîn erlûhte des meres breit.
nû was sîn fröude âne underscheit
von der künegin und den frowen,
die begunden ûf daz mer nû schowen.
des toufes trôst sich hie niht hal.
diu küneginne sprach ze dem emeral,
dô der kiel also eben gie:
< hete wir den marggrâven hie,
des werdekeit mich riwet sêre!
ez ist den göten niht êre,
sol er sô kranclîch beligen.
sîn got ist kranch hât er im verzigen
helf, sîd er durch in streit.
swaz er kumbers bî uns leit,
den het ich im benomen gar.
nû lît er dort helfe bar,
sîd ich von dannen gescheiden bin.>
< nu enwelle got,> sprach frô jelakin,
< daz diu untât an im geschehe!
ich wunsche, daz man in noch sehe
in ritterlîcher taete spil.>
arabel sprach:< dû wunsches vil:
ist dir iht liebes von im geschehen?>
< niht, frowe, wan daz ich hoere jehen,
daz sô vil prîses an im bluot.>
frô persîte sprach:< ez wirt gemuot
von im, der ungeborn noch ist,
swie er gelege an den list.
daz sach ich an sînen blicken wol.>
eigunde sprach:< ob ich nû sol
im wünschen, daz gêt von willen wol. ich wil im wîplîch wünsche tuon:
zägelîcher taete suon
gewinne er mit vîenden nimmer!
in ritters sige sî er immer,
darinne in diu saelde halde!>
dô sprach frô diunalde:
< nû, waz het er mir getân,
lieze ich den werden wunsches ân?
nâch muote ich im wunschen wil
minne wer, manheite zil
ûf daz hoehste lop gestôzen,
und nimmer übergenôzen
lîd er von tschumpfentûren!
sînen vîenden ie daz sûre,
sînen friunden ie daz süeze!
dâmit ich den gevangen grüeze.>
des antwurt mamurtanit:
< frowe, ir tuot nâch frowensit;
der markîs iu gevellet wol.
und solt ir ritterlîche dol
under helm und schilte lîden,
sô moht ir gerne mîden
disen wunsch, den ir habt getân.>
diu küneginne hiez nû bringen sân
ein schâchzavel unde sprach,
dô sî den emeral zornig sach:
< rât, waz ich ze wunsche nem!
wie moht ich wunsches verzîhen dem,
des prîs ist sô lobes vol?>
der emeral sprach:< daz rât ich wol,
sît ich iu, frowe, râten sol.>< nû lâ hoeren unde sprich!>
< do wunscht, daz heidenisch gerich
in müez in unprîse halten,
und daz mänlîch gewalten
untât in scham an im verdrucke,
und sîn prîs niht mêr für sich rucke
gein ritterlîcher taete zil.>
arabel sprach:< dêswâr, ich wil
dir volgen, dû kanst lêren wol,
dînen worten ich volgen sol,
daz gehoerstû hie ze stunt:
ich wünsch im, daz mîn rôter munt
in müeze noch vancnüsse ergetzen.
sîn prîs müeze noch letzen
alle, die in nîden,
sîner vîende swert niht snîden,
dâvon er iht werde gekrenket!
sîn glavîn noh werde gesenket
in fröudenschowe ûf vîendes schilt,
und daz noch von im werde gezilt
ritterschaft ûf den hoehsten ort!>
diz wâren der küniginne wort.
der emeral nû sêre erschrach:
< owê, daz ich disen tach
ie gelebt! waz wol diz sîn?>
nû sprach aber diu künigin:
< woltest dû, daz er waere hie?>
nû sâhen umbe dis und die:
ir herze ein künftic jâmer stiez.
den marner sî gewinnen hiez.
durch den emeral sî daz niht liez. si sprach:< dû solt niht wârheit sparn:
wie verre sîn wir hiute gevarn?>
< hundert mîle oder mêre.>
< chanstû nâch marnaere lêre
varn, swar ich dir nande
den weg ze kristenlande?>
< jâ, frowe, der ist mir kunt
ich bin in gevarn drîstunt
mit terramêr ûf den lemperûr.
diu vart uns allen wart vil sûr,
wir wâren alle in tôdes wân.>
dô sprach diu küniginne sân:
< kandarîs, alse ez werde naht,
sô habe daz wol in diner aht,
daz dû die segel beide wendest
gein dem kristenlande. dâmit dû endest
vil kumbers, des dich lîhte bevilt.
hie ist gar an daz ort gespilt.
nû merke reht gein der sunne;
wir suln varn zuo der wunne,
diu immer wert âne ende.>
der marnaer sprach:< frowe, ich wende
den kiel, künegin, swar ir welt.
owê, heten wir den gevangen helt,
so füeren wir, frowe, deste baz.
der emeral treit iu haz
umbe die rede, die ir habt getân.>
< nu gehabe dich wol, er ist hie an.>
< waz sol ich denne die reise sparn?
sîn kraft mag uns wol bewarn!
sô wil ich frîlichen varn.> disiu rede verswigen wart:
< frowe, ich wil heln die vart,
biz uns kom der liehte tag.>
der marnaere wol des kieles pflag.
daz gebot was niht beliben.
die winde sêr den kiel triben.
dô der tag nû wol erlûht,
den emeral des dûht,
si waeren ze verre ûf dem sê.
die grôzen ünde in tâten wê,
die heten sêre mit in pflîht.
der emeral sprach:< mich dunket niht,
daz dû varest gein benolit.>
der marner sprach:< nû habet bit,
mich hât der sturm getriben her,
mîner vart ich iuch schiere wer.>
den segel zôh er aber hôh,
dâvon ir aller fröude vlôh.
gein der sunnen kêrte er den kiel.
der emeral in ane viel.
er sprach:< sag an, wie verstû sô?
dîn vart ist ûf dem mer ze hô.
ich waen, dû vil lîhte verst,
daz du unser aller fröude zerst.
lâ nider, biz daz ich besehe,
wes diu küniginne jehe!>
den marner warf er gaehes nider.
die heiden luffen für und wider
dem emeral durch helfe willen.
arabel sî schiere kunde stillen:
ûf des kieles dillen vil balde si an daz kastel lief.
dem markîs sî vil lûte rief:
< wol ûf, viel süezer âmîs!
daz der heidenlîche prîs
dem kristentuome iht an gesige
und der göte kraft ob gelige:
so waeren wir armen gar verlorn.>
den markîs begreif der zorn.
âne strik den helm warf er ouf,
alse wilder rosse was sîn louf.
daz swert er an der hende truoc.
der heiden er vil gâhes sluoc
wol drîzig unde hundert man.
ouch begreif diu kuniginne sân
ein ruoder mit beiden handen.
die frowen wolten ez enblanden,
der wer was ouch dâ helfe rîch.
ich waene, daz ir iegelîch
kurzlîch het were funden.
den sî wol schaden gunden,
sî furhten daz des markîs kraft
angesigt diu heidenschaft.
der markîs lachen des begunde.
in vil kurzer stunde
warf er ir sehzig in daz mer.
der küniginne heidenher
rief lûte durch sicherunge.
alt und junge
der küniginnen ze fuozen vielen.
die zaher in ûz den ougen wielen,
hie was tiur lachens smielen. diu reine und diu süeze,
do si ir vielen ûf die füeze,
den markîs bat erwinden.
< sî suln genâde vinden!>
sprach sî ze wilhalme nû,
< vil süezer herre, sît dû
dich in sô hâst erzeiget,
( dîn kraft ir herze veiget.)
nû wis genaedic, daz zimt wol:
dînen got man an in êren sol.>
nû was der kiel gar begozzen
mit bluote, die andern geflozzen
nâch gotes erbärmede ûf dem sê:
die ertrunken, den was wê.
arabelen rief der emeral an:
< nert mich, frowe! wan ich niht hân
schulde, daz er gevangen wart.>
die fluht er niht langer spart,
zuo der küniginnen er lief.
heidenisch er sî an rief:
< nert uns, frowe! des habt ir êr.
wir irren iuch niht mêr:
vart, swâ iuwer wille sî!
wir belîben iu mit willen bî,
frowe, gein al dem heidentuom.
der markîs hât ie hôhen ruom
erworben, daz wizzen wir wol.
iwer triuwe uns vor im neren sol.
wir bieten alle sicherheit.>
arabel, diu ê vaste streit,
minne guot z'erbarmunge jeit. nû nam sî der heiden fianz.
si weste wol, daz ir minne lanz
den markîs betwungen hât,
den sî nû niht mêr strîten lât.
en franzoys rief sî den degen an:
< kylloys, dû solt dîn strîten lân!>
sî umbevieng in mit den armen:
< lâ dich die gotes geschepft erbarmen,
herr, und lâ sî durch mich leben!
sî habent fianz mir gegeben,
ir aller kraft schadet uns nû niht.
sît man dich ungevangen siht,
nû gedingen wir vil wol.
iwer hant fianz enphâhen sol
von allen den, die bî uns sint.>
nû treip sî sêre der wint:
des wurden sî dô alle frô.
kanderîs der riht dô
den kiel gein der kristen lande.
diu gotesguot in sande
liehtez weter, daz siu fröut.
den ûf dem kiel was ungedröut,
sî wurden frô dirre vart.
sicherheit nû gegeben wart
von den die in dem kiele wâren.
der emeral sprach:< âne allez vâren
wil ich iu dienstes sîn bereit.
lîp, sêle zuo der sicherheit
setze ich iu und mîner frowen.
ir sult mir beide wol getrowen,
triuwe müezet ir an mir schowen. frowe, wüehs iu von nâhvarn nôt,
bî iu wolt ich geligen tôt.
gewâfens haben wir vil hie an.
her markîs, für daz ich ez hân,
alse man dirre fluht wirt inne,
sô verstêt man, daz diu küniginne
mit iu durch minne enpflohen ist,
sô hânt diu heiden vârens list.
mit nâhvarne wirt in gâh:
her markîs, da riht iuch nâh.
mîn helf iuch niht enlâzen sol.
bit den marner, daz er wol
und wîslîch des kieles pflege,
und er besehe die nâhsten wege,
der slihte gein der sunnen want.
ouch enwirret niht, ob ir mant,
die bî uns noch hie lebende sîn.
chome ez darzuo, daz helfe schîn
an den helden iht sî versoumet.
mir ist vil swaer getroumet,
wie diu merwunder in dem sê
mit schüzzen uns tâten wê
ûf dem mer allenthalben.
ouch flugen grîfen von den alben
und wolten füeren ûz dem kiel
der liute. der kraft iu nider viel,
sô sî ze griffe bereiten sich.
herre, darnâch sô dûhte mich,
wie wir waeren ûf dem lande.
nû kom ein trak, des âtem brande,
diu merwunder er fröuden pfande. der merwunder er vil verslant.
darnâch er wolte ûf daz lant
( die kraft mohte er nie gewinnen)
und het vil gern die küniginnen
verbrant, dâ sî bî iu saz.
die vetechen im wurden alsô laz,
daz er des landes niht begreif.
dô im diu kraft sô gar entsleif,
dô lief diu kuniginne dar
und brach ûz mit ir handen gar
sîn herz und swaz in im was
und warf daz ûf daz grüene gras.
die grîfen des vil lûte schrirn.
diu merwunder ze tale rirn,
ouch ertrankt ir der grîfen vil.
dâvon ich iu râten wil,
wan ich wol nâhvart mich versihe
( durch zageheit ich des niht gihe;
swie halt ez mir sol ergên,
sô wil ich iu zwein gestên
und mit mînem swerte nern.
den kristentuom wil ich swern,
daz ich den wil enphâhen
und die göte gar versmâhen:
des zwîvelt niht! wan daz geschiht)
und hoert, wer iu hie helfe giht,
ob iu rede sî ir aller wille.>
nieman sweik darzuo stille,
sî riefen alle ûz einem munde:
< wir gelebten nie sô liebe stunde
alse swer uns der toufe gunde. wir wellen alle kristen werden.
weder himel noch erden
geschuof mahmet noch tervigant.
er muoz hân ein milter hant,
des gewalt uns gît den vollen.
bâkûn und appollen
sul wir niht geruochen.
wir suln den werden suochen,
des kristenlîch geloube giht,
und den man in solher helfe siht:
des gotheit ich prîse.
diu künigin ist niht unwîse,
sî hât erwelt den besten teil.
nû bewar uns der und gebe uns heil,
dem wir uns mit willen hân gegeben,
daz er günne uns ze leben,
biz wir den touf enpfâhen.
ouch sol iu niht versmâhen
unser helf, ob ez sô kumt.
kristengeloube uns ouch frumt,
des wir mit willen hân verjehen.>
dô diu rede nû was geschehen,
fröude man ûf dem kiele sach.
swer wunt was alder swem leit geschach
der markîs dem ergetzen bôt.
er sprach:< mich twang des tôdes nôt
umb die werden künigin
und die frowen. ich wolte sîn
tôt, ê in geschaehe leit.
nu getriuwe ich sîner gotheit,
daz diu ze helfe uns sî bereit. frowe, iu wirt saelde gemêret,
sît ir mich sus habet geêret,
von dem kristentuom und von mir.
mîn minne sol minne lônen dir.>
diu süeze in dô umbevie:
< ei, jâ geruot mîn herze nie,
sît daz ich iuch gevangen sach.
mänig sweiz sich ûz mir brach
durch iwer unverdientez pînen.
daz het ich oft gelâzen schînen,
wan daz ich die heiden vorht.
daz leit mîn herz entworht,
daz iwer kumber was sô grôz.
diu scham mich dik mit sweiz begôz.
her markîs, do ich iuch alêrst sach,
der küneginne munt mir verjach,
mîn niftel von belinar,
swie ir waeret verwesen gar
des tages, dô man iuch fuorte für,
daz sî in manlîcher kür,
nie gesâhen ritters lîp.
des jach dâ man unde wîp,
dô man den küniginn iuch zeigte,
der âmîs wârn von iu geveigte.
daz die niht irret herzeleit,
si jaehen iu prîs und manheit,
die wirde hân ich gegeben iu.>
< süeziu, waz umb diu?
dîn güet mîn geruochen sol!
ouch sol ez ergên wol,
sît dû bist sô triuwevol. swen kristengeloube hie ziuhet,
unfröude den immer mêr fliuhet,
diu uns erbet von âdam.
menschenbilde er an sich nam,
diu gotheit unser sippe wart.
des wort himel und helle spart
der wart sus unser künne.
wol uns der fröudenwünne,
ob iwer herz den prîset!
ouch werdet ir mêr bewîset,
gesant uns got mit fröuden hin.>
arabel dô sprach, diu kunigin:
< sîn wille an uns ergên müeze!
er ist sô rein und sô süeze!
ûf mîne triuwe ich daz nim:
swer von herzen getriuwet im,
er laet sîn an der noete niht.
swaz uns in sînem dienst geschiht,
sô ist diu sêle doch behalden.>
ir hende sî begunden valden
ze jesu christ, daz er ir pflaege.
ob der markîs bî ir iht laege?
daz moht er doch koum verdoln;
minnesüeze kan niht minne holn
in angestwîs noch ûf der vart.
ob ir ze todjern iht wart,
da er bî ir ûf dem matreiz lag?
fröude aldâ für angest wag,
minne kunde ir dâ fürhten niht.
lîhte hie alsam geschiht,
daz man von lieben liebe giht. nâch wân ich, wârheit niht ensage.
darnâch an dem sehsten tage
ein kristeninsel sî kurn.
vil schier sî die fröude verlurn;
die heiden in îlten sêre nâch
mit segel ruodern. in was gâch
mit sehzig kalêden ûf dem mer,
darinne was heiden michel her.
sî wâren des schaden worden inne,
ir leit was umbe die küniginne,
daz die unminne also enpfuorte.
ir kraft sich sêre ruorte;
ze dem markîs heten sî niht wân.
nû was der noklier, alse ich ez hân
in die keiben hôh gestigen.
des wart in allen fröude verzigen.
ein lûter ruof beschiet in daz:
< wol ûf! ich waen, der heiden haz
uns füeret nâch des tôdes kouf.
wol ûf, her markîs! nû wol ouf!
ich waen arabel minnesüeze
uns welle bieten tôdesgrüeze,
ir süez wirt menegem herzen sûr.
uns îlent nâ, die untûr
nimt, daz sî uns alle vliesen.
kristengelouben sul wir nû kiesen,
wie sîn süeze uns helfe hinne.
her markîs, nu wert die küniginne!
des ist nôt, müget ir daz getuon;
ir nâchvarn hât niht suon,
in ist ein kristen alse ein huon. her markîs, nemt diu wâfen schier!
ich sihe vil hôh tybaldes banier
und kalêde ungezalt.
ich waene wol, daz der küneg tybalt
selbe uns nâch gevolget sî.>
der markîs sprach:< sint si iht nâhe bî?>
< noch niht,> sprach der noklier.
< sî ervarnt uns niht sô schier;
sî habent uns gar wol ersehen.>
< swaz got wil, daz muoz geschehen!
nû soum uns niht und pflig der warte!
tybalt sol verdienen harte,
ê er mir nem die künigin.
owê, solte der strît ûf lande sîn,
sô waer ich ein in gar ein her;
nû hân ich leider niht ze wer,
wan alse ein swert gelangen mag.
nu gehabt iuch wol! ez ist der tag,
der uns ganze fröude gît.
wir sîn geladen zuo der hôhgezît,
der fröude immer âne ende wert.
swes geloube des mit willen gert
der mag wol sterben âne sorgen.
swer aber hât verborgen
in sînem herzen sündentât
und valschen gelouben hât>...
diu rede hie ungelouben stôrt
und wart über al gehôrt.
si bâten in die rede sparn:
< wir wellen alle mit iu varn
in liebe flug alsô die starn. herre, wolt ir ze himel ald ze helle,
ich waene nieman anders welle,
der ûf disem schiffe sî.
wir sîn iu, herre, mit triuwen bî.
geloubens uns nieman irret.
swaz iu von den heidenen wirret,
daz wellen wir mit helfe meinen.>
diu küniginne begunde weinen
und die frowen überal,
nieman sich geloubens hal.
der markîs nû gewâfent gie,
die küniginne er zuo im vie,
( des harsnieres was er blôz)
mit den armen er sî umbeslôz:
< gehabe dich wol, frowe mîn!
gehabe dich wol, künigin!
gehabe dich wol, vil süeze wîp!
jâ muostû sehen mînen lîp
ligen vor dînen füezen tôt,
ê daz dû, frowe, lîdest nôt.>
vil zaher si ûz den ougen twanc.
< ir sult herz unde gedanc
setzen in des hoehsten pflege,
daz er uns kürz des meres wege,>
sprach er zuo den frouwen
< des sult ir im wol getrouwen!>
der emeral sprach:< wes zwîvelt ir?
welt ir, herre, gelouben mir,
sî sint alle unheil geselt,
die uns hie bestên, ob ir welt.
sît wizzen si, daz ir sint ein helt. frowe, ist tybalt gevarn her,
so daz er uns hie strîtes wer,
lebe ich, des sol in betrâgen.
er muoz heim unseren mâgen
sagen, daz sis gedenken,
wie wir in ellende friunden schenken.
den göten hab wir uns entsaget;
unser herze nâch des helfe jaget,
der sô in güet ist erkant.
begrîf wir hendebreit daz lant,
ob tybalt zwelf tûsent ritter hât,
wir gespiln mit im, daz er uns lât
in sînem dienst belîben.>
die winde sêre begunden trîben,
des wart der marnaere vrô.
den segel er mit kreften dô
an den mastboum nû zôh,
daz er swebt ob dem kiele hôh.
nû hulfen sêr in die winde,
daz fröut des kieles ingesinde.
der markîs rief;< ei, kandarîs!
nû hâstû marnaere prîs
behalten her an dîse zît:
jenz gebirge, daz gein uns lît,
maht dû uns dâ bringen zuo?>
< jâ, herr, biz morgen fruo;
die naht müez wir varn gar.
doch triuwe ich iuch ân der heiden vâr
dar bringen, ob uns got bewart.>
der markîs sprach:< sî riuwet diu vart,
begrîfe ich daz lant, daz sî ie wart. tybalt von mir enpfâhet den slac,
chumt er, daz ich erlangen in mac,
der in an fröuden letzet
und arabel minne ergetzet.
ich sende in heim mit herzensêr.
ich waen niht, daz er immer mêr
mich ûf ganzem lande bestê.>
dirre rede wart niht mê.
sî fuoren stille und âne braht
unze wol ûf mitte naht.
der wint sî zuo der insel treip.
der kiel nû in der habe beleip.
der markîs fuor sâ an daz lant.
die küneginne het er an der hant.
der sprach:< süeziu, ir sît genesen!
nû kan ir nimmer sô vil wesen,
daz sî mich türren bestên.
wir suln an daz gebirge gên,
dâ hoeren wir wol alle ir maht;
die heiden fuoren ie mit braht:
swie ir sî, daz ist ir site.
doch sul wir sîn in senfter bite,
ich kiuse hie wol getriben wege.
der marner des kieles pflege;
lât daz gesinde allez komen!>
in der wîl wart ouch vernomen
grôzer schal ûf dem mer,
man hôrt von sehzich kalêden her
die heiden sêre schallen.
der luft begunde wallen,
alse die berge wolten vallen, der wuoft der stimme widerdrôz.
der ruof nû pruoft unfröude grôz.
ganzer zorn sî nâch fluste jeit.
doch was nû vil unverzeit
der markîs, sîd er hât daz lant.
an dem gebirge er ein kastel vant,
daz was vor vîenden wol behuot.
durch daz gebirge veste unde guot
diu insel hiez montanar.
man nam dâ hôher türne war,
die burg und habe besluzzen wol.
nû hoert, alse ich iu sagen sol:
der markîs kom dar gegân,
mit sînem swerte klopfet er an.
der wahter rief:< wer ist dâ?>
en franzoys sprach der helt sâ:
< gi sun wilhalm accurnoys,
ich bin killoys der franzoys,
den der heidentuom het gevangen.
stêns mag mich belangen:
sît ir kristen, sô tuot ouf!>
nû wart ein vil balder louf,
von dem schachtlûr, der was erwaht.
man hôrt ouch nû der heiden braht,
der kraft was mit baldem jagen.
ouch begunde ez iemitten tagen.
die porte man wît ûf swief,
der tschahtelûr gein im lief:
< bên sê venus!> sprach er dô.
des gruozes wart der markîs frô,
sîn herz nû swebet in fröuden hô. die künegîn und emeral,
des kieles gesinde überal
was nû komen zuo dem lande.
sî vorhten, daz man brande
des kieles rîcheit, sî dâmit.
des wolte ir deheines bit
sich sûmen. sus stuont der kiel.
dem markîs daz wol geviel.
sî beliben niden an der burg,
arabel unde kyburg,
emeral unde ouch die frowen.
dannoch moht man schowen
sehs juncfrowen bî der künigîn,
die giengen mit dem markîs în.
< nû sît mir aber willekomen!
ich hân stimme niht vernomen,
die ich alsô gerne hôrt.>
der gruoz dem gast unfröude stôrt.
< ir sît mîn herre, der markîs,
der ze runzival sô hôhen prîs
begie, aldâ ir wurdet gevangen?
vancnus moht iuch belangen.
sagt mir, wie ir her komen sint?
wer ist mîn frowe? wer sint,
die dâ tragent heidenkleit?
sint sî, herre, in iuwerm geleit
und nîgent si iuwerm gebot?>
< jâ,> sprach der emeral,< wil ez got.>
< nû wer hât iuch in disiu wâfen brâht?
oder, herre, wes ist iu gedâht,
daz ir sô sêre mit klopfenne gâht? twinget iuch nôt? daz saget mir!>
der markîs sprach:< ich wil, daz ir
uns friundes helfe niht versaget.
der heiden kraft uns nâch jaget:
wie vil der sî, des weiz ich niht.
kandarîs, mîn marner, giht
sehzig kalêden oder mêr.
nû, hân ich erliten herzensêr,
mir wirret niht, sît ich hân daz lant.
helfe sult ir sîn gemant,
daz der kristentuom iht lîde scham.>
der wirt in bî der hende nam:
< herre, daz ir habt geseit,
des fröude mich ze helfe jeit.
sît iwer helfe so ist vereint,
daz ir durch trôst mich meint,
sô sint gar âne angest hie!>
den kiel man eine stên lie,
daran was rîcheite vil.
daz maere ich widerbringen wil
von dem gruoze, der vor geschach.
der tschahtelûr hie fröuden jach,
do er die küneginn reht erriet.
sîn wîse herz im daz beschiet,
daz er ir êr erbieten solde.
der kastellân niht lâzen wolde,
man machet rîch gesidel,
englisch harpfen und welisch videln
was vor der küniginne hie.
diu burggraevinne herfür nû gie,
die künigin sî umbevie. hie wart ein rîch enpfâhen.
si sprach:< iu solt niht, frowe, versmâhen,
swaz wir iu êren bieten mügen.
und wizzet, frowe, die wîl wir tügen
an lîbe und an guote,
an herzen und an muote,
sô sîn wir iu gar undertân:
iuwer tugent daz sol für guot hân.
sîd iuch got hât her gesendet,
sô ist gar verendet,
swaz von leide iu ie gewar.
ir sît nû niht helfe bar;
mîn wirt, mîn herre iuch niht lât,
die wîl er daz leben hât
unde ir sît in sînem hûse.
sô ist diu insel gar ein klûse,
ez mag hie nieman în noch abe,
wan hie vor ûf der habe;
daz ander teil sliuzet ein kastel.
des pfliget ein ritter alsô snel,
der ouch die vîende niht widersitzet.
frowe, ir habt iuch wol gewitzet,
daz ir kristen werden welt.
ir habt den allertiursten helt,
der under kristen ie beteit.
mir hât min herre von im geseit,
der in en turneien het gesehen.
iu künde niht baz sîn geschehen
und hetet ir, frowe, vier rîche krône,
daz iu diu dienten schône,
die gezügen kûme gein dem lône: minne und manheit treit der degen.
ouch fürht niht, daz wir sîn belegen;
spîse mag uns zerrinnen niht.
der markîs daz wol schier besiht:
uns wehset von fruht alse vil,
daz ich daz wol sprechen wil,
daz wir niht fürhten alle die heiden.
ouch mag man wol weiden
hie ûf dem lande allenthalben.
frowe, wô wahst uns ûf den alben
kleines opzes gar diu kraft.
nû fürhtet niht die heidenschaft,
ir komt wol âne ir danc von hinne.>
des neig ir diu küniginne,
sî sprach:< sîn got hât hôhen prîs
begangen an dem markîs,
dô er sich im sô hât erboten.
und hân ich mich den valschen goten
und týbalde entseit,
daz machet diu grôze werdekeit,
der man von dem markîs jach,
ê in mîn ouge ie gesach.
dô er dô wart gevangen brâht,
immer mêr ich gedâht,
wie ich dem degen hulfe dan.
ob ich im nû gedienet hân
und zweier rîche krône enbir,
sîn werdekeit des wol lônet mir:
frowe, des enzwîvel ich niht.
ân daz mîn ouge ungerne siht,
solt im von leide bewerren iht, wizzet, daz ich ê sterben wolt,
ê daz er sterbens chumber dolt,
ê daz sîn prîs wurde geletzet.
mîn liep sich für sîn leben setzet.
ich moht sîn nû niht wesen ân.
ez ist gelîch in dem wân:
ê daz ich sîn saehe niht mêr,
ich wold ê lîden tôdes rêr
an einem stein in daz mer.
sîn lieb ist mîner lieb ein her:
sîn lieb mich unlieb hât genoett,
mîn lieb durch liebe hât lieb ertoett,
des mich liebt in ganzer liebe.
bin ich nû worden lieb ze diebe,
diu liebe nâch sîner liebe jagt.>
nû wart hie vil von liebe gesagt.
nû kom der wirt und der markîs,
der rât was en menge wîs.
ouch heten sî daz lant besehen,
ob in von den heiden möht geschehen,
dâvon ir fröude betrüebet waere.
nû stuont ûf die minnebaere,
dô sî den markîs ersach,
der mit zühten gein ir sprach:
< süeziu, des ist mir ze vil!
mîn herz, mîn lîp, mîn triuwe wil
iu dienen für eigen
umbe der grôzen lieb erzeigen,
der iuwer lieb mih hât inne brâht.
der burggrâve, mir was niht gedâht,
daz ich schiere saelden nâht, dô man mich brâht ûf den palas
ze todjern, dâ sî frowe was,
und mich alse einen diep brâht für.
dâ sach ich in chünclîcher chür
dise werden süezen sitzen.
nû hât ir güete mich mit witzen
brâht von den heiden.
komen wir von disen leiden,
sô hât sich saelde uns gesellet.>
der tschahtelûr sprach:< sî vellet
ir ungeloube, daz habt ûf mich:
got erzeiget sîn gerich.
ê sî rûmen uns den sê,
in geschiht von uns sô wê, -
ich mein, her markîs, von der habe,
dâ sul wir in sô schenken abe,
daz ez den kristentuom wol êrt.
ir belîbet wol ungesêrt,
sît iuch got mir hât gesendet.
iwer leit ist nû verendet.
gehabt iuch wol! enzwîvelt niht,
iwer trôst mich bi iu in helfe siht,
daz al frankrîche fröut.
ir belîbet nû wol ungedröut:
mîn triuwe sol iu des helfen,
daz ir lûtebaerez gelfen
sî vor tôde hie niht nert
mîn liute, mîn lant iuch alsô wert,
daz in allen fröude swindet
und ez der heidentuom bevindet.>
dise rede der burggrâve sprach.
darnâch mit flîze hiez er gemach
der küneginnen tuon. daz geschach.
der tschahtelûr hiez die zinne
wol bereiten gein unminne,
mit starker were besetzen wol,
schilte, tartschen, alse man sol,
vil armbruste und spanbank.
nû was diu zît gewesen lank,
der tag nû vil liehte schein.
der kastelân was hie niht ein,
der hât die insel gar besant.
dirre lief, dirre rant,
daz einlant man gar beschrei.
der markîs vorhte niht ein ei,
swaz im in strîte moht geschehen.
nu schier begunde man die heiden sehen,
die wâren geweident hin und her.
dô sî solher veste wer
an dem gebirge ersâhen,
dô liezen si ir gâhen
und zugen mit den riemen.
ir jagen vorht nû niemen,
der was vil unde gnuoc.
dehein kalêde niht örse truoc,
si wânden in ervarn ûf dem sê.
diu nâhvart tet in nû wê,
dô sî der habe begunden nâhen
und des gebirges veste sâhen:
daz tet sî trôstes fröuden frî.
ouch entorsten sî der habe bî
nâch gelenden; daz werte man in.
des tschachtelûres wîser sin
gein in traht: daz wart ir ungewin. si liten nû des jâmers spil.
mit hâken pfederer, der was vil
für die burg gesetzet.
der gruoz vil mengen letzet,
den diu vart niht wol geviel.
ouch stuont der küniginnen kiel
dâ nâhe der burg, daz im niht war.
dicke schôz man mit fiure dar:
kandarîs und sîne geverten
mit heiden listen sî daz werten.
vil banier si ûf stiezen,
kandarîs sî vrâgen hiezen.
daz wart mit ruofe im kunt getân,
daz si den markîs suohten an,
daz er arabel in gaebe wider.
geschaehe des niht, sî braechen nider
burg und stat und swaz dâ waere.
dô frâget der marnaere:
< ist komen ouch der künec tybalt?>
< jâ, er ist hie mit gewalt.>
< sô zeige sich!> sprach kandarîs.
< er hât noch ie den hoehsten prîs
in heidentuom erzeiget.
ob sich der prîs nû neiget,
des muoz sîn nam geswachet sîn.
wir wîsen im die künigîn,
und sî er hie, sô lâze sich sehen.
der markîs des hât gejehen,
daz von sîner ritterlîchen hant
al der walt in kristenlant
mit tjostûr ê wurde verswant, der markîs giht, ê er sî loesen
getorst. wil nû sîn tât sich boesen?
wa ist mahmet? wil er helfe sparn?
sô helfen in die nahtvarn,
daz sint alter wîbe tröume.
sagt im, ez wurde ê vil zöume
ob aller heiden örs veroeset,
ê diu künigin sô wurde erloeset.
nû ist er hie gewaltes rîch:
ob er var mit uns ze francrîch,
da wirt im sîn stelze bestrichen wol.
terramer sîn sweher erben sol
sînen kinden den gewin,
den er karlen fuorte hin,
dô wir striten ze runcival.
paligân brâhte dan ein mâl,
des heidenlant ist ungefröut.
dem markîs vor leide ist geströut
ein bette von bluomen und der künegîn.
ir beider blik tuot liebe schîn:
ich enweiz, waz dâ welle geschehen.
wil ez der künig tybalt sehen,
sô waene ich, in muoz verdriezen,
siht er daz minneklîche sliezen.
ich waene si ez vor vorhten tuont
und wirt lîht vorhte dâ gesuont.
und siht tybalt niht balde darzuo,
im wirt ein ouge verhabet nû,
daz er nimmer mêr sô wol gesiht,
und minnelieb im swacheit giht.
sî er nû wîse, sô slâfe niht! sît wîbes guot und wîbes muot
gernden herzen sanfte tuot,
so loese die werden küniginne.
habe im gedienet wil ir minne,
so kum herüber an daz lant.
ich wil des wesen wol sîn pfant,
daz er im niht gewaltes tuot.
hât er nû ritterlîchen muot,
den lâze sehen, des ist zît,
oder diu küniginne lît
dem markîs hînaht alse nâhen,
daz ez im mag versmâhen.
daz undervar und hât er kraft,
alde dâ wirt gestriht ein haft,
den al der heidentuom niht loeset,
ir enwurde sô vil veroeset,
daz mahmet und tervigant
an ir helfe sîn geschant.
daz saget im!> sprach kandarîs.
nû rief ein heiden tuntanîs,
der was tybaldes râtgebe:
< saget dem markîs, daz er gerne lebe;
er hât des landes bluomen hin.
mügen wir, ez wirt sîn ungewin,
tybalt sich zeiget noch iu ze schaden.
ir werdet strîtes überladen,
daz manig ouge noch beriuzet
und ouch den cristentuom verdriuzet,
daz ir wolt, daz sîn niht waere.
ouch sagen wir ander maere,
diu iu füegent herzenswaere: kocken und kiel uns vil kumet,
daz iu diu burg vil lützel frumet,
sît daz wir sî wizzen hie.>
kandarîs dô frâgte:< wie?
wil er den markîs bestân?
sô sol er ze sînen göten gân,
und frâge die, ob ez sî guot.
ist daz er ez âne ir helfe tuot,
sô hât er den lewen an gerant.
in hât gewâpent mit ir hant
arabel, diu künigîn.
iwer swachen göte helfe schîn
hât iuch an der künigîn betrogen.
habt irs dem markîs gezogen?
wir füerens hin, got gebe uns heil!
nemt aller iwer göt an ein seil
und trenket sî, des sint si wert!
sint ir helfe iuch niht helfe wert,
ir müget doch niht lange hie.>
diu wechselrede sich nû zerlie.
der markîs und der kastellân
unde arabel giengen dan
in die burg ûf den sal.
mit in gie der emeral.
ze dem markîs sprach der tschahtelûr:
< wird disiu tât alse sûr?
daz waer übel, her markîs.
doch sul wir trahten welhen wîs
wir uns dirre kraft entsagen.
ouch waene ich die kalêden tragen
vil ritter. durch daz starke jagen si ligent gemechlîch ûf dem sê.
ir ist drîzich tûsent oder mê.
nâch helfe si sendent hinder sich.
sô wil ouch ich bekobern mich:
sehs tûsent mir gebriset niht.
mînes landes lenge man giht
zehen mîl und niht sô vil.
die breite man ouch haben wil
aht mîl und niht gar.
nemt wîslîchen war,
wie wir mit in gebâren.
wir mügen ir niht gevâren,
die wil si ûf dem mere sint.
weder tier, mensche noch rint
geniset, kument si an daz lant.
nû sît wîsheit gemant!
ich stân iu mîner helfe niht abe.
die wil ich lant und liute habe,
so ergêt an mir niht der unprîs,>
sprach er zuo dem markîs.
< ein ander kastel ich noch hân
ûf dem mer an einem plân.
ein wilder grabe daz umbegürtet,
der ist vil ungefürtet.
sîn wilde ein stat besliuzet:
ich waene er sîn klein geniuzet,
swer in die habe dar varn wil;
âne danc teilt man im ein spil,
daz er es ez troy niht dorfte holn.
zwelf antwerk dâ sint: beginnent diu boln,
sî müezen pînen von uns doln: ez wirt in sûr, geloubet mir!
des fürhtet niht, wan daz wir
gein in suln warnunge hân.
ich wolt ir ein sô vil bestân,
daz man wol dâfür swüere,
ob ir kraft ze lande füere.
ouch besende ich mâge unde man.
mîn veter und mîn kastellân,
der kan uns geben guoten rât.
daz beste daz der kiel hât,
her markîs, daz trage man herîn
zuo mîner frown, der künigîn.
disen turn habet ze iuwerre hant.
kume ich immer in iuwer lant,
her markîs, sô tuot mir sam.>
der markîs in bî der hende nam
und brâht in zuo arabeln dan.
er sprach:< süeziu frowe, ich hân
veterlîche triuwe funden.
ob uns sîn die heiden gunden,
sô haben wir beidiu ze dienen vil
hie dem tschahtelûr, des triuwe uns wil
niht lâzen in dirre nôt.>
diu künegin des ir nîgen bôt.
en franzoys sprach sî zuo dem degen:
< solt wir noch muotes fröude pflegen,
so vergulten wir iu mit triuwen daz.>
diu burggraevinne nâch bî ir saz.
ouch truog man ab dem kiele sâ,
der stuont doch der burg sô nâ:
kandarîs sich niht sûmpte dâ. nû waz ez allez wol behuot,
ân daz man ofte nâchrâte tuot:
man truog abe golt unde gesteine
und ander rîcheit deheine.
der kiel bestuont an sîner stat.
kandarîs den burggrâven bat,
daz er im frische hiute hieze geben.
er sprach:< mîn rinder, diu noch leben,
diu muoz man doch hân ze spîse.>
der marner, der was wîse:
den kiel behieng er wol mit hiuten
und bewaht in mit sînen liuten,
die kristengeloube umbevie.
darnâch er ûf die burg gie,
dâ diu künigin in fröuden saz.
ouch het man die heiden baz
hinder sich getriben ûf den sê.
nû merket, wâ wirz liezen ê
von dem tschahtelûr und dem markîs.
nû sprach der marner kandarîs:
< herre, nû habet sorge niht!
lîhte ein zeichen schier geschiht,
dâvon wir werden erlôst.
ich hân vor mir einen trost,
der uns von den heiden bringet:
mîn geloube ze dem gedinget,
der uns wol hât unz her brâht;
und waer wir ûf dem mer ergâht,
so waer uns angest ûf geleit,
herre, ez waer ein kurzer streit.
ein trôst uns doch nû fröude geit: wizzet, si waeren durch den kiel gevarn,
dô wolt uns der im selben sparn,
des gotlîch guot für sünde wiget,
swer rehte sîns gelouben pfliget.
daz hât er uns erzeiget wol.
von herzen ich in gelouben sol,
des hât er uns brâht wol inne!>
frowen und diu küniginne
mit fröuden giengen ûf den sal.
guot handelunge sich hie niht hal,
diu was in liebe hie gemein.
ouch was diu burggraevinne sô rein,
daz sî mit ganzem willen liez
hie dienen, des der wirt niht hiez.
ez wart erboten wol mit flîze:
nâch franzoyser sit tischelachen wîze
und manig twehel parisîn.
ouch stuont vor der künigîn
vil rîcher vazze, darûz man tranc.
nû was des burggrâven gedanc,
daz er si wolde gesundert hân:
daz was doch in guot getân.
der markîs in niht tuon des lie.
er sprach:< herre, wir sîn mit iu hie;
mîn frowe wil niht den gemach.>
zuo der burggraevinue er sprach:
< ez waer der küniginne leit:
sî wil nâch kristengewonheit
sich haben: daz ist mîn bet.>
der burggrâve nû hie tet,
des man in bat sâ ze stet: arabel des wunsches holde,
alse der markîs wolde,
saz hie und diu burggraevin.
ouch saz ze tal neben in
die frowen und der emeral.
neben den saz ze tal
kandarîs und sîn gesellen.
den burggrâven wir êren wellen
mit der werden schowe.
der schoene was al der heiden frowe
gein dem markîs hie lachet.
dirre tisch was ungeswachet,
er was beriht mit flîze gar.
gein arabel über nam man war,
dâ sitzet der markîs und der wirt.
der beider zuht niht verbirt,
diu juncfröwel sitzen in neben bî.
swaz der andern nû sî,
die sitzen alse sî sîn gewon.
hie lâzen wir nû von:
mit flîze wart gedienet hie.
über kurz der burggrâve gie
und kniuwete für die künigîn.
er sprach:< frowe süeze, ich bin,
der iu mit triuwen gestêt.
swie halt ez danne ergêt,
ich fürhte sô sêre die heiden niht:
iwer beider liebe pfliht
mag mir wol vergelten daz.>
diu künigin in liebe saz
süezer blikke niht vergaz. nu kunde wol ganzer liebe jehen
arabel minneclîchez sehen,
daz diu minne tet dem markîs kunt.
ir vil rôsenrôter munt
der küneginn süezt daz lachen.
er kunde sich oft sô machen,
sam er ze sprunge waer bereit
an liebes munt. ouch was ir kleit
nâch heidensit lang unde wît.
dem kleide gap dâ widerstrît
ein snit nâch der franzoyser won.
diz waer ze lanc, dâ lâzen wir von:
arabel der snit wol geviel.
ir herze gar in liebe wiel
gein dem markîs, den sî vor ir sach.
zuo dem burggrâven sî sprach:
< swaz unser vart nû wirret,
ob iwer prîs daz irret
mit friuntlîchem zeigen,
darumbe sul wir uns neigen,
ich und mîn herre durch iwer êr.
ob immer ungelückes rêr
uns beiden sich ze saelden valt,
daz wir engiengen noch tybalt,
sô wizzet sicherlîchen,
daz unser fröudenrîchen
iu bringet werdez ende,
lîden wir niht missewende.
des triuwe ich niht, daz ez also ergê.>
hie wart nû rede niht mê;
doch tet dâ zwîvel vil herzen wê. liep was hie ungespart.
der tisch nû erhaben wart.
den kastellân man besande.
junamûr man den nande.
an gebürte von trinatel.
er was ein franzoys alsô snel,
daz sîn vil ritterlîcher sin
und des burggrâven senibalin
daz selbe lant erworven hât.
tungalt unde tuninât
wâren die beide burg genant.
nû kom der kastelân zehant:
in wundert, waz daz möhte sîn,
dô er sach die künigîn,
frowen, kint und emeral
und hôrte ouch ûf dem mer den schal
von den, die in den kalêden wâren,
und vernam der heiden vâren,
und in enpfie der markîs.
dem dancht er in zühte wîs,
der künegîn und dem tschahtelûr:
< wir haben boese nâhgebûr:
wes lâzen wir sî ligen dâ?
wir solten nû lange sâ
in daz hân erzeiget,
daz sich ir leben hie veiget.
heizet uns diu antwerch rihten,
daz wir daz mer geslihten
mit den blîden bêden!>
( die stuonden vor der burg ûf grêden
von barken unde von kalêden.)< dehein wâge sleht dar,
dâ man des wurfes nimet war:
daz solte langes sîn geschehen.
siu mügen uns wol für zagen spehen,
sît si die zwêne tage sint geruowet.>
der dritte tag sich fruowet.
der kastellân bereiten hiez
die blîden: des man niht enliez.
ouch was vil steine dâ bereit,
die man in die slingen leit.
kandarîs nû rief hin an:
< der markîs wil des niht enlân,
er welle iuch êren ûz der habe.>
schier lie man die slingen abe.
der meister warf dar mit gewalt
einen wurf der tûsent sêle valt,
ein kalêden spielt er an den grunt.
nû wart den heiden jâmer kunt
alrêrst von arabel minne.
< diz sendet iu diu küniginne
von des wirtes gnâden hie.>
der ander wurf ouch nû ergie,
der ouch tet vil grôzen schaden.
sî heten heiden vil geladen:
ê si sich verrihten ir was tôt
wol tûsent. darzuo sî liten nôt,
ê si verre kaemen ûf den sê.
in geschach von würfen alsô wê,
daz sî daz mer muosten roumen.
swer sich hie wolte soumen,
dem muoste von valle troumen. vil kalêden muosten hinken,
do man in begunde mit würfen winken.
die sich dem tôde kûme entseiten
ûf daz mer sich breiten
und schuzzen ancher alsam ê.
ir deheiner kom hinzuo niht mê.
ouch nâhte nû der vierde tac,
daz sich der markîs dar bewac.
der burggrâve und der kastelân,
die hiezen dô bereiten sân,
alse in kaem der heiden her,
daz sich mit menlîcher wer
und ritterlîcher arbeit
ir kraft der heiden tât verseit.
dô sî nû funden gar den sin,
sî giengen für die künigin.
diu saz in ganzer fröuden pfliht.
si fröute sêr diu ungeschiht,
daz den heiden alsô misselanc.
diu künigîn ouch seite danc
mit grôzer liebe dem tschachtelûr:
< ich sihe wol, iuch nimt untûr,
swaz man durch friunde lîden sol.>
nû was berg und habe vol
mit antwerchen hôh besteiget.
der heiden schal was nû gesweiget;
in gie ein ander kumber zuo.
ze râte sî wurden, daz sî fruo
enbizzen unde riten dan.
ze dem markîs sprach der kastelân:
< mînen rât sult ir hân: swâ jeger von traege stille liget,
daz er gejeides niht enpfliget,
sô er ez gerne taete,
sô ist ez lîhte ze spaete.
herre, daz sprich ich umbe daz,
wir suln uns bereiten baz.
gewarnetiu sache hât niht scham.>
des morgens man daz ors nam
des burggrâven, daz was snel,
geheizen was ez punzel.
darûf der margrâve saz.
wart ie ors ersprenget baz?
ichn weiz, daz rede ich âne vâr.
von dem sal nam sîn arabel war
in liebe, dô er von ir reit.
in poynderlîcher gerehtecheit
daz ors dicke wart verdraet.
ûf dem plân und ouch ûf der saet
kund er sô ritterlîchen varn.
diu tât wolt niht liebe sparn
an arabel, diu daz gerne sach.
ze diunalde sî dô sprach:
< sage, wem gaebe niht muotes vil
diz ritterlîche spil?
mîn liep, mîn minne im siges giht,
den dört mîn ouge in liebe siht.
owê, diunalde, und waer er mîn
als eigenlîch alse ich sîn!
doch fröut ez mich, als ich in sihe.
mîn selber ich im ze dienste gihe,
mîn sêle ich sîner güete lihe. lîhte ich noch fröude vinde,
swie mich nû tôdes sorge binde.>
diser rede geschach lîhte vil,
des ich nû niht sagen wil.
die drîe herren dannen riten
in kurzwîllîcher rede siten,
biz si kâmen ze tuninât.
der kastelân für gesendet hât,
der der herren komen tet nû kunt.
dô si erbeizten, sâ ze stunt
diu örs man nam. sî giengen ouf.
hin und her wart manig louf,
wie man gedient dem markîs wol.
dise rede ich hie lâzen sol:
den markîs nâch wird man enpfie.
des wirtes frowe des niht enlie,
alse ir der kastelân gebôt,
des ir wîpheit wart in scham rôt,
dô sî den marggrâven kuste.
durch den namen sî des geluste,
wan er sô hôher wirde pflac.
der kus doch niht sô nâhen lac,
alse in arabel het gegeben;
er stuont in mâze liep wol eben,
er schadet hie noch enfrumt.
ez fröuwet, swâ werder gast hin kumt:
dâ wirt gemeiner dienest niht kranc.
hie ze hove was niht gedranc
noch lûtebaerez rüefen.
waz sî nû anders schüefen?
vil herzen möhte vor leide wüefen. sî riten ûf unde nider
und trahten dar unde wider
für der vîende lâgen.
si muosten dicke ez wâgen,
unde wolt ir manheit gesigen.
disiu rede muoz nû ligen.
man bôt dem markîs êren vil,
âne ein ding, daz ich sprechen wil,
des gebrast hie dem markîs gar:
diu süeze und diu unzühte bar,
daz er der bî im niht enhet.
nû hoert, wie ez arabel ouch stêt:
hie wart gedient mit flîze.
der ich nû niht enwîze,
ob sî fröude ein teil enbirt,
die burggraevinne bat, daz si wirt
waer an des marggrâven stat.
daz geschach, dô sî des bat.
in schimpfe wart daz dar brâht:
< darumbe sult ir hînaht,
frowe, an mînem arme ligen,
swie iu doch minne werde verzigen -
ich meine minne, diu minne süezet.
alse der nû kumt, des minne iuch grüezet,
der ergetzet iuch minnebîtens wol.
mit liep mîn minne iuch minnen sol.>
dirre beider naht was nû guot.
swaz vor unminne sol sîn behuot,
des wart diu kuniginne bewîst,
swaz minne an mannes liebe prîst:
alswâ liep von minne durch gaehe rîst. si beschiet vil lieb diu burgraevin,
der minneliep truog wîsen sin
gein dem burggrâven ir wirte,
des liep unminne nie geirte.
des was hie nâch kiusch ir lêre.
arabel ir dankete sêre:
unkiusche sit het sî nie versuochet.
nû hoert, ob ir geruochet:
des morgens sî wider schieden dan
von tuninât, alse ich ez hân.
der kastelân dâ heime beleip.
dem markîs er vil sorge vertreip,
in ganzer liebe sî schieden sich.
der sehste tag was, des waen ich,
daz der markîs dar was komen.
von dem turn wart vernomen,
daz die herren kâmen dâ.
arabel und die frowen sâ
giengen biz an daz burgtor,
dâ die zwêne erbeizten vor.
iegelîch den irn mit kusse enpfie.
ich waen wol, daz arabel gie
nû frevellîcher zuo dem markîs
in minneliep und minnewîs,
danne sî vor hete getân:
von dem lêren ich daz hân.
darnâch sî giengen ûf die burg,
arabel und kýburg
dem marggrâven an der hant.
den burggrâven ouch liebe bant,
der sich ouch der sînen underwant: die burggraevin sîn herze truoc.
kurzewîl was hie genuoc
vor der küniginne biz an die zît,
daz der tag sich dem âbent gît.
in fröuden wâren sî ze tische hie.
darnâch daz gesinde sich zerlie,
iegelîch nâch sînes amptes lêre
nû begunde ez waejen alsô sêre,
daz kandarîs den knappen rief:
manec seil man umbe den kiel nû swief
und twanc in sêre an daz lant.
enneben man darane bant
starke boume für daz wagen,
die den kiel mohten tragen,
swar in der wint wolte füeren,
und mohte doch niht daz lant gerüeren,
swie vil wart der lantveste.
nû huob sich ein gebreste
von boumen ûf den alben.
die rirn allenthalben,
daz man ez verre het gehôrt.
die kalêden wurden sô zerstôrt,
der heiden ruof in die wolken gie.
manger rief:< owî, mahmet, wie
lâstû uns verderben nû!>
und schruwen alle, daz man sî zuo
dem gebirge lieze varn.
diu antwerch kunden daz bewarn,
sî wurfen angestlîchen dar.
nû zertreip sî der wint sô gar,
daz man ir schier nam lützel war. manek kalêde durch die andern stach.
dô in der ankerveste brach
ê sî wol berihten sich,
< seht, daz ist gotes gerich!>
rief vil lûte kandarîs.
< ân zwîvel bin ich gewis,
daz uns got sus loesen wil.
mir hât mîn herz gesaget vil,
daz wir in angest niht beliben.>
si ertrunken oder ouch zertriben,
daz man ir hôrte nû niht mêr.
hie wart angest unde herzensêr
von des gelouben ellenden.
mit herzen muot und mit henden
genâdten sî got ûf der burg.
arabel und kýburg
vielen nider ûf diu knie.
si sprach:< ich hôrte sagen ie
von der kristen got: daz ist wâr.
herre, nû gibe ich mich dir gar
ze dieneste und für eigen,
sît dû geruochest dich mir zeigen
sô starken und sô süezen.
ich wil immer gerne büezen,
swaz mich appoll und tervigant
mit ungelouben hânt geschant.
daz wil ich widerdienen dir,
sît daz dû hâst geholfen mir,
daz ich dem ungelouben engên.>
nû hôrte man rüefen in tôdes wên,
der val mohte wol ze jâmer stên. owê den ungetouften,
die ir leben sô verkouften,
daz hie valt ein immertôt!
nû leit ouch kandarîs hie nôt
an dem kiel und sîne geverten,
ê daz sî den ernerten,
daz in der wint niht zefuort;
het in spannebreit daz lant geruort,
sô waer er vil gar zervarn.
der sturm sich niht wolte sparn.
nû schier kom der liehte tag.
vil kalêden an dem lande lag,
die der wind het geworfen dar.
der burggrâve hiez nemen war
und bat besuochen gar daz lant.
vil rîcheit man an dem stade vant
von pfellor und von rîcher wât,
alse heidenlant gewonheit hât:
ruklachen unde matraz,
darûf man durch rîcheit saz,
des hin und her lag âne zal.
kandarîs und emeral
grôze erbeit nû liten,
ê sî dem winde widerstriten,
sô daz dem kiel niht war.
der burg er stuont sô nâhen gar,
daz im der wint niht moht getuon.
des andern tages wart ein suon,
daz mer stillen begunde.
ich waen doch nieman kunde
dannoch vinden süeze stunde: des meres fluot was gar in wege.
die heiden wâren in gotes pflege
ze himel alde ze helle.
ob der markîs von dann nû welle?
in irret nieman: er tuot ez wol.
kandarîs nû bereiten sol
den kiel; ez ist wol varns zît.
der burggrâve des stiure gît,
daz er kom sicherlîchen dan.
dô daz mer stillen began,
dô nam man im diu seil gar abe.
den kiel man fuorte ûz der habe
mit fröuden hin ûf den sê.
der markîs sprach< nû fürht niht mê,
wir komen nû zu lande wol.>
< ouch wil ich, daz mîn frowe sol,>
sprach der burggrâve zehant,
< haben kristenlîch gewant,
daz man sî niht alsô sehe,
ob man sî schouwe, daz man jehe,
daz si habe küniginnen namen.
der heidenkleit sol sich schamen
mîn frowe, ob sî geruochet.>
der markîs sprach< sît ir suochet,
daz unser êre prîset
( daz habt ir wol bewîset),
sô wil mîn frowe niht enbern, -
ouch wil ich mit samt ir gern,
sô ich aller tiurste kan:
mîn frowe wil den touf enpfân,
dâ bî wil sî iuch beide hân. diu burggraevin muoz bî iu dâ sîn:
des erlât iuch niht diu künigin.
wir suln iu êre bieten dâ.
die heiden varent uns niht nâ,
de sult ir niht forhten hân.
ez ist friuntlîch getân,
ob ir uns hin geleitet.
iwer prîs dâ wirt gebreitet,
und vinde ich lebendig, die ich lie.>
der burggrâve nû danne gie
zuo der, diu sînes herzen wielt.
mit armen er sî umbevielt,
dô er ir seite die botschaft.
ir beider liebe hât liebe kraft.
er sprach< frowe, wie râtestû mir?>
< sun, swaz daran gevellet dir.
ez mag uns bringen êren vil.
sîn nam stêt ze hôhem zil.
wil er dîn triuwe ze wirde kêren,
uns wehset michel êren.
des rât ich, daz dû niht verseist,
sît dû den helt sô werden weist.>
sus was der burggraevinne rât.
der burggrâve gie nû drât
unde kniuwete gezogenlîche nider
für die küniginne wider.
sî sprach< saget an, sîn wir gewert?>
< jâ, frowe, swes iuwer gnâde gert.
wir sîn iu dienstes undertân.>
diu künegin hiez dar tragen sân,
als ich ez von dem maere hân, vil pfelle, der kost man rîch hiez zalt,
ûz heidenschaft sô manig valt,
an den lag rîcheite vil.
sumelich ich iu nennen wil:
daz eine was pfellor von trîant,
von heidenschaft, den man wol bekant.
hie was vil rîcher akmardî
und manig pfell von arabî,
des tiure und glanz vil hôhe wac.
hie was ouch pfell von kandulac,
hie lac pfell von belinar.
ouch nam man rîcheite war
an phellor schîn von samargôn,
den durch minnegernden lôn
arabel hete brâht tybalt.
ouch was dâ pfell, der sich niht valt
ân rîcheit, von tussangulê
und von tangronet. wîz als ein snê
was hie pfell von salamander.
dannoch vant man ander
pfell, die wâren dem ungelîch:
hie was pfell sô wundersrîch
gar âne menschenhant geworht.
daz ich der spotter rede niht vorht,
so beschiede ich, wâ er waer genomen,
und wie er her was bekomen:
ein gebirge heizet tangelesant,
sumelîchen heiden unbekant.
an der môr lant ez stôzet,
dâ vil kiel vor alter rôzet.
des gebirges wurm sich genôzet ein wurm heizet salamander.
sî habent tugent doch aber ander,
die ich iu bescheiden wil.
bî einander ist ir niht vil.
sî heizent samanirit
und hânt des salamanders sit,
daz si staet sint in dem fiur,
ander wesen ist in tiur.
ouch habent sî eine gewonheit,
( diu ist dâ niht dem lande leit)
in der zît sô sî mûzent sich,
( des wert von dan daz maere mich)
daz sî in willen jagen
daz hâr gemeine zesamne tragen,
unde zertuont ez von einander.
ich waen, sî sîn dem salamander
nâch gesippe, alse ich ez hân.
alse daz hâr ist gar zertân.
unde sî ez wîte gebreitent,
mit flîze sî denne arbeitent
und mit vil staeten blâsen.
darzuo mit heizes âtems pfnâsen
würkent sî sich selbe darîn
ir muoz ouch wesen, alse ich bin
bewîset, an der zal ebengelîch.
ouch, verzeit ir sumelîch,
daz selbe bilde niht volkumet:
daz stêt denne in dem pfelle gedrumet.
diz kiuset man an dem werke schier,
ob ir sint sehs, äht oder vier:
sus zellet man in dem phell diu tier. alsô muoz ir sîn gelîch.
des pfellors werk, daz ist rîch.
die selben pfellor werent immer,
ir varwe verdirbet nimmer.
der pfell mag man gewinnen niht
anders denne daz maere giht;
daz gebirge alsô hôhe stêt.
alse denne diu ordenunge vergêt,
des pfellors nement sî niht war.
sô kument denne die grîfen dar.
die pfellor hânt sô liehten glanz,
sumelîch von aht bilden ganz.
der grîfen gebirge dâ nâhen lît.
die heiden wizzen wol die zît,
daz diu mûze volgangen ist.
die heiden habent einen list,
( die pfelle hânt nû die grîfen hin,)
sô ist denne der heiden sin,
daz sî mit loube begürtent sich
und gânt die naht gar, sus hôrt ich,
biz hin dem gebirge zuo.
alse denne die grîfen fruo
durch spîse von dem neste varnt,
die heiden niht ir reise sparnt:
sus bringent sî die pfellor dan.
swer ez niht wil für wârheit hân,
der swîge und spreche doch arges niht:
mîn gunst dem wol zühte giht.
ich hôrt wol vil âne schaden:
wil sich mîn herz denne überladen,
sô muoz ez oft in zwîvel baden. swer mê wil besorgen, denne er sol,
dem ist niht mit fröuden wol:
ich lieze ez stân, alse ez ê was.
der phellor varwe ist alse ein gras,
golt, lazûr unde wîz.
der würme natûrlîcher flîz
sich mûzet an dem sehstem jâr.
der pfellor vier brâht diu klâr
von tussangulê diu künigin.
darnâch truog man die pfellor hin.
ein teil wart ouch versniten.
nû tet nâch küniginne siten
arabel diu minneklîche:
zwelf phellor alsô rîche
sî der burggraevinnen sant
unde einen, den ich vor hân genant,
den vergult ein rîche niht.
von der burggraevinnen man giht,
daz si zuo der küniginne gie
und sî mit armen umbevie:
< vil süeziu, diu kleinôt sol
mîn herre mit dienste verlegen wol.
bin ich im liep, alse er giht,
sô sol in des verdriezen niht,
sît ir sô hôhe habt geêret mich.>
diu künegin sprach< nû wizzet, daz ich
iu zwein mê êr erbieten wil.>
si sprach< dirre ist uns ze vil.
haben wir iht gedient, des sî wir frô.
wir fürhten niht der heiden drô,
ir hôhgewalt ist worden strô. ir komt wol hin âne leit.>
nû kom der meister unde sneit
rîch gewant der küniginne,
sô er von meisters sinne
ez aller rîchest kunde gemachen:
diu furrier wâren âne swachen.
des burggrâven meister hiez tinal.
nâch frowen und juncfrowen zal
bereit er und des wirtes wîbe.
disiu rede belîbe:
ir hoert noch von ir spotte mê.
sî bereiten sich nû ûf den sê.
küneginne und frouwen wâren frô.
dannoch wert des meres drô
vil nâch wol an den dritten tag,
daz ez in senften kûme gelag.
diu âventiur hât niht gedeit,
biz wenne ez allez waer bereit:
an dem zwelften tage daz was.
diu künegin an daz grüne gras
für die burg nû was gegân.
nû kom der burggrâve sân,
dem neig lachende diu künigin.
< saget, herre, wie ist iwer sin,>
sprach er ze dem marggrâven nû,
< ob uns gêt ein weter zuo?
des mügen die frowen erlîden niht,
ungelückede schier geschiht.
frowe, ich hân funden einen list,
der uns guot für angest ist:
ir drô ist uns ein fûler mist. ze tungalt ich ein kalêden hân,
dâ sitzet diu künigin an:
die frowen alle und mîn âmî,
ir und ich sîn ir bî.
unser gesinde des kieles pflege,
der kiel halt der kalêden wege.
ob die künigîn verdriezen wil,
sô haben wir kurzewîle vil
bî dem mer an den lîten.
dâ mügen wir wol erbîten
guotes weters, biz daz kumet.
den frowen ez vil sêre frumet:
maneg flôrêt von rôsen liht
man dâ siht, dâ lîht geschiht
ein schowe, diu wîbes herze fröut.
wen fürhten wir? ob man wol uns dröut,
wir zwêne waeren wol strîtes frî.
swâ liep ist nâhe dem herzen bî,
jâ kan ir kûme missegân.
minne wil ie in liebe stân:
er gesiget oft, der sî treit.>
nû was gar ûf den kiel geleit,
swaz man solte hân, ez was bereit.
gein tungalt ouch arabel reit,
diu burggraevin und die frowen.
hie moht man frowen schowen,
dô sî hie in liebe riten.
des kieles vart wart ungebiten.
dem emeral ouch diu rede geviel.
in zwein bevolhen wart der kiel.
von ir manheit hie untrôst geviel. den kiel man riht gein marsilî dan.
diu zwei gesinde dâ giengen an.
ze tungalt sî ouch kâmen nû.
alse man sach sî rîten zuo,
mit liebe man die künigîn enpfie.
der burggrâve seite sînem veter hie
der heiden vlust und den wint:
< der kalêden uns hie worden sint
wol zehen, die sint zervarn gar
und wâren alle liute bar.
vil dinges ist hie ouch funden.>
diu rede ergie. in kurzen stunden,
daz der markîs urlop nam,
des tschahtelûrs frowe nû kam,
alse sî arabel wolte sehen.
daz urlop was nû schier geschehen:
sî kuste sî, dô sî wolte hin.
nû gap ouch nû diu künigin
des kastellânes frowen
pfellor, die man gerne schowen
durch rîcheit mohte, swer sî sach.
der tschahtelûr des für wirde jach
und sprach:< frowe, des ist ze vil!
dis wirde ich immer dienen wil,
und het werlîch getân;
nû sîn wir sîn von gote erlân,
des ist sîn gotheit geprîset.
an swelchen dienst ir nû wîset
mînen veter, den tuo er für mich!>
der burggrâve sprach sâ:< daz tuon ich,
ob mîn frowe geruochet, für mich und dich. veter, lât iu sîn bevolhen wol
mîn liut, mîn lant, als ez iu sol,
veter, dienen mit samt mir.
dirre vart ich unsanfte erbir
durch des marggrâven werdekeit.>
nû was ouch diu kalêde bereit.
er sprach:< herre, getriuwet mir!
ich bin hie herre alsam ir.
mîn triuwe sippe erzeigen sol.
vart froelîch und gehapt iuch wol!>
künegin und alle nû giengen an,
sî schieden mit urlobe dan.
in ganzen fröuden sî nû sâzen,
der heiden siu nâch vergâzen.
maneg einlant sî sâhen.
diu kalêde begunde gâhen:
maneg flôrêt sî darzuo treip,
daz der markîs etlîch naht beleip
lîhte in den bluomen ûf dem lande.
sus liefens ûf des meres sande
arabel und diu burggraevin.
ir vil wîplîcher sin
behielt, swaz man sî lêret:
ir lieplîch gebaerde sich mêret.
daz gap dem markîs fröuden vil.
ûf sehs tage was ir varens zil.
ich waene vil bluomen was getrett,
dâ die süezen der minne wett
durch fröude liefen her und hin,
ich waene, swelhe trat diu künigin,
daz diu iht verlure ir liehten schîn: ich wil( und muoz alsô sîn),
sô hol waeren diu füezelîn,
sleht ze tal und ûf gedrât.
alse ir von loufe daz hemdel wât
und der burggraevinne biz an diu knie,
swer denne waer gewesen hie,
und der ez solte hân gesehen,
der müeste des von rehte jehen,
daz er saehe von paradîs
den wunsch: sus was der minn âmîs
gebildet unde gesüezet.
diu fröude het nû gebüezet
dem markîs, swaz im ie gewar.
nû fuoren sî mit fröuden gar,
biz daz sî sâhen rivetinet.
der kiel sich ouch versûmet het,
daz sî den funden ûf der vart.
bêdenhalp solich fröude wart,
daz sî den himel widerdôz.
sus fuoren sî mit fröuden grôz.
rîcheit sich hie niht hal.
der burggrâve hiez nû machen schal.
sehs bûsûner bliesen ouf.
zuo dem stade wart michel louf.
hie was bekkeslahen und rîch schalmîn.
des fröute sich nû diu künigîn.
die fürstin, diu ouch sâzen hie,
der senen sich nû gar zerlie,
diu ougen huoben sî enbor,
dô sî der küneginne sâzen vor.
ir fröude slôz der liebe tor. arabel die frowen sprachen zuo:
< waer vor bekant, daz wir wizzen nû!
süeziu, nû habt ir fröuden vil,
nû stôzet fröuden an uns zil,
daz wir uns mit iu fröuwen müezen,
das des ellendes grüezen
an uns niht würke niuwe sen,
unde kristenlîches gelouben wen
sich an uns niht krenke.
iwer triuwe daz bedenke,
und tuot ir daz, sô sîn wir frô.>
mit lachenne sprach arabel dô:
< nû enwelle der, des gotheit
menschenbilde durch uns treit!
ê vergaeze ich mîn selber gar.>
ir wîze hant bôt sî dar.
ein zaherrêr dâ ergie.
mit den armen sî sie umbevie,
dô sî die frowen weinen sach.
diu burggraevinne dô zuo in sprach:
< ich weiz wol, daz mîn frowe hât
vil triuwen, dâvon sî niht lât
si enhalte iuch in fürstinne namen.
wer solt ungemüet an ir zamen
und het sî iwer bî ir niht?
ir munt iu hôher wirde giht
und triuwen vil, daz weiz ich wol.
dirre zwîvel nû geligen sol:
fröude ist iu ze hûse brâht.>
der stat man nû schiere nâht.
ir beider minn mit liebe gâht: frôn vênus des niht verdrôz,
diu hie ir beider liebe slôz.
ab der burgmûr sî riefen lût,
daz man dur got in betût,
wer ûf kiel und kalêden waere.
nû rief ein marnaere:
< wölt ir ganzer fröuden jehen,
so lâzen wir iuch hie fröude sehen:
ez ist der markîs, der hie kumt.>
nû wart unfröude enzwei gedrumt.
sich huop ein sô lûter schal,
daz er die berge widerhal
si fuoren alle mit barken zuo.
der marggrâve gebôt nû
die kalêden füeren an daz lant.
in allen fröude nû wart bekant.
arabeln herze hielt fröuden gir.
nû sprach diu burggraevin zuo ir:
< frowe, nû riuwet iuch niht iwer vart,
do der anevanc sô süeze wart.
aller heiden lant vergulte niht
die êre, diu iu geschiht.
man biutet in noch vil groezer êre.>
nû was nâch der burggraevin lêre
arabeln gekleit und die frowen.
ob dem kleide moht man schowen
gerigen kappen von sâmît,
der roet gap fiur widerstrît.
arabel sich kunde wol halten nû,
diu burggraevin gap lêre darzuo.
nu was ez noch an dem tage fruo. des marggrâven komen in sanfte tet.
nû wart beströut rivetinet,
dô in diu maere wurden kunt.
durch herzeclîches fliesens funt
die strâze sî gar bedahten,
daz stein noch erde niht enblahten,
mit vil rîchem pfelle.
diu künigin und ir geselle,
der burggrâve vor und der markîs
und die vier fürstinne wîs,
darzuo diu sehs fröuwelîn
vor arabel giengen hin,
diu nû wol kunden den frowentrit
nâch der franzoysinne sit.
dem markîs ein heil geschach,
daz er die burggraevin ie gesach.
diu lêrte sî sô gebâren,
daz ir heidenischez klâren
diser zuht was ungelîch,
swie jeniu zuht dûht züht rîch.
nu giengen sî mitten in die stat,
dâ man in bereitet hat
ein palas lieht unde schoen.
nû huop sich lût gedoen
von videln harpfen und rotten.
ouch wart sô vil der rotten,
die ûz und în drungen,
von enphâhen diu ôren clungen:
dâ liezen sî niht von.
nû tet man nâch der alten won,
vil liehtes gap mengiu starkiu ron. man riht die tische. hie was gnuoc:
sô vil prêsent man în truoc,
daz sîn vil nâch verdrôz.
hie was diu joije alsô grôz
von des edelen ritters funt,
des fliesen het gemachet wunt
al der franzoyser lant.
vil boten man dô wîten sant
gein orlens und munleûn
( geriten, niht garzûn),
gein gerund und portigal,
ze tschartis - swâ er sippemâl
an friunde het, dâ sant man hin.
dâ wart niht kranc der boten gewin.
der markîs einen ritter nam,
der im ze boten wol gezam,
und sante in grâve heimrîch:
< bit, daz er tuo dem gelîch
und diu graevin irmetschart.
ob ich ir beider kint ie wart,
daz si ir flîz daran legen
und aller unser mâge erwegen.
daz ich belîbe in dem werde,
und sî alsô enpfangen werde,
der güet mit minn mir hât versniten
leit, daz ich hân erliten,
do mich tschumpfentiur von saelden schiet,
der würde neig al der heiden diet,
der minn mich sliuzt mit minne -
und trahten in ir sinne,
wie man sî bringe liebes inne. nu bît, daz sî der minne lieben mich,
diu durch minneliep nû ânet sich
zweijer rîche krône, diu ir nigen.
wirt ir nû werdekeit verzigen,
daz tuot mich gar an fröuden lam.
kêr gein orans ze berhtram
und sage im, daz ich komen sî,
und künde im, wer mir wese bî,
und wes mîn herze durch liebe gert:
berthram unde kýbert,
bernhart unde arnalt,
swen tôdes lem niht hât gevalt,
der sippe alder friunt sî,
daz der in wirde uns wese sô bî
( daz geschiht, twinget sî liebe kraft):
sî suln uns mit ritterschaft
und in solcher joie holn,
daz er der luft niht müge doln.
hânt sî triuwe, sô sint sî frô.>
kunal schiet mit fröuden dô
von dem markîs, do er was bereit,
und warp, alse ich hân geseit.
er reit und kam ze orense zuo.
berhtram vant er in fröuden nû.
gnuoc sîner mâge dâ bî im was.
er erbeizte und gie ûf den palas.
da vant er die massenîe frô.
nâch dem gruoze frâget er in dô:
< sage an, kunal, wannen dû farst?
mich dunket, daz dû niht sparst
reis; der gelîch dû gebârst. dû hâst sêr gestrichen her.>
< mîn reise ist ganzer fröuden wer.
ob friundes lieb iu fröude giht,
so gehabet iuch wol! iwer ouge siht
dâvon fröude wirt vernomen:
mîn herre, der markîs, der ist komen
und enbiut iu gruoz und liebes vil.
dirre brief ist friundes liebe zil.
den schreip sîn selbes hant.
herre, dâ wirt iu an bekant
al des marggrâven bet.>
den brief er las sâ ze stet.
daran vant man liep genuoc,
und waz hôher wirde truoc
arabel, diu in het erlôst,
und wie nû waere sîn hoehster trôst,
daz sî wol wurd enpfangen,
und sî gedaehten kumber langen,
den er in vancnüsse het erliten,
wie den ir helf het ab gesniten.
daz bat er ouch den boten sagen.
nu begunde triuwelîchez jagen
ir aller herze ze liebe trîben.
der bote sprach:< mîn belîben
niht langer sol sîn gespart:
heimerîch und frowe irmetschart
ouch nû fröuwen sol mîn komen.>
dô gar sîn botschaft wart vernomen,
er îlte dan mit balder jage.
rehte an dem dritten tage
kam er nâch der maeres sage: heimerich vant er ze naribôn.
dem brâhte er fröude bernden lôn
und herzen, diu vor fröude flôch.
er beizte. sâ sîn ros man zôch.
dô er in die stat nû kam,
sîne briefe er dô nam
und gie ze grâven heimerîch:
< dir enbiut, des saelde jâmerrîch
tschumpfentiur het ab getreten,
âventiur, diu zuo geweten
hât mit rîcher fröuden seile,
daz dû erlachest sînem heile,
sît dîner sippe art in gürtet
und natiurlîchez bern in gebürtet
von der, der liebe dir nâhen lît.
ob im diu sippe nû joie gît,
daz mêrt ir prîs und ir zuht,
sîd er ist iwer beider fruht.
disen brief er sendet dir.
daz botenbrôt soltû mir
geben: ez ist der accurnoys,
des tât sô kurk was bî dem roys.
den der heidentuom uns het hin,
den hât durch minnelôns gewin
erlôst diu hoeheste künigin,
tybaldes wîp, ein araboysin.
âvoy! waz wunsches an ir lît!
von ir ein blic die fröude gît,
wil sî im friundes ouge lîhen.
dâ sol unminne sich wol verzîhen
valsch durch liebes ougen sîhen: minneliep ist hie ganz.
seht, herre, wie diu rôs ir glanz
der sunnen erbiutet gein ir brehen,
sus muoz man kinne und wangen sehen,
mit den diu nâtûr sô hât geteilt:
amfortas waer gar geheilt,
des luppich wund vil jâmers gap.
do ypomidon ouch in den wâlap
daz orse treip gein râche bet,
do er den minnegernden gahmuret
ze valle jeit durch den adamas,
daz herzeloyden fröud erlas -
des wunde waer wol hie geheilet.
nâtûr het sich sêr überteilet
sît sî schoen nâch willen lîhet.
nû merket: wie sich sîhet
der sunnen glast durch edeln stein,
sô daz ir volget kranc dehein -
ir antlüt sus ist in glanzer spehe.
obe der wunsch iht hôher gâbe jehe
an frowenlîp? des waen ich niht.
swer ir munt in solhem zarte siht
und ir gelaez in solher güet,
gewan der ie ungemüet,
der schiede wol von noeten,
solt er ir mundes roete
mit einem kusse grüezen.
und welt ir nû sîn komen süezen,
so enpfâht sî wol, des ist sî wert.
er ist nû komen ze liebe hert:
diz ist diu triuwe, der er gert. ich moht iu wunder von ir sagen,
und hât sî göte, die mügen klagen,
daz sî ir schoen suln wesen âne.
ich bin in dem wâne,
daz kûme gelîch ir sî geborn.
sît si hât gesenftet im leides zorn
und umbe ir überkêre,
herre, sol man ir bieten êre.>
dô der bote nû volsprach,
grâve heimrîch sîn hende brach
ze himel dicke wart genigen:
< vil süezer got, ich bin gedigen,
daz ich nû schîne in alters wîse,
mîn hâr, mîn bart ich worden grîse,
sît daz ich kylloys verlôs.
mîn herze für fröude jâmer kôs,
den dürren ast haben wir gebouwet,
ich und diu mîn herze frouwet:
der wil ich nû fröude machen.>
mit weinen und mit lachen
er gie, da er die graevinne vant,
und viel ir umbe den hals zehant.
sîn weinen nû vil lûte wart.
er sprach:< ei süeziu irmetschart!>
< dûz âmîs und lieber sun?>
< jâ wil uns got ein fröude tuon
vor unser zweier sterbens tagen.
frowe, ich wil dir maere sagen,
dâvon dû, reine, werdez wîp,
mir selben ungemüet vertrîp,
jungest dîn getagten lîp: unser beider ellendes stap,
den uns got ûz allen kinden gap,
und uns der heidentuom enpfuort,
des unser fröude was vermuort,
und daz uns noch an muote wirret -
des ungewin hât saelde verirret,
daz wir den suln vor tôde sehen.>
diu graevinne sprach:< wes wiltû jehen,
süezer sun und herre mîn?
sol ich noch mîn kint willekîn
vor mînem tôde schowen?
owî, jaemerlîchez bowen,
wie hetestû uns verleitet!
ob sich uns zwein nû fröude breitet,
sô wirt mîn jaemerlîchez jagen
mit fröuden noch ze jungen tagen.
owî, sorgenrîchiu lêre!
waz mir pînlîcher sêre
nâch vliesen hât dîn fluht erworben!
und waer ich alsô erstorben,
wie waer mîn sêle ze leide gesendet!
der flust mich sus ellendet,
den hin het dînes tôdes pfat.
drîen herzen was nû mat
geseit mit eines valles steine.
verweisten zug was worden eine
schâchrôch ûf küneginne und ûf riter.
ist uns der zug nû worden wider,
sô fröuwe dich, ellende frowe!
von sô fröudenrîcher schowe
mîn herze nû fröude bowe. ey kyllois, bêa fiz!
und west diu küniginne diz,
waz ez ir ungemüetes naeme!
dû waer ie wîbes ougen zaeme.
dîn geblüemetiu zuht ir spiegel was,
dîn herze an staete ein adamas,
den nieman brichet âne bluot.
sîn zwirunt bezzer danne guot
sî fröuwet ob aller fröuden zil.
hiemit ich sî niht swachen wil:
sîn minneclîcher tugende gelâz,
sîn zuht, sîn triuwe - ob die maz
inner herzen ir wîplîch spehen,
sô muos diu spehe ir volge jehen.
alrêst wil ich nû gerne leben,
sît minnelôn durch minnegeben
mit dir, durchminne! ist enpflogen.
mîn fröude ist ûf den regenbogen
niht gebouwet, sît ich dich weiz.>
dem regen gelîch zaher heiz,
diu wangen beguzzen ûf die brust.
< ô wol dir, minnegernder vlust!
wol, minne, dîner minne gevider!
mîn kint dîn minne mir brâht herwider!>
den brief sî nam unde las,
an dem vil liebe geschriben was.
dô sî den brief nû gar gesach,
ze kunal sî mit lachen sprach:
< enpfâh mîn kint wol von mir,
die künegîn und swer sî mit ir,
der lieb ich unsanfte enbir. sag im, daz er kom dannen niht,
biz er mich unde heimrîch siht.
ich lâze die küniginne sehen,
daz sî muoz und ir frowen jehen,
daz er sî unser beider kint.
swaz lebendig unser mâge sint,
die heize ich besenden gar,
daz diu künegîn neme war,
daz man in mit solhen fröuden holt,
daz er der himel kûme gedolt.
owî, solt ich nû füeren schilt,
wie lützel mich durch in bevilt,
daz ich den durch siu beidiu fuorte!
mîn kraft sô poynderlîchen ruorte,
daz in den luft stube melmes rouch.
den burggrâven soltû grüezen ouch
und die werden burggraevinne.
sage mîner tohter, der küniginne,
daz sî sich lâze verdriezen niht
( mîn ouge si schier mit fröuden siht)
und lieb habe mîn werdez kint.
si gesiht schier, wer sîn mâge sint,
die suln von reht ir dienst wîsen.>
von golde und ouch von sîden rîsen
und darzuo slôier wol hundert,
der werch doch was gesundert,
die mit berlen, die mit steine,
von werk alsô reine,
daz ez wol küniginnen zam:
der bote daz kleinôt dô nam.
sî mohte ez senden âne scham. sî sprach:< mîn tohter sol ez teilen.>
des boten gâbe wolt ich niht veilen,
daz irmetschart und heimrich
im beidiu gâben, des waen ich
( zwei schoeniu ors), umb hundert march.
dannoch sich mêr niht enbarch:
vier pfellor und ein rîch gespenge.
an koufes gedrenge
was ez hundert marke wol wert.
der bote urlobes nû gert.
dannen schiet er fröudenrîch.
nû wart besant al gelîch
friunt, herren unde mâge.
daz iuch nû niht betrâge!
der bote kam ze rivetinet.
sîne botschaft er geworben het
und ouch wider, als er solde.
nû kniet er für der minne holden
und sagte der küniginnen gar,
daz diu graevinne het enboten dar
arabeln, ir liebem kinde.
nû neig er frowen und ingesinde
an der graevinne stat:
< den burggrâven sî grüezen bat
von in zwein und willekomen sîn
und die edeln burggraevin.>
sîn prêsent nam er herfür,
diu was in vil rîcher kür.
des werkes ougen vil erschriht,
dô man die rîcheit erbliht.
allez werk was gein dem niht. der küniginnen er diu kleinôt bôt:
< der getriuwez herzenlôt
sich senket gein der staete
( ob aller wint waete,
daz möhte sî doch gekrenken niht),
der gruoz und herz dir liebe giht.
diu triuwe lieb sî noetet.
ir herz dich hât geloetet
zuo ir mit staetem binden.
nieman kunde daz vinden,
wie man die liebe zerlôste,
sît daz dû ir ze trôste
bist geborn und ir sun:
tervigant und bâkûn
sîn durch liebe des gelobt,
swie gar ir herz mit lugen tobt,
daz du ie dâ wurdest frowe.
wol mich der werden schowe,
daz ich, vil süezen, dich gesihe!
alrêst ich nû gihe
jugent und niht alters zil.
dîn süeze mîn paradîs wesen wil,
sît des lieb in dir blüet,
des flust mich hât in leit gemüet.
diz kleinôt soltû durch mich tragen,
und daz staeter liebe jagen
mit lieb dich in mir sliuzet,
ob dich der liebe niht verdriuzet.
mich hât veraltet kindes flust,
nû junget mich niuwes kindes gelust.>
heimrîch sî vil ofte kust.< sag, ich werde ir noch jungiu muoter.
bezzer denne vil guoter
wirt ir ze vater noch mîn herre.
nû sen sich niht, daz sî sô verre
mir mîn kint hât wider brâht.
von herzen ist mir des gedâht,
daz ich ellendes dich ergetze
und dir mîn herze ze liebe setze.
dich ze sehen hân ich niht bit!>
dâ was diu rede beslozzen mit.
diu küniginne wart nû frô.
der burggraevinnen gap sî dô
vil rîsen und der slôjier
und ouch den fürstinnen vier.
ouch gap sî den zwein frowen sâ,
suzzit unde diunâ,
( der burggraevinnen pflâgen die
und wâren in ir dienste hie)
und ouch den juncfröuwelîn.
ob fremde frowen bî ir sîn,
den teilte sî lîhte die rîsen mit.
nû wart ouch niht langer bit:
tînal und ander meister vier,
den gebôt man, daz sî schier
mit dem snîden waeren bereit.
alêrst man nû pfellor sneit,
des kost ze minnelône wiget.
ich waen, man ir nû niht pfliget.
ich hân sî doch vor genant,
sî waeren guot judenpfant,
ich waen, ir habe niht der sant. diz lâzen wir und hoeret mê,
wie daz enpfâhen hie ergê:
vil rîche wât man hie versneit.
dem markîs wart ouch bereit,
des der burggrâve truoc,
vil rîcher pfelle von kandaluoc,
grüen, darîn geweben golt,
von rîchen berlen, alse ez wolt
der markîs und arabel hiez.
dem emeral er des selben liez
bereiten. ouch gap man kandarîs
nâch der franzoyser gîs
mit rîchem bunt gentisch lachen.
dem ingesinde âne swachen
wurden kleider ouch gesniten.
von heimrîch was nû ungebiten,
er besante friunde unde mâge:
< swer nû gebâret trâge,
der hulf mir ouch niht strîten.>
die boten ranten wîten,
sî kunten fröudenrîchen vunt.
in den ort der beste bunt
was allem francrîch gegeben
durch des einen ritters leben,
den saelde mit geleite
het brâht ûz erbeite.
des wart hie ganzer fröuden wer,
dô man besante hin und her
wol ûf zweijer wochen zît.
nû wart daz maere alsô wît,
des süeze noch herzen fröude gît. manger sich bereite ungebeten.
ir aller herze het liep erjeten,
daz leitsâme dâ verdarp.
heimrîch alsô wîten warp,
daz friunde und vînde,
die vor sîn tât sêr pînde
enphâhens wâren bereit.
heimrîch nû an den keiser reit
und sagt im maer. der fröuden pfliht
enfröut valschiu herze niht:
der fröuden sage tuot hie baz.
loys bî der küniginne saz,
dâ der grâve brâht diu maere.
diu süeze minnebaere,
an der sippe bowt lieb bejac,
vor fröuden alsô sêr erschrac,
swîgende sach sî den künic an.
über eine wîl sî sich versan
und spranch ûf, dâ ir vater stuont,
niht lîse, alse die frowen tuont.
sî sprach:< dûze pêr, ist ez wâr?
den uns heidenlîchiu vâr
hât enzuht, weistû den?>
getriuwelîcher sippe wen
sî zôch. sî sprach:< wirt er uns wider?>
diu ougen guzzen wazzer nider,
daz liebe fiur het geheizet.
ûz herzenbrunnen wart ez gereizet:
natûr ursprunch leite dar.
man nam hie ganzer liebe war:
< des wurden münde rôtgevar, ob mich der niht enriuwet.
des triuwe mich hât getriuwet,
des triuwenlôn mich hât belônt,
des triuwenkrôn mich hât gekrônt,
des werdiu triuwe mich hât bewirdet.
mîn triuwe nâch sîner triuwe girdet,
mîn herze nâch sîner triuwe triuwet,
mîn triuwe von herzen hât geriuwet
den süezen, der nû komen ist.
wol dir, reiner, süezer krist!>
mit weinenne wart dâ undersniten,
und doch in wîplichen siten,
ein lachen, daz dâ fröuden brâhte.
der künig nû gedâhte,
wie er lieze triuwe schînen
für daz angestlîche pînen,
daz er het durch in gedolt,
und wie er in enpfâhen wolt,
daz gehoehet wurde sîn preis,
und daz diu küniginne de arabeis
gewunne muot von geltes lôn,
ob sî gelâzen het der heiden krôn,
daz ander wirde ir fröude daht.
mit grâve heimrich er daz betraht.
der keiser sprach:< nû wol mich wart,
daz mir diu saelde noch ist gespart,
daz ich nâch vliesens ungewin
den sehen sol, des wîser sin
und menlich tât mich ie begreif,
swâ mir der hoehesten helf entsleif:
dô was sîn triuwe mîn umbesweif, sîn muot was mînes muotes wille.
kunde ich sin pînen nû gestillen,
daz gaebe muotes fröude mir.>
diu küneginne sprach:< und sî ich dir,
herre, liep, daz lâ schînen,
daz wir im süezen pînen.
swaz ich von dînen gnâden hân,
dînem gebot sî daz undertân,
daz im werde muotes fröude ganz.>
dô sprach der klâre fivianz,
des kintheit noch niht granen warf:
< swâ man mîn darzuo bedarf,
dâ wirt im êr von mir enboten.
und moht mîn kraft schiltes roten
leiten durch poynderlîche tât,
mîn herze wol den willen hât.
leider ich bin der fröude ze kranc!>
diu küniginne seit im danc,
daz sippelîchiu liebe in treip.
heimrîch nû niht beleip.
der künig im stiez komens zil.
berhtram hât geworben vil:
witschart, buobe und arnalt,
der tjost vil ritter het gevalt,
gauters unde gaudîn,
mil und kybalîn
und tscherines von pantalî,
gwigrimanz und der von blâvi,
samson und joseranz
und hûes von mêlanz,
landrîs und der von tandernas -
diu rott alsô gezimiert was,
gel, rôt, blâ und alse ein gras.
arabel wart enpfangen wol.
der minne man des danken sol,
daz ist mîn wân, ob ich ez kan.
diu rotte sich bereite sân
und riten alle dem künege zuo.
ob dem ieman ouch kome nû?
daz habt ir schiere gehôrt.
im kom, der untât zestôrt,
grâve hoygier von beamont
und von tschanpaný li kont,
grâve týde von litenant
und sir robert von tynasant,
grâve ritschart von lyanit,
grâve perre von tungalit,
grâve kyllos von oreste
und von artoys der muotes veste
und grâve bêals von gerunde.
daz wâren allez kunde:
sunderlich kom von portigal
herzog bêonet, der ouch quâl
dâ heim leit von den heiden.
nû hân ich iuch bescheiden.
die fuoren alle nâch meiensit.
dirre herzoge het des undersnit,
der was mit harnasch komen dar
durch sîn lant für der heiden vâr.
dem wart vil rîche hie gesniten
wâpenrok und decke nâch meiensiten.
nû kam ouch grâve heimrîch,
des herze was nû fröudenrîch,
nieman an tschoy im was gelîch. heimerîches ors verdecket was
mit pfellor grüen alse ein gras.
daz sper hielt einen kleinen vanen,
der kunde ofte die vîende manen.
bî dem keiser vant er sîniu kint.
der küneg und alle bereit nû sint.
diu kint hânt nû wol erbesteil:
den âventiurgelückes heil
durch vaters sterben het erwelt,
des jugende bluome sich het verselt
gemeineme wege nâch nâtûr pfliht.
der was nû hin, er muot sî niht,
ein sterben het sîn leben gevalt,
des vor ir kintheit engalt,
durch den er sî enterbet het,
ich mein des grâven sun, flôret:
den zellen wir hie niht an der schar.
nû ist zît, daz der künig var.
der zogte nû gein rivetinet.
ob er iht ritterschefte het?
ich waen: daz tuon ich iu kunt:
die ritterlîcher taete bunt
ze tât und ze prîse bant,
alse sî mir wurden genant,
ir was driu tûsent alder mêr.
die ritterlîcher wirde lêr
ze velde wol kunde scham entsagen,
die sach man hie in liebe jagen.
ir triuwe daz kunde wol zeigen.
den ungelückes veigen
het gevalt mit valles neigen, den markîs unprîs nâch het verzert:
gein dem durch wirde der keiser vert.
doch was ein bot nû vor gesant,
der dem markîs tet bekant,
daz er im muotes fröude naeme:
der keiser selbe kaeme.
des wâren siu alliu frô.
aber sprach diu burggraevinne dô:
< frowe, hân ich iu wâr geseit?
diu hoeheste diu nû krône treit,
der wirt solich êr niht erboten.
habt ir iuch entseit den valschen goten,
frowe, daz lât iuch riuwen niht.
iwer ouge nach hiute wirde siht,
daz ez niht vergulte ein rîchiu krône.
dannoch habt iu ze lône
des edeln ritters werdekeit,
des tât hât dicke mat geseit
vil mangem, den doch prîs begurt,
ûf plân unde ouch in furt
in prîslîchem ruomen.
wol iuch der ûzerwelten bluomen,
des tât unprîs niht swachet!>
diu künigîn dô lachet
und vie die burggraevîn zuo ir.
si sprach:< ir habt geliebet mir
den kristentuom und den markîs.
ouch hân ich solher zühte wîs
von iu, des ich getiuret bin,
mîn baerde, mîn wort, mîn zuht, mîn sin.>
disiu rede was nû hin. man rief, der keiser kaeme dâ.
nû bereite sich arabel sâ.
diu burggraevinne tet alsam.
die vier fürstinne sî do nam
und ouch diu juncfrowelîn.
swaz von pfellor was gemachet in,
diu burggraevîn sî darîn prîste.
darzuo sî sî bewîste
minnegelaez und frowenganc.
von pfell die röcke wâren lanc,
darob krusât ouch lang gesniten.
von arabel hie was ungebiten,
dô nû die frowen wâren bereit.
diu künigîn dô an sich leit
einen pfellor, der bran als ein gluot.
des werk was von adramahuot,
der bast von mânen und von sternen
von golde: die heiden hânt sî gerne.
maneg lîst gesteint den pfellor bant.
stein man niht vil doch vant,
die mit werke enwaeren gesenket darîn.
nû gie herabe diu künigîn.
dise frowen ir wâren alle bî.
ein kap von einem akmardî
( der pfellor was grüen alse ein gras)
der küniginne geleget was
durch die vart über die rîchen wât.
diu burggraevîn ouch gemachet hât,
daz man ir wol des wunsches jach.
von sitihbalgen was ein dach
under den kursât gefurriert.
ein blank timît, wol geparriert
und mit bilden wol geziert,
den rok ziert. manig süeze rig
truog hie an der diu minn ir sig
erzeiget het mit minnevlîz.
des blanc varwe was alsô wîz,
daz er krankiu ougen müet.
dâgein des kursâtes roete glüet.
diz waz arabeln reisgewant.
diu burggraevîn sî dô bant
nâch ir won in eine kleine rîsen.
arabel sî begunde wîsen
wie sî den slôjier solte tragen,
daz ez muost dem lande behagen.
der wart vil dicke ûf geleit,
alse wîbe süeze vil fuoge geit.
ein reisekappen, alse ich ê seit,
diu künigîn darüber leit.
ein schoen pfärit zôch man dar,
darûf sô wart diu minnevar
gehaben von dem markîs.
dô sprach der marner kandarîs:
< kristen geloube hât wol den ruom:
dise schoenheit al der heidentuom,
frowe, niht möht bedenken.
tybalden ez beginnet krenken,
frowe, so er iwer niht ensiht.
der markýs enwaenet doch des niht:
tybalt die arbeit gerne haete,
daz er den markîs des niht baete,
frowe, daz er huob an iu sô sêre.>
der markîs sprach:< ich sol noch mêre
ir erbieten wirde und êre: mîn herze ir dienstes êren gan.>
diu künegîn lachen des began.
den markîs sî zuo ir gevie,
sî was nû wol erbaldet hie.
gesinde und allez wâren ouf,
nû huop sich hie vil manig louf,
ê daz die frowen waeren bereit.
diu burggraevîn neben arabel reit
gelîch gekleidet, alse ez zam.
der küniginne zoum nû nam
der burggrâve und zoumte si dur die stat.
der markîs ouch genomen hât
durch lieb der burggraevinnen zoum.
ez was im allez nû ein troum,
swaz kumbers er ie gedolt.
diu stat ouch niht enbern wolt,
sî riten mit durch condwieren.
die frechen und die fieren
erbuten im nû êren vil.
alhie ich iu entsliezen wil
von der graevin irmetschart,
warumbe sî sûmte dise vart,
sî und ir kint diu künigîn:
ez moht niht wol mit fuogen sîn,
ir lîbes müe wurde ze grôz;
daz velt beleip hie niemer blôz,
ez enwurde mit bûhurt gejeten,
daz ein zeldenpfärdes treten
vil lîhte waer verirret.
swa ein bûhurt sich sô wirret,
manig ors da erkirret. vil bûhurt hie durch fröude ergie.
dô sî nû geriten hie
vil nâhe wol ûf mitten tag,
ûf dem wege man vil fröude pflag,
diu arabel wol ein trûren stôrt.
über eine wîle man dô hôrt
von tambûrn manegen lûten slac.
hie wart ein froelîch bejac.
dô man die ritterschaft nû sach,
der markîs zuo dem burggrâven sprach:
< lât iu mit vlîze enpfolhen sîn,
her burggrâve, die künigin,
daz si iht werde erschrecket sêr.
hie mag wol werden valles rêr,
alsô grôz wirt der schal.>
die burggraevin er dem emeral
bevalch und den besten von der stat,
die er des mit vlîze bat,
daz sî wol der frowen pflaegen,
daz sî von hurte iht underlaegen.
daz sult ir mir verkêren niht:
ich mein, alse dicke in drang geschiht.
des selben schaden vorhte man hie.
der burggrâve ouch niht enlie,
vier bûsûner het er dâ,
die bliesen ûf mit kreften sâ,
daz ez dem lufte widerdônt.
hie was nû ungeschônt:
der keiser în mit krefte brach.
ein rîch enpfâhen dâ geschach,
arabel ir nû liebe sach. der keiser den markîs kuste,
des in durch liebe wol geluste.
grâve heimrîch tet alsam.
nâch dem kusse er dô nam
die künigîn und kust ouch die.
darnâch er in den wâlap lie
daz ors hurteclîchen varn.
diu fröude wolt hie den lîp niht sparn.
nû kam gerant berhtram,
alse wol einem bruoder zam
den andern ze enphâhen.
nû sah man zuo gâhen
bernhart unde kýbert,
der enphâhen fröuden gert,
wytschart und arnalt,
der fröude nieman dâ vergalt,
buobe unde joseranz,
mîl unde gwigrimanz,
und von pantalî tscherines,
landrîs unde hûes,
samsôn unde gaudîn,
gauters unde kybalîn
und der junge fîvianz.
nâtûr het mit ir liebe lanz
geruort der aller herze,
daz sîn pînlîcher smerze
in den fröuden doch in nâhe gie.
ir iegelîcher umbevie
die küniginne mit werden grüezen
und dancten der vil süezen:
daz sî sô kunde kumber büezen, fröude daz in allen brâht.
daz sî dem touf sich selben nâht,
des wâren sî von herzen frô.
die vier fürstinne enpfie ouch dô
der küneg und grâve heimerîch,
juncfrowen und knappen al gelîch
besunder und den emeral.
des burggrâven antvanc sich niht hal,
ganziu liebe in darzuo riet.
der künig sunder in ûz schiet
und sprach:< herre, daz uns ist geseit:
vil mänlîches prîses werdekeit
habt ir nû lâzen schînen,
daz ir durch heidenlîchez pînen
niht an der helfe verzeit,
die minne durch helfe zuo iu jeit,
ir enbüt in trôst und helfe rât.
iwer prîs dâmit erworben hât,
daz wir iu gebunden sîn.>
ouch dancten sî der burggraevîn.
der rede nû niht mêr wart.
nû was hie fröude gar ungespart.
der künig selbe dô fuor în.
hie wart der orse ungewin.
poynderlîchiu vart sich hie war:
iezuo hin, iezuo dar!
nû die wît, nû ze ringe!
hie ze velde ritterlîch gelinge
was in âventiure heil.
swes gelücke het dâ saelden teil,
des êre wart niht ze velde veil. hie dorfte nieman fröude borgen
durch flustlîchez sorgen:
diu tât nieman hie von habe treip.
der bûhurt alsô stark beleip
wol eine grôze mîle.
in hurteclîcher taete île
daz velt wart sêr durchmezzen.
der liehten rôsen wart vergezzen,
swâ sî daz velt mit schîn beschoenten.
tambûr, busûn sô lûte doenten,
daz sundersprâch wart hie klein.
nû hât grôze fröude diu rein,
die der burggrâve zoumte nû.
der markîs sprach ir dicke zuo
lieplîch, alse er wol kunde.
ir vil rôtem munde
manig kus gegeben wart.
in dirre poynderlîchen vart
ouch wart sî vor gedrang behuot.
dô nû die helde dûhte guot
( wan ez ouch wol mit fuogen was;
ich waene, bluomen unde gras
von in hie sêre wart getrett:
des wurden sêr gewett
diu ors in dem sweize),
in dirre taete heize
stuonden sî von den örsen nider,
ûf diu pfert sî sâzen wider.
vil manegem wart gehurt sîn bein,
und ob ir dâ viel gehein,
diu tât aldâ ze velde wol schein. hie ziert daz velt vil blüemelîn.
nû reit zuo der künigîn
der künig loys und heimerîch.
in ganzer liebe veterlîch
die künigîn er ab enpfie
und sprach:< ich gesach mir nie
bî miner zît tag sô lieben mêr.>
sîniu ougen guzzen nider sêr
ûf der küniginnen wât:
< sît daz dîn triuwe gefröwet mich hât,
daz ich mîn kint gesehen hân,
nû getorst ich eine wol bestân,
alse mich dunket, al den heidentuom.
mîn niuwe kraft wirt mir frum,
die ich von grôzen fröuden hân.>
vil süeze rede wart dâ getân
von arabel der künigîn:
< herze, muot unde sin
ich daran want mit staete,
wie ich im die helf getaete,
daz sîn pînlîchez lîden
mîn helf möhte versnîden.
ze jungest vant ich doch den list.
swâ iu dâmit gedienet ist,
des fröuwe ich mich, und ist mir liep.
bin ich nû worden minnediep,
diu leid mich niht enkrenket,
ob mir sîn wird lôns gedenket,
durch den ich mich hân bewegen.>
sus riten sî nû ûf den wegen.
fröude het hie jâmer überwegen. nû huop sich süezez parliern
von disen süezen fiern,
ich mein, der küniginne gesellen.
ob die iht reden wellen,
daz muoz under drîn geschehen.
swâ minn wil minne liebe jehen,
da bedarf diu minn der drîen niht.
ir sprâch gelîche volge des giht.
des muoz in rede verslozzen sîn
âne mit der künigîn
und dem markîs. alse ich ê sprach,
doch vil kurzwîl hie geschach,
diu ritterschaft greif wider zuo.
dô sî sâhen oranse nû,
der bûhurt sich aber sêre slôz.
den markîs nû sêr verdrôz,
daz er der kurzwîl niht enspilt.
ze halse er nam des bruoder schilt.
sîn poynder wart sô krefterîch,
daz er fuor wol dem gelîch,
sam er nie pînen het getragen.
der künegîn herzeliebejagen
dem marggrâven minne pfant,
sît er ir minne noch niht bekant:
daz weiz er wol und sî ouch.
ich waer gar der sinne ein gouch,
und ob ich dâfür swüere,
daz im niht minne widerfüere
( sît minne liep sô grüezet,
und sich ir süeze mit minne süezet,
diu süeze minne leide büezet), do si vor im in den bluomen lief.
waz ob daz kleine hemde sich swief
lîhte von dem loufe biz über daz knie?
ob im der blik danne niht ze herzen gie,
so bekant er minne süeze niht.
mîn munt enlougent noh engiht.
und ob er minne süeze vergaz,
do er bî ir leint ûf dem matraz
und ûz dem karcher was gezogen?
frô minne het in niht betrogen:
er het hie minne und minnet niht.
dô disiu ritterlîch geschiht
ein ende nam vor der burg,
arabel und kýburg
von dem pferde gehaben wart.
der küneg dô tugende niht enspart,
sîn zuht prîs darumbe noch habe:
die küniginnen huob er abe
an sînem arm alse ein kint.
ander fürsten ouch bereit nû sint:
der markîs huob die burggraevîn,
arnalt und kybalîn,
kýbert unde berhtram
die andern frowen huoben sam,
juncfrowen und swaz der hôhen was.
die künigîn ûf den palas
der markîs an der hende fuorte,
der minne liep in ruorte,
wan in ir minne tiur het gekouft.
der wolt daz sî nû waer getouft.
ir minne in dicke in fröude slouft. an ein rîch gesidel man sî wîst.
der burggrâve sêre wart geprîst,
des zuht schuof, daz man für reit,
und daz gesidel waer bereit.
grôze rîcheit man hie sach.
nû was von pfelle ein rîchez dach
ob der künegîn und den frowen.
daran mohte man schowen
sunnen und mânen gesteines rîch
und sternen von golde dem gelîch,
alse sî stüenden an dem firmament.
iewederhalp des pfellors ent
saz arabel und týbalt.
der minne got mit gewalt
ir beider triuwe zesamne slôz.
fron vênus des niht verdrôz,
si but zwô krône in beiden,
daz ir liep waer ungescheiden.
appollo unde tervigant,
ieweder het sîne hant
den zwein geleit ûf diu houbet,
daz sî helf unberoubet
durch ungelükke solten sîn.
mit gotlîcher helfe schîn
geschach daz: ir wizzet ez wol.
diu rede ich iu kürzen sol
und sagen, daz iu fröude gît.
nû het sich bereit in widerstrît
mit vlîze des phalnzgrâven wîp,
bî ir ein schar, der süezer lîp
hiez fröudenspil und leitvertrîp. hie was vil antlütze minnevar,
swer sîn nam rehte war.
maneg rîch tschapel man hie kôs
ob valwem hâr. der schîn verlôs
sîn glenz, ob ich ez sagen tar:
sô glanz schein manig valwez hâr.
die leitet berhtram ir wirt,
der triuwe durch lieb nû niht verbirt.
dô sî nû kam ûf den palas,
da diu künigîn gesezzen was,
diu doch wîplîch gên ir ûf stuont,
hie wart nû friundes liebe kunt.
diu künigîn sî truhte nâ
und kuste die minneklîchen sâ.
ir beider rede in liebe wart.
der ougen regen sich dâ niht spart.
sî dancte ir lieb und hôhes fundes.
diu roet ir süezen mundes
von minne fiur sêre glüet.
nû zeiget sich wol in wîbes güet
diu künigin mit süezer habe.
swa der pfalnzgraevîn die zeher abe
sich liezen gein dem rôten munde,
arabel die minneclîchen kunde
mit ir slôjier strîchen dan.
diu liebe gesigt in allen an,
die man an der künigin erriet.
diu liebe sich nû niht enschiet:
sî giengen sitzen zuo einander.
nû kom der markîs und zukander,
dise minnebaer sus vander. der küneg sich nû gesetzet hât.
dem markîs wart ouch ein stat,
diu burggraevinne bî im saz.
der markîs nû niht vergaz,
für die künegîn kniwet er nû
( der küneg sich neiget ouch darzuo,
heimerîch saz bî der burggraevîn):
< nû sult ir willekomen sîn
in iuwer hûs, süeze frowe!
diz ist diu liebeste schowe,
die mîn ouge ie gesach,
sît daz man êrst mir sinne jach,
daz ich iuch nû hân bî mir.>
heimerîch mit liebe erbôt sich ir,
berhtram arnalt und kýbert.
ir iegelîches herze gert
sî sunderlîchen triuten.
mit lieb sî das betiuten,
und daz ez diu rein verstuont.
was dise ritter alle nû tuont?
daz sage ich iu:( des was ouch zît)
ander unmuoz man in gît.
die tische alle nû wâren bereit.
von köpfen man solhe rîcheit
hie für die küniginne truoc,
sumelîch von golde, ir was gnuoc
von maneger varwe edelsteine,
der glanz was sô reine,
daz trûrig herze sich dâvon heilt,
ir tiur sich niht enveilt.
der minne liep gelîch in teilt( man sach hie fröude ze tische vil),
den burggrâven ich nû setzen wil,
in und den markîs ensamt.
der künigîn nû liebe zamt
ir herz, ob sî het lieb verlorn.
heidenlîcher taete zorn
der liebe sehen süezet nû.
nû sazt man ie den fürsten zuo
der vier fürstinn ein.
ganziu lieb wart hie'n gemein
in dienstlîcher fuog erboten.
daz ir herze widerseit den goten,
daz sol sî nû niht riuwen,
sît sî in solher liebe triuwen
heimerîch und der küneg enpfie
und swer in an von sippe gie.
diu juncfröuwel wârn ouch fürstenkint,
die hie nâch wirde gesetzet sint.
frîen, grâven saste berhtram,
der man nâch wirde ouch hie war nam.
nû was besast termes der sal.
ouch was mit bluomen überal
burg und palas wol beströut.
diu künigîn sich nû sêre fröut,
mit der des landes keiser az,
der des nû niht vergaz,
er enredet ir zuo minneclîchen.
ûz schüzzeln alsô rîchen
dient man den edeln überal.
der heiden rîcheit sich hie niht hal.
hie was minnelieb und fröudenschal. man sach hie wîplîch gebâren
von disen süezen klâren,
der vil zühtrîchez tuon
zeigte hie süezer minne suon.
vil fröude man hie ze tische vant.
diu küniginne wart gemant,
daz sî sich gehabte wol.
ze rehte man ez wol bieten sol
von der stat den burgoys,
der enphâhen wart sô kurtoys,
dô man reht daz maer vernam,
daz der markîs von den heiden kam.
die habent in condwieret her.
ich wil sîn wesen ganze wer,
der pflag hûes und samsôn
mit ganzer lieb: durch geltes lôn,
des wart ir hie gepflegen baz.
der markîs nu niht vergaz,
dô man het voldienet gar
und wazzer bôt den fürsten dar,
von dem markîs ein rede ergie,
diu manig herze mit jâmer vie,
swer sî mit willen reht vernam.
diu tischelachen man ab nû nam.
der markîs stuont ûf mit siten.
er sprach:< ich wil iuch alle biten,
den edeln künig nû alrêrst,
des nam ze nennen ist der hêrst,
und mînen werden vater hie,
des ganziu werdekeit hât ie
prîs bejeit, daz im nie missegie. âvoy, waz wirde noch an im lît!
alse nâtûrlîcher satz des ende gît,
sô suln die erben sich niht schamen,
tragent si als er nû fürsten namen.
sîn wird gêt ûf und niht ze tal.
nû helfet mir danken überal
werdeclîcher tugende erbieten!
ouch sol des niemer mich genieten,
wie ez mîn dienst widerlege.
und der, des vaterlîchiu pflege
mit erbesippe mich grüezet!
und ir, der leben mir süezet
lebens fröude durch ir werdekeit!
und swen sippeliebe gein mir treit -
die suln mir helfen danken sêre
der werdeklîchen êre,
die mir der edel künig hât getân.
swie ich ein teil rehtes gein im hân,
sô tuot mir doch diu triuwe wol.
sîn tugent mir ouch helfen sol
danken, ob ich sîn tar gemuoten,
dirre süezen, reinen, guoten,
der wîsheit mich hât gescheiden
von tôdes pîn und von leiden.
der wird in hôhem gelte saz:
swâ wirde gein hôher êr sich maz,
mit wunsche wart daz übersetzet.
der minne und wirde mich hât ergetzet:
pînlîcher arbeit leben
( dô tschumpfentiur mir het gegeben
unwirde ze lôn), daz machet sî eben. der jâmer wart mîn wîsel,
dô tschumpfentiur mich nam ze gîsel;
daz doch âne unprîs ergie:
ich gebôt noch under helme nie
durch vîende kraft sicherheit.
do ich ûf dem jagene mich verreit
in poynders kraft biz ûf daz mer,
der künege entschumpfiertez her
sâhen, daz mich daz ors vertruog.
dannoch het ich crefte genuog.
wunde und gesunde zesamen sich liezen,
mit vîentlîchem sliezen
gelîch der wer sî tâten.
dô sî bekovert sich hâten,
von dem mer sî hurten ûf daz velt.
menlîcher taete lônsgelt
bôt ich für vliesens ungewin.
dise drîe künege hurten în:
synagûn und halzibier
( den dritten künig valt ich schier),
die zwêne mich dô ranten an.
die lanzen het ich vor vertân,
des muost ich pîn hie lîden.
tschoyse mit vîndes nîden
halzibier ich durch den helm sluog,
daz ez bestaht. sîn ors in truog
von mir, daz ich sîn niht ensach.
mit starkem hurte daz geschach.
synagûn ûf mich treip
( mîn swert sus in dem helm beleip),
alse ein strô man mich zerreip. mit der fûst sluog ich maneg gebot,
dicke rief ich hin ze got,
einem heiden zuht ih ein swert,
des güete niht wan einen slag mich wert.
dâ hielt ich aber blôz als ê.
von starkem hurte geschach mir wê,
si triben mich umbe alse einen bal.
grôz wart der genesen heiden schal,
tervigant gap nû niuwen dôn.
nû hurt ûf mich von talimon
mit einer starken lanze
und wolt betwingen mich fianze.
der küneg mit kraft die ûf mir brach:
den ich mit der gnippen stach,
daz er von dem orse seik.
alêrst mîn ungelücke zuo neik;
ir kraft mich hurte zuo der habe.
do wart mir mîn ors geslagen abe,
des kraft mich dannoch alsô hielt,
biz mîn fröude ein fianze spielt.
daz wart unzägelîch doch getân.
von dem ors muost ich erbeizen sân,
daz viel nider und was tôt.
ich galt mich doch mit karles lôt
mit vil werden künegen drin.
des muoz mîn frowe geziug hie sîn.
die sît ze todierne kâmen
und die küneg gebalsemt dâ nâmen,
der jaemerlîch gebaerde rîch
wolt niht enbern, sî saehen mich.
daz fuogte mir ze saelden sich. ûz der prisûn man mich nam,
alse ez ir sît ze saelden kam.
ir vîentlîch gunst mir wird jach.
âvoy, in welher wirde ich sach
mîne frowen hie, die küniginne.
fro vênus, diu götinne,
wart nie sô hôh geschoenet.
sî gie des tages gekroenet,
wande ez der göte hôchzît was
in ein jardîn, dâ grüenez gras
der meie durch fröude hât gestecket.
vil maneg schoen bilde dâ wecket
mannes herze, die vor in sâzen.
ir klâre schoen gelîch sich mâzen
dem wunsch, ouch grüezet sî hôh geburt.
tybaldes fröude in jâmers furt
ertranc, dô er urlobes gert.
wil hôhes lobes er mich wert
vor ir und den küniginnen drin
und bevalch mich oft der künigin,
daz sî mit huote mîn wol pflaege.
diu süeze daran was niht traege.
ir blik mich dicke von sorgen schiet,
sô sî mit sehene mich erriet:
daz zeigte mir ie gein fröuden hin.
ouch kunde ir wîslîcher sin
underwîlent mich hazzen
und gein mir mit helfe lazzen,
daz ich der nôtdurft enbar.
diz verstuont ich ze fröuden gar,
alse mir diu ougen zeigten dar. zorns ich underwîlen engalt.
nu entwürt mîn frowe hie tybalt,
dô er bevalch mich sô tiure:
« sich hât dîn tugent ie sô gehiure
gein mir mit ganzer liebe erboten,
daz ich des swer bî mînen goten,
ê daz der helt wurde verlorn,
daz ich ê wolt der göte zorn
dulden, ich geswîge dîn.
vil süezer friunt und herre mîn,
var froelîch und gehabe dich wol!
mîn triuwe in wol behüeten sol. »
daz geschach, sus schiet er.
der rede ist hie mîn frowe wer,
mit der wîl ich erziugen daz.
iewederhalp gekrônet saz
ein künigin, diu dritte vor ir,
der rîcheit ich gar verbir;
ich mocht ir halp nicht volrechen.
nu begunde gehügde fröude mir wechen
oft hie der küniginnen blik,
swie toetlîches sterbens strik
mîn fröude ze jâmer het gebunden.
nû gap âventiure stunde,
daz sich tybalt durch helfe entseit.
alse ich vor jach, ir wîsheit
fuogte, dô týbalt danne kam,
daz man herûz mich ofte nam.
in dem sinne tet sî vor in daz,
daz man behuot mich deste baz.
gein mir sî güet doch niht vergaz. vil heiden mîner saelde bevilt.
eines ich schâchzavel mit ir spilt:
daz spil mir wernde fröude brâht.
vil ofte ich an ir schoen gedâht,
daz diu solt got enpfremdet werden,
und rief ze himel an die werden
« küneginne, muoter unde meit »,
dô sî mir mat het geseit
eines tages ûf der küniginne.
nû was daz gar ûz mîme sinne,
daz diu küniginne franzoys kunde.
ir sêle flust ich klagen begunde,
dô mir daz spil sô misseriet.
diu küniginne die klage erriet
und behielt die an den dritten tag,
dô aber mîn saelde ze fröuden wag
unde ich kom ze hove alse ê.
nâch dem tische wart niht rede mê,
ein spil sasten wir wider an.
nû sprach diu küniginne sân
en franzoys, des ich sêre erschrach:
« ir rett, des ist hiut der drite tach
von einer werden künigîn:
wie mohte diu magt und muoter sîn?
solte diu gebern und wîp niht wesen?
her markîs, ich wil sîn niht entwesen,
ir bescheidet mir von der megde daz
ald ir sult doln mînen haz. »
sus twanc hie mîn frowe mich,
daz ich ir beschiet die tât, als ich
die wiste. dô bedâhte si sich. do sî den gelouben het vernomen,
wie ez was und wie ez moht komen,
der geloube ir gâhes wol geviel,
des toufes fröude in ir herze wiel.
ze disen frowen nam sî rât.
dô si in die rede entslozzen hât,
zuo dem toufe wart in gâch.
in vil kurzem zil darnâch
diu künegîn ir bereiten bat
einen kiel und jach, sie wolte die stat
rûmen durch des gevangen willen
und der heiden rede stillen,
und bevalch mich einem emeral,
darzuo dem hove überal,
daz sî mit huote mîn pflaegen wol.
dise rede ich kürzen sol.
doch was mir kunt von ir getân,
daz sî mich bringen wolte dan.
der kiel nu bereit wart.
und diu süeze was ûf der vart,
diu reine urlop ze mir dô nam.
ein vîle mir ze tale kam,
damit ich vîelte des tages stunde,
ê ich die nagel vervîlen kunde.
doch lôste ich ûz den poyen mich.
der tag der naht nû neiget sich.
nû kom alhie diu valsches laere
und slôz ûf den kerchaere.
sî zôch mich ûz mit ir wîzen hant:
ich waene hie mîn bruoder von brûbant
soliche kraft noch nie an im vant. ich wart mit kraft ûz gezogen.
ouch was mîn helfe vil unbetrogen
an den vier fürstinnen hie,
der helfe mich triuwe ouch sehen lie.
dô ich ûz dem kercher kam,
diu künigîn mich mit armen nam,
ir minnekus sî mir bôt.
swaz ich in der prisûn nôt
erliten hât, diu was nû hin.
diu künegîn fuorte mich nû în,
da tybalt und sî in liebe lâgen.
die frowen vier unser pflâgen,
biz daz sî solte ze schiffe gân.
swen minne ie twang, der sol verstân,
ob mich iht minne twunge dâ,
dô ich ir lag ân huote nâ,
der mîn sêl und mîn herze gert.
daz minne dâ wart von mir entwert
minnsüeze und minnelîhens,
owê des verzîhens
in minne durch geloubens êren!
mich kunde wol pînen lêren
manic süezer umbevanc.
doch was ich des lîbes niht sô kranc,
ich enhet wol minne dienst getân:
sus bin ich noch ir minne ân,
daz weiz sî wol unde got.
nû vil schier kam uns ein bot
von disen frowen vier,
der louf was snel alse ein tier,
daz wir ûf waeren schier. mînen harnasch man mir dô zeiget.
des was ungeveiget
alêrst mîn leben von den heiden.
ich gedâht der alten leide
und wolt mich gewâpent hân.
diu künigîn wolt des niht lân,
mînen harnasch sî dô teilt.
diu lieb mir aber fröude heilt.
die frowen in teilten unter sich,
helm und swert, daz truog ich
und frowenkleider darobe.
ouch was diu liebe der minne ze lobe,
daz mîn frowe hie truog den halsberch;
daz was doch niht küniginnen werch.
zuo dem kiel brâht sî mich zehant.
daz ez nie mensche bevant.
wir wâren bereit und fuoren dan.
nieman weste, daz ich was hin an
alhie des kieles ingesinde.
nû triben uns sêr die winde.
ûf dem kiel von mir rede ergie
von der künegin und den frowen hie.
daz hôrt ich wol in dem kastel.
nû wart diu rede schier âne hel,
daz diu künegîn wunschte mîn.
dise frowen ouch klagten swachen pîn,
darinne ich âne schulde lag.
nû hât geneiget sich der tag.
diu künegîn bat gewinnen sân
den marner. sî sprach: « sage an,
ob dîn kunst mich bewîsen kan. » der marner sprach: « wol âne mâze. »
« sô sage, kanstû die strâze
gein kristenlande? » « jâ, frowe, wol! »
« dîn sin sich bedenken sol. »
« ich hân sî gevarn drîstunt. »
« so wende die segel sâ ze stunt
und kêre gein kristenlande die slâ,
wizze, der gevangen ist uns nâ,
und wilt dû des hulde hân. »
der marner dô rihte sân.
des hôhen meres und uns jeit.
dem emeral was hie daz varn leit,
der verstuont sich an der sunne wol.
sîn herze truog siufzenbaere dol.
den marner warf er under sich.
er sprach: « dû solt bewîsen mich,
war dîn varn sî gewandt. »
nû rief diu künigîn zehant,
daz ich durch helfe kaeme dar.
mîn slâ wart vil bluotvar,
ich sluog, alse man sider zalt,
âne die, die mîn zorn valt
in daz mer und fluzzen hin,
aht und hundert, alse ich bin
bewîset sider, und ist mir leit.
diu künigîn ouch selbe streit
und ir frowen, der triwe was ganz.
sî buten alle nû fianz
und swuoren kristenen gelouben.
nu begunde uns fröude touben,
dô wir gefuoren den sehsten tag.
der noklier ûf steik, als er ê pflag:
sîn ruof uns fröude widerwag.
der noklier kôs, daz uns ein her
nâchfuor ûf dem breiten mer.
die zogten sêre, in was gâch.
der noklier rief unde sprach:
« nû wol ûf, der genesen wil!
bereit iuch ze wer! des tôdes zil
uns ist gestôzen. owê nû!
der heiden kraft uns gâhet zuo.
nû seht iuch für, her markîs!
begienget ir ie hôhe prîs,
daz lât nû gein den heiden schînen,
alde ir lîdet wirser pînen,
diu künigîn diu ist gar tôt. »
ûf dem kiele huop sich nôt
von alten und von jungen.
doch was ir muot vil unbetwungen,
daz sî got iht widerseiten
noch an dem gelouben verzeiten.
wir bereiten uns ze wer zehant.
nû kurn wir diz einlant
des burggrâven, der hie ist.
noch sante uns der süeze krist
vor den heiden in die habe.
mit den frowen îlte ich abe.
do ich hendelang begreif daz lant,
die künegîn nam ich an die hant,
dâmit die frowen, die hie sint,
und ouch disiu edeln kint,
mit den ich anz gebirge gâht.
dô uns der wint ze lande brâht,
der heiden her nû sêre nâht, hundert kalêden wol bereit.
des kieles gesinde nû niht beit,
si volgeten an daz gebirge mir.
ist iu mîn komen liep, sô sult ir
dem burggrâven alle danken hie,
der uns sô tugentlîch enpfie
und gap uns in angest rât.
sîn tugent uns sô behalten hât,
daz ichz verdienen niht enkan.
die heiden uns belâgen sân,
nâch tybalt sî sanden hinder sich;
wan, dô sî niht funden mich
in der prisûn an dem dritten tage,
nû wizzet wol, dô huop sich klage
nâch der küniginne hie.
ir kraft sich dô zesamne lie
und îlten sêr uns nâh ze varn.
daz kund der süeze got bewarn,
der uns dâ brâhte dem lande zuo.
sus wâren wir belegen nû,
tybaldes kraft wir widersâzen.
do wir hin und her gemâzen,
wie wir uns entseiten in
( vor der burg was her und hin
pfädelaer, drîbok und blîden
für vîentlîchez lîden)
der burggrâve, ich und sîn veter -
nû kom des nahtes ein gots weter,
alse sîn güete wirt dicke kunt,
und sluog die kalêden in den grunt.
maneg herz dâ wart von jâmer wunt. der kalêden einiu niht genas.
des burggrâven tugent nû was,
daz er durch unser beider bet
unserm ellende ze liebe tet,
und durch kristengeloubens êren
geselleschaft uns wolde mêren,
daz die künegîn iht verdrüzze,
und diu burggraevîn ir lîht entslüzze,
daz an gelouben ir sich süezet
und kristenzuht ouch grüezet:
daz hât sî mit ganzer lieb getân.
sus geleit der burggrâve uns dan
ûf einer kalêden durch gemach,
daz ir von vorhten niht geschach:
mit fröuden er uns her brâht.>
diu ritterschaft nû elliu gâht
und erbuten dem burggrâven sich
der künig sprach:< nû wizzet, daz ich
iwer wird darumbe prîsen sol
und sô mit liebe danken wol,
daz ez iu bringet êren solt.
ouch sul wir der burggraevinne holt
sîn durch fröuwelîche tugent,
daz sî in kleiner jâre jugent
wîplîcher güete stam sô stîget.
edeler ritter herz ir nîget
durch sô süezez erzeigen.>
heimerîch sich neigen
begunde zuo der süezen
mit lieplîchem grüezen:
< wir suln iu ellendes büezen.> der künec sich erbôt der schoenen gar.
nu begunde diu ritterlîche schar
sêre wundern dirre erbeit.
der küniginnen wart vil dank geseit
von manegem edeln munde dâ.
grâve heimerîch sî kuste sâ,
der künig sî vil ofte triute:
< diu lieb herzenlieb bediute!>
er vie sî dicke bî dem kinne:
< wol dir, vil reiniu küniginne,
daz wir die fröude hân von dir!>
< der künegin nam sî nû von mir,
ich wil nû marggraevinne heizen,
der nam kan mich ze liebe reizen:
er stêt mich hôhe, ich wil in hân.>
der künig lachen des began.
< umbe tûsent krône gaebe ich niht in,
er ist mir liep,> sprach diu marcgraevîn
< ir seht wol, ist er wirde wert:
an im ist, swes mîn herze gert.>
arabel von liebe rette nû vil.
nû huob sich manger hande spil,
alhie bûhurt und dâ stechen.
sus erborten sich die frechen
vor der küniginnen hie,
diu schowen an diu venster gie,
mit ir diu klâre burggraevîn
und die vier meralîn,
juncfrowen, frowen rîch gezok.
von pfellor kursât unde rok,
der stuont von golde als ein stok( hie was ein rîch gefloriertiu schar),
darunder moht man nemen war
kleiner hemde wîz sîdîn.
nû muost âne arabel minne sîn
der markîs hie, als er jach,
swie suoze er gebildet sach
arabel, diu sîn herze truoc.
hie was nû fröude. man gap genuoc.
biz an den sehsten tag daz wert.
der keiser dô urlobes gert
und swaz der hôhen mit im was.
nu erbeizt under dem palas
grâve roygier von týnant,
dem markîs was er an sippe genant:
der was durch enpfâhen komen.
von dem wart liebez maer vernomen.
dô er gesalwiert den markîs,
er sprach:< iwer hôher prîs
kan sich mit tât wîten zeigen.
wir heten iuch für den veigen:
nu habt ir in vancnüsse prîs errungen.
ist ritter ie vor sô wol gelungen
in unser zît? des enwaene ich niht
und waene ouch niemer geschiht
künegen, fürsten, grâven, vrîen.
ir enhabt niht ûf die drîen,
ez muost ein waeger wurf sîn,
sîd ein sô hôhiu künigîn
zwein krônen durch iuch widerseit,
und der wirde was sô breit:
nû wizzet, daz sî liebe jeit. lieb hât sî iu erzeiget wol.
ir lieb iuch nû stiuren sol
âventiur in allen wîs.
der bâbest lêo ist ze parîs:
und welt ir nû des toufes îlen,
so enlât ez niht verwîlen,
sendet grâven heimerîchen dar,
ê daz der bâbest von dannen var.
mîn neve kan ez werben wol:
durch iwer triuwe er ez werben sol.>
der markîs danket im sêre dô,
der rede wart er von herzen vrô.
der küniginnen sagt er daz.
der fröude begunde sich hoehen baz
durch des toufes zuoversiht.
< ir hoert wol, wes mîn neve hie giht,>
sprach der markîs ze heimerîch.
< herre und vater, tuot dem gelîch,
ob ich dîn kint ie wurde,
und hilf mir abe der swaeren burde,
daz diu künigîn getoufet werde,
vater, in sô hôhem werde,
sît uns der bâbest ist nâhen bî.
daz dîn dienest dâbi sî,
herre, des getriuwe ich dir.>
heimerîch dô sprach:< sô rit mit mir,
berhtram, mîn sun, und kýbert:
urlobes von dem keiser gert.
den touf an ir da enwirret niht:
geêret sich der bâbest des giht,
alse er sô hôhe boten siht.> dem künege diu rede wol beheit.
< der bâbest die reise niht verseit.>
der küneg und heimerîch schieden dan.
die herren sich zerliezen sân,
die mit dem künege kâmen dar.
daz grâve heimrîch mit im var,
daz stêt wol und ist guot.
nû hoert ê, waz der keiser tuot,
ze arabel nam er urlop hie.
diu burggraevîn mit ir gie.
er sprach:< ich bevilhe iuch got!
mîn lant, mîn liut iwer gebot
nâch willen muot sol sliezen,
nieman tar des verdriezen.
darzuo ich selbe, swie ir welt,
gebietet mir! iu sî geselt
mîn herze, mîn muot durch muoten,
sît ich iuch funden hân sô guoten.
des fröuwe ich mich für den markîs,
von dem ir noch seht vil hôhen prîs
durch minnegerendez zeigen.
alerêrst beginnet sich neigen
iwer herze kristenlîcher süeze
als ir iuch minnebernder grüeze
verstêt, der kristenliebe pfliget.
alrêrst iuch unhôhe wiget,
heidenlîcher minne gruoz.
zürnet niht, süeze, daz ich von iu muoz;
durch iwer êre daz geschiht.
ouch enlât des mîn frowe niht,
ir triuwe iuch gerne von herzen siht. zuo dem toufe wil ich iuch sehen.
küneginne, ir müezet liebe jehen
von ir und unser alten muoter:
fürstinne wart nie guoter
danne diu graevinne irmetschart.
ouch ist darumbe mîn fürvart,
daz ir geruochet mit uns sîn
ze dem toufe und mit der künigin.
dâ werden wir iu dienstes undertân.>
sus schiet der künig von ir dan:
ir liebe zesamne was geweten.
vrîen, grâven wârn gebeten
von dem künege und dem markîs,
daz sî durch kristenlîchen prîs
arabel toufe waeren bî.
waz fröuden hie ze hove nû sî?
die fröuden alle entwichen sint.
ich waene, daz terramers kint
von dem markîs ein schimpfen dolt,
ob sî wolt und obe er solt.
daz sî der wîle verdruzze niht,
manege kurzwîl doch hie geschiht:
ir rôter munt wart niht gespart.
alse dem markîs diu eine wart,
( die liute muost er fürhten hie,
ald diu burggraevin mit ir gie
ald der vier frowen ein):
sô was im minneliebe schowen.
dô mohte man minneliebe schowen.
bî berhtrames frowen,
an der diu minne ouch kunde bowen, diu künegîn al die wîle slief.
die sî vil dicke umbeswief
durch minnebietens liebe.
torst der markîs ze minnediebe
hie sîn vor den liuten worden,
er het gesünt mit kristenorden,
sît er sî nû hie heime het.
daz beiten im ze herzen gêt.
gehabe sich wol! daz muost nû sîn.
heimerîch und die gesellen sîn
von loys kêrten gein parîs.
der grâve was an werben wîs.
den bâbest leo er dâ vant.
nû bereit er sich ze hove zehant
mit rîchem kleide, alse fürsten zam.
mit im gie kýbert und berhtram,
die ouch bêde fürsten wâren.
nâch franzoyser sit gebâren
enpfiengen sî geistlîchen gruoz:
den bâbest sî kusten ûf den fuoz.
darnâch sî ûf stuonden wider
und kniweten für den bâbest nider.
heimerich sprach dem bâbest zuo:
< vil geistlîcher vater, sît daz dû
an gotes stat für sünde hie sitzest
und mit geistlîcher lêre uns witzest,
sô bistû von gote der urspring,
des fluz sundeclîchiu ding
mit lêre erweschet unde reint
( swes herze daz mit gelouben meint),
des unde mit got sich hât vereint. nû bistû got an gotes stat,
dîn gebot in gote tuot sünden mat,
dîn güet vil siure süezet.
mit ganzer süeze dich grüezet
loys, dîn sun, der werde keiser,
des gerehtekeit sih heiser
niht zeiget in ungerihte süezen.
vil kintlîchez grüezen
alse kinde wol ze vater zimt -
dîn heilikeit daz für wirde nimt,
daz wir dich von im grüezen sus.
sîn diemuot biutet dînen füezen kus.
ouch solt dû hoeren, waz er wil:
des himels fröude, der engel spil
ist des sünders widerkêre,
den valsch geloubens lêre
an toufe unz her verirret hât.
nu ist er sô süez, des tugent sich lât
dicke in süezer helfe kiesen!
kylloys, mînes kindes, fliesen,
des prîs der heiden kraft verjeit -
alse der franzoyser lant wol seit,
daz werdekeit sîn hant beslôz,
des al den heidentuom verdrôz,
swer sîn prîslîch gebâren
sach und doch in jungen jâren:
sîn tât ir aller kraft beweget -
den hât tschumpfentiur geleget
dem jâmer ze einem pfande.
nû hât in von dem lande
brâht, die man in wirde ie nande. sî was des landes künigîn,
terramers barn, der liehter schîn
uns süezet mînes kindes kunft.
ouch hât der touf sigenunft
an ir genomen, daz sî des gert.
nû ist ir werdekeit sô wert,
daz ir dîn wirde sol bieten wirde
durch ir namen und des toufes girde.
des bit der küneg, sô ger ouch wir.>
der bâbest sprach:< sô wol dir,
daz von dir der sun ist geborn,
des flust nâch gewinne sus was verlorn
und des vliesen solich vinden vant!>
der bâbest sante dô briefe zehant
dem keiser und enbôt im daz,
daz er sich bereite deste baz,
wan er âne aller slahte ruon
bî dem rôden z' aveniûn
solte sîn an dem zwelften tage
durch des hôhsten lôns bejage,
sîd ez der frowen nâhen waere,
und ouch dem lande kunt daz maere,
dâ got solher dienst geschaehe.
heimerîch mit balder gaehe
gein dem keiser wider reit.
und sagte, daz man solte bereit
an dem zwelften tage sîn.
darnâch er zuo der künigin
berhtram unde kýbert
wider sante. der beider herze gert
gein ir lieb: des was sî wol wert. arabel der touf liebte sêre.
durch des marggrâven êre
ze orans sî balde kâmen.
den markîs sî sunder nâmen
und seiten, wie der bâbest sprach,
und wie er in ganzer fröuden jach
und bat sî willekomen sîn.
der markîs daz seit der künigîn,
daz gap ir muotes fröude vil.
nû bereit sich ûf daz selbe zil
der küneg, heimerîch und der markîs.
diu burggraevîn in alle wîs
trahte, wie sî kaeme dar,
daz man arabel naeme war;
umbe sich selben sorgete sî niht.
sî tet ez durch der liebe pfliht,
daz sî noch in ir pflege was,
nû hiez man ûf den palas
tragen der küniginnen kleider -
ich meine doch ir beider,
der burggraevinnen und der frowen.
nû moht man rîcheit schowen
von maneger hande pfellorkleit.
diu burggraevinne zuo ir seit:
< het ir ein frowenhemde nû,
des rîcheit sich gelîchet zuo
disen reinen pfellen hie,
sô wart küniginne nie
gekleit sô rîch ûf kristenerden,
noch nimmer mêr kan werden.>
sus sprach sî zuo der werden. diu pfalnzgraevin des entwürt ir:
< frowe, man het bereit mir
ein hemede, daz ist sô kluog,
daz nie frowe bezzerz getruog
noch enhein sô schône.
ez ist geworht ze liône
und ist von rîchem werke kluog.>
daz hemde man dô dar truog,
daz was mit golde genât sô wol,
buosem und ermel berlen vol
daz ez doch was ze doln.
nû hiez diu burggraevinne holn
ein hemde, daz was dem ungelîch,
des tiure was sô werkesrîch,
daz jenez dûhte bî dem swach.
diu burggraevinne zuo ir sprach:
< daz hemde zimt wol küniginne.>
diu künigin sî bî dem kinne
vie und kuste sî sâ:
< swie wir doch waeren in leide dâ,
sô wol mich, daz ich iuch ie gesach!>
der frowen munt dô aller jach,
daz hemde gelîch dem niht waere.
daz ander gap diu minnebaere
diunalden, der meralin.
dise rede lâzen wir nû sîn,
von dem werke wirt mêr geseit:
diu künegîn ist nû gar bereit.
der markîs und sîne gesellen,
sehen, waz die tuon wellen!
in fröuden schiet hin diu stunde.
der tag nû nâhen begunde
nâch sînem alten funde.
der markîs sich hie sûmpte niht.
des bereitschaft man nû siht,
kleider, örse und schoen pfert,
der varwe gein frowenkleit sich vert,
swarz, wîz und apfelgrâ,
sumelîchiu bunt, diu vant man dâ,
der wart dem markîs vil gesant.
bernhart im gap von brûbant
zwei schoeniu ors durch liep enpfâhen.
diu triuwe lag im nâhen,
die im diu liebe machete zam.
der pfalnzgrâve berhtram,
der sît oranse hât gepflegen.
des triuwe het sich niht verlegen
gein dem markîs und der küniginne.
der erbôt er solher liebe minne,
daz man nû wol triuwe dâ vant.
zwelf scharlachen von engellant
und alse maneg rîch baldekîn
gap er hie der künigîn,
zwei gespenge, vier rîch tassel
und dem markîs vier örse snel.
der gâbe het er niht genomen
wan durch niu enpfâhens komen
und er in durch liebe bat.
ganziu lieb het wol dâ stat,
dâ wont niht valsches under.
dem burggrâven gap er sunder
ein schoen ors und dem emeral.
in sînem herzen sich niht hal
ganziu lieb âne underval. des burggrâven pflag der markîs wol.
nû kam der tag, daz man sol
durch toufen zuo dem bâbest varn.
ouch wolt der keiser des niht sparn,
er kom hêrlîchen dar.
der markîs nû alsô var,
daz êre sîn geverte sî.
nû wâren im noch durch liebe bî
swaz ich ir vor hân gezalt.
der triwe was noch ungevalt,
sine füeren prîslîchen mit
alse vor durch enpfâhens sit.
ouch hât gelernet in der stunde
arabel, daz sî wol kunde
in dem touf sich entsagen.
nu begunde man ab orangse tragen
ûf die soumer rîcheit vil.
videln, harpfen, rottenspil:
der palas dicke lûte erklanc.
ouch huop sich vil grôz gedranc,
ê man geleit die soumaere;
wan die truogen alsô swaere
bettewât und vil matraz,
von golde und silber manig vaz
und ouch sumelîch von gesteine
in golt gesenket reine.
darzuo von rîchen frowenkleiden
minneclîcher schowe weide
swer solt hie ze hove vant.
kandarîs sich underwant
kamer und soumaer zehant. den touf er ouch enpfâhen wolt.
silber, gesteine, pfelle und golt
und al der küniginne kamer,
ahzek soumer, die nam er,
die gar die kamer truogen.
ouch het er mit fuogen
ein rîch gezelt ûf geladen.
daz wart ûf týbaldes schaden
ze aveniûn ûf geslagen.
zehen soumer daz muosten tragen.
dô ez nû allez was bereit,
kandarîs nû für reit
vor den soumern, daz was sîn reht.
einschilte riter und manig kneht
volgeten vor gein der stat.
der künegin man gezogen hât
ein pfert, daz ir der keiser sant.
des pferdes schoene mich ermant
daz diu magt amander reit,
do ir junalet tet sicherheit
ze karitol vor der künigîn,
dâ vil liehter antlüt schîn
vil ritter herz ûf minne twanc.
diu âventiur diu waer ze lanc,
dâvon er sicherheit hie bôt.
küneg prinel was nâch ir minne nôt
und het gesworn einen eit,
er wurde betwungen sicherheit,
daz er nimmer kaeme wider.
sus valt er disen ritter nider.
diu tjost im gap ir minne sider. vor tungenal sîn tjost ouch sluoc
einen ritter, der prîs genuoc
ouch het, daz was segremors.
sîn süeze amýe dulcicors,
diu fianze pînte sere.
nû tete nâch minne lêre
der markîs gein arabeln hie.
an sînen arm er sî vie:
< ich wil dich durch kristenruom,
süeziu, küssen in dem heidentuom
tybalden ze leide.>
des lachten sî dô beide,
arabel und diu burggraevîn.
der burggrâve sprach dô wider in:
< ir minne sich iu hât geselt:
si ist iuwer, tuot swaz ir welt!>
er huop sî ûf und kust sî dô.
sî beidiu wâren des toufes vrô:
diu liebe wol ze minnen zam.
der burggrâve tet nû alsam:
mit kusse er huop die sînen dar
ûf ein pfert, daz was blancvar,
ein ôre swarz, daz ander rôt.
ein strich sich durch den rucke bôt
hin ûf den zagel gar ze tal,
des varwe rôt und doch val.
diu hielt bî arabeln dâ.
pferet swarz, rôt und apfelgrâ,
der zôh man ân zal den frowen dar.
nû was bereit diu minneschar.
man nam hie minne süeze war. ûf die soumer wart geleit
manig rîch, toufbaere kleit
knappen, ritern, den frowen hie.
der emeral zuo dem markîs gie:
< nû wil ich, tugentlîcher degen
wîp und kint ze wâge legen
durch iuch und durch den hoehesten got
und durch der küniginne gebot,
durch die ich hân geliten nôt,
diu mich des bat und gebôt
sît sî kristenê nû gert
durch iuch, wan ir sie liebe wert,
der sî mit rehter liebe pfliget.
ob gein iu mîn saelde nû für wiget,
sô daz ir prîs zeiget an mir,
sît ich lêhens eigens nû enbir,
daz tiurt iuch an werdekeit.
mîn dienst mit dienst iu ist bereit
iemer, al die wîle ich lebe.
götlîchiu helfe mir daz gebe,
daz ich iu beiden gediene sô,
daz iuwer wird sîn werde frô
und ich getiurt von iu beiden!>
< wir sîn iemer ungescheiden;>
sprach ze dem emeral der markîs,
< iwer triuwe und iwer hôher prîs,
den arabel mir hât von iu geseit,
des enwiste ich niht, und ist mir leit,
daz ich iuch niht baz gehalten hân.
mîn triuwe daz sol nû understân,
diu iu wirde und êren gan. sît frô und gehabt iuch wol!
unser beider triuwe iuch lieben sol,
den touf sul wir iu lieben baz.>
darnâch der markîs nû ûf saz,
der burggrâve und al diu ritterschaft.
den markîs twang liebe kraft:
der küniginne zoum er dô nam.
arabel daz für liebe nam,
manegen blik sî an in warf.
der markîs nû niht beiten darf,
küneg und bâbest sint bereit.
nû was daz velt rîch bekleit
mit rôten rôsen und kurzem grase.
manig rîcher bluomenwase
daz velt hie beschoenet.
der vogel stimme doenet,
daz maneg foreht des erhal.
ouch was daz velt überal
mit gezelden wol bedecket.
maneg rivier, des fluz da erwecket
senek gemüete, swen daz twanc.
vil klârer flüzz überswanc
der heid rôsen ûf der blâniur.
maneg reine wîbesbilde gehiur
ûf dem plân in den rôsen wuot.
ouch het bedaht der boume bluot
vil gestüel von bluomen rîch.
diser rede ich hie entwîch:
vil bluomen was hie veldes dach.
diu gezelt man eine mîle wol sach,
den man vil rîcheite jach. vil gezelde was vor aveniûn.
waz nû der keiser welle tuon
und ouch diu künigin sîn wîp?
diu hât geziert ir süezen lîp
gein arabel durch liebesehen.
hie sol man triuwe gein liebe spehen,
diu triuwe sich hie gein liebe wiget:
ob lieb hie triuwe an gesiget,
daz ist der liebe lieb. unstaet
frô wendelmuot die liebe maet
mit der virwitze segens abe.
man wil, swâ liebe triuwe habe,
daz diu lieb niht gaehes zergê.
nu bedaht hie bluomen unde klê
daz velt den rôden gar ze tal.
vil rîcher gezeld sich niht hal,
ûf geriht in vil manger wîs.
nû het ouch hie kandarîs
tybaldes gezelt ûf geslagen.
hie mohte man von rîcheite sagen,
swer des paulûns nam rehte war.
von reinem pfellor was ez gar
maneger hande varwe gesniten:
vorn wie tybalt kom geriten
von gejeides kurzwîle,
und wie durch enphâhens île
arabel im engegen gie
und in mit minne kus enpfie.
anderhalp ein schoen gestüele was
von liehten bluomen unde gras.
vil megde dâ die bluomen las. frô vênus was hie ir weide,
daz sî hie sâzen beide,
diu sî beidiu in liebe twanc.
unminne werben was noch kranc
ir beider liep ze stoeren.
von der dritten sult ir hoeren:
daran was kurzwîle vil,
bûhurt unde ritters spil.
tybalt daran den prîs behielt,
von der diu sîn für eigen wielt.
diu vierde want, diu was hie:
ein wek gein einem foreht hie
wol geblüemt nâch meiensiten.
mit zwein valken sî beidiu riten.
der meie sich het erzeiget.
der valken sich eier het gesteiget
ze stôze nâch einem vasan.
diu fünfte want, dâ stuont an
daz ze sehenne was sô guot:
wie in einem rivier wuot
maneg schoene bilde durch vische vâhen.
etlîchiu het in ûf ze nâhen
gehaben daz hemde, daz man lîht siht,
des ein herze wol für fröude giht.
diu sehste want, diu was rîch,
den fünfen gar ungelîch.
darinne ein rîch bette stuont
daran diu minne unminne suont
zwischen tybalt und der künigîn.
ouch saz, alse ich bewîset bin,
vor in vênus, diu gottin. tervigant saz schône
und appollo in einem trône,
gekroent in gotlîcher wunne.
iewederhalp mân unde sunne,
gestirnt alse ein himelrîch.
dirre göte iegelîch
einen brief lie ze tal,
der beider sprechen sich niht hal,
swer ez heidenisch kunde lesen.
der eine sprach:< iwer beider wesen
in liebe von uns gehoehet sî.
ouch sult ir sîn unminne vrî:
unser gotlîch kraft iu daz gît.>
der ander sprach:< diu bî dir lît,
ein wîser sin sî beslieze,
sô daz sî minne niht verdrieze.
ir minne habe minne welens gewalt
und êr an manheit ungevalt
in heidenischem prîsen.>
dirre bilde wîsen
in dem samît was mit golde erhaben.
ouch was mit reinen buochstaben
diu bilde betiut und ir tuon.
daz gezelt für aveniûn
mit flîze ûf geslagen wart.
rîcheit sich hie niht spart
an mangem bilde, als ez lebt.
ein huot ob dem gezelde swebt
von rîchem pfell, darûf ein ar
von liehtem golde nam man war,
des glanz daz gezelt erlûhte gar. vil rîcher lîsten ziert die winden.
daran moht man vinden
vil tier in den samît geweben
von golde, alse sî solten leben,
der ougen wâren berl wîz.
an den wintseiln lag ouch flîz,
die wâren von portsîden.
ouch was von reinem snîden
zwelf knöpf ûf dem gezelde,
die man ûf dem velde
mêr denne eine mîle kôs.
von weter ir schîn sich niht verlôs.
man sach ie ûf der wende zwên.
hie ob dem huote sach man stên
einen grôzen knopf von golde gar,
darûf ein spiegel, darob der ar,
von dem ich vor hân geseit.
daz was durch die kluokheit,
daz man sich in dem spiegel sehe,
und in des schîn verjehe,
ob in an zuht iht missezeme,
daz sî der schîn dâvon neme.
des gezeldes pflag kandarîs,
mit im manig heiden wîs,
die den göten wâren enpfaren.
dise rede sol wir nû sparen:
diz gezelt arabel kôs,
dô sî riten sorgenlôs
ze aveniûn die strâze hin.
zuo dem markîs sprach diu künigin:
< wol mich, daz ich, herr, bî dir bin! herre, sihestû jenez schoene gezelt?
wie daz zieret der bluomen velt?
tybaldes daz was und ist nû dîn.>
< vil süeze frouwe und fröude mîn,
des wil ich mit liebe danken dir,
ob dû wilt liebe halten mir,>
der markîs zuo der süezen sprach.
< mîn liebe dir ie liebe jach,
ouch wil mîn triuwe dir triuwen jehen.>
nâch der rede begunde man sehen
von pfellor manig lieht banier.
ouch kuren sî dô schier
den küneg mit sîner rotten komen.
über eine wîl dô wart vernomen
maneg busûne und tambûre slag.
der markîs sich nû niht verlag,
dem ward ze sînem orse gâch.
bedaht mit pfell daz gie im nâch
und dem burkgrâven daz sîn.
dô sprach diu schoene viversîn
dem burkgrâven ir wirte zuo:
< herre, daz man ime alsô tuo,
daz mîn frouwe iht werde verdrungen!>
diu orse schône sprungen.
dô der markîs nû ûf gesaz,
kusses er dô niht vergaz.
dem emeral bevalch er sî.
der burkgrâve reit ime bî,
des ors ouch wol in sprunge gie.
kýbert dô bevalh er hie,
der er vergaz mit liebe nie:< bruoder, lâ dir bevolhen sîn
arabel und die burkgraevîn!
daz gedrenge wirt grôz.>
nû kom ein bûhurt, des stôz
vil ganzer schilt ze stucken kloup.
des melmes rêr den helden stoup
sô teilte mit, daz manz bevant.
nû hurt der keiser al zehant
hin dâ er arabeln sach.
daz gebende er ir von dem munde brach
und kuste die minneklîchen sâ:
< diu künigin ist uns nâ,
der fröude ist ganz, ob sî dich siht,
( in den bûhurt getorst sî niht)
und unser muoter irmenschart
ouch wil dich sehen. der kiusche bewart
ist her an untaete kranch,
der reise soltu ir sagen danch;
ir junger lîp der ist ungewon.>
den küneg der bûhurt treip hin von,
daz er muost zuo der ritterschaft.
der bûhurt sich in einander haft,
daz ez wol ein junger turnei was.
velt und manig bluomenwas
von den orsen wart getretet nider.
diu ritterschaft erbeizte sider
und sâzen ûf diu pferit sâ.
nu was ouch diu küniginne nâ.
der wart ein rûm gemachet.
arabeln herze lachet.
diu grôze fröude daz machet. der küniginne grôz êre geschach.
diu burkgraevîn dô zuo ir sprach:
< alse sich diu küniginne habe
enploezet, sô sült ir abe
den slôier tuon und küssen sî
und graevîn irmenschart, diu ir bî
haltet, der enbiet iuch sô,
daz sî des gruozes werde vrô.
daz êret iuch und tuot in wol.>
nû was daz velt alsô vol
gezelte, daz man kûme weg dâ vant.
ouch kom diu künigîn zehant
mit einer storje lieht gevar,
daz wîbesbilde wâren gar,
der schoene dem meigen schîn genam.
do si nû arabeln nâhen kam,
ir gebende sî von dem munde brach.
in liebe sî ze arabeln sprach:
< bên sê venûz, dûze dam!
wol uns, daz iuwer minne sô zam
der heiden zorn hât gemachet!
ir kraft von uns nû wirt geswachet:
wol uns, daz wir iuch lieben, hân!>
frowe irmenschart umbevie sî sân
und kuste sî wol drîzeg stunt:
< wol dir, vil süezer rôter munt!
mîn kint nâch gewinne dich hât gekust.>
weinende sî si druhte an ir brust:
< vil süezer zart, sô wol mich dîn!
wol dir, vil reiniu künigin,
daz ich nû sol in fröuden sîn! wol mich der wîle! wol mich des tages!
wol mich der süezen minne bejages,
des mîn kint hât an dir bejeit!
daz hât zerstoeret uns herzeleit,
sît uns von dir ist widerkomen,
den ungelücke uns hât benomen!>
daz wort âne zeher niht ergie.
alýze si ouch umbevie,
diu kuste si oft mit zehers valle,
darnâch die hoehesten alle,
der was doch mêre denne hundert.
die küniginne ir schoene wundert,
dô arabel und die burkgraevîn.
diu burkgraevîn kunde den strich,
den het si arabeln mit geteilet.
ir aller schoene was geveilet
an arabel und die burkgraevîn.
ouch was der meide alyzen schîn
wol ze loben bî den beiden.
von lieben und von leiden
sî reden nû begunden
des weges kurze stunden.
ouch kusten sî die burkgraevîn
irmenschart und diu künigin
und ouch alýze diu klâre meit.
der tugende man genâde seit,
die sî an in het getân.
nû nâheten siu zuo dem plân,
da ir gezelt ûf geslagen was.
ouch kôs man in dem spiegelglas
gezelt, velt, heide unde gras. man vant hie fröude ûf der heide.
dirre stein gap schînes weide,
daz iegelîch sich selben riet
und ouch an in wol beschiet,
ob wandel an in waeren.
nû brâht man die minnebaeren
von gedrang in daz gezelt.
ouch was begurt des plânes velt
vor dem paulûn eines schuzzes lang.
von scharlachen was der umbevang,
ein rîcher hof nâch künege site.
hie was nû niht langer bite.
diu keiserîn fuor an ir gemach.
zuo arabeln sî dô sprach:
< müemel, wir süln dich schiere sehen:
der touf mag hiute niht geschehen,
bînaht süln wir in fröuden sîn.>
urloup nam sî zuo der burkgraevîn.
< unser beider muoter bî dir sî,
der triuwe sî dir mit lêre bî,
daz wil ich âne haz lân.>
arabel sî kust aber sân
und schiet von ir in gruozes siten.
nû kom der künig zuo geriten
und der markîs mit ime.
er sprach:< mit urloup ich nime
die küniginne mit mir.>
< nein, herre, geruochet ir,
lât si hînaht bi ir muoter sîn
und hie bî der burkgraevîn,
der triuwe ir zeiget liebe schîn.> mit urloube der künig kêrte dan.
alse ich her gesaget hân,
bî ime ein grôziu ritterschaft.
nu het man bereit hie mit kraft
swes man durch fröude solte hân.
ouch erbeizte diu küniginne sân.
der markîs si an den arm vie.
der burkgrâve des niht enlie,
er hulfe abe frôn irmenschart,
von der er vil getriutet wart.
die burkgraevîn huop kýbert,
der wol was wîbes lône wert.
bernhart unde samsôn,
die zwêne huoben ab vil schôn
swaz bî ir was der hôhen dâ.
ouch kom heimerich nû sâ
gedrabet mit einer storje grôz.
des ritterschaft den hof beslôz.
er erbeizte nider ûf daz gras.
vil sîner mâge bî ime da was,
doh mêre denne ir waere dâvor.
einem schiltkneht waer lîht ein spor
hie ze hofe abe getreten.
grâve heimerich wart vil gebeten
von der künigin und viel in an.
si sprach< hân ich iu lieb getân,
vater und herre, daz lât mich sehen,
daz ich müge kindes liebe jehen,
und belîbet bî uns hie!>
der zeher ir ûz den ougen gie.
diu liebe in niht dannen lie. sî twang natûrlîchiu sen:
< lêrt mich, wie ich enphâhe den
und mit dienste dem genaehe,
des tugent hât sünde smaehe.
alse daz geschicht, sô bin ich vrô.>
heimerîch muoste ir volgen dô.
erbeizens was nû niht rât.
diu tische man schône geriht hât.
man gap wazzer und pflag ir wol.
alse vor ich sî setzen sol:
heimerîch und diu künigîn,
irmenschart und diu burkgraevîn,
der burkgrâve und der markýs.
des muot nû steig an hôhem prîs,
alse er die küniginnen sach,
der all diu ritterschaft dô jach,
daz schoener bilde ie wurde geborn.
daz suont im nû der heiden zorn.
bernhart hie saz und der meral.
dâbî die tavel hin ze tal
bî den vier frouwen ein fürste ie saz.
irmenschart ir liebe niht vergaz
gein ir liebem kinde hie,
die sî vor lieb niht ezzen lie,
alsô vil gekust si an ir.
vil dicke sî sprach:< wer gap dich mir?
der reiner lîp dich mir gebar,
owê sî tugende süeze gar!
daz sî ze saelden sî genant!
ob ich die reinen het erkant,
ir wurde vil lieb von mir gesant.>< klangêla hiez die süeze,
der ich niht vol nû grüeze,
wan si irretuom noch haltet.
wol vierzeg krôn sî waltet
bî terramer, dem vater mîn,>
sprach arabel, diu künigin,
< ich wolte, daz sî bî mir waere.>
nû hôrte man hie vil süeze maere
von dem burkgrâven, der in nû seit
sînes landes gelegenheit,
und wie im daz von strîte wart.
nû het diu graevîn irmenschart
dar geschaft rîche bettewât.
dô man nû volledienet hât
und ouch sich nâch tische getwuoc,
von sîden matraz man dar truoc
und reiniu bette âne zal.
diu warf man ûf daz gras ze tal,
daz der meige dar het geströuwet.
der blick vil gerender herzen fröuwet,
diu minnesüeze in liebe vie.
nu wart schoen gebette alhie,
hie zwei, dâ ein, nâh sîner stat.
diu künigin den markýs bat,
daz diu burkgraevîn laege bî ir:
< daz soltû, herre, erwerben mir.>
ditz geschach, diu bete ergie.
diu naht zuo gâht, der tag sich lie.
in dem gezelt was heimlich vil.
nû lâgen hie der minne gespil,
mit den diu minne süezen wil. iegelîcher wirt lag hie eine.
nû wart gelêrt diu reine,
wie sî gebâren solde,
alse man si toufen wolde:
wâ schamende, wâ ungeschamet?
sô man die namen vor ir namet,
wie sî danne solte sprechen?
und mit worten vrechen
und mit gelaeze stille sîn.
nû gie ûf schier des tages schîn,
daz er liehten began.
ouch kom des keisers bote sân,
daz diu künegin waere bereit,
ê ir der wek wurde verseit
von alse vil welte, diu hie ist.
nû wart in vil kurzer vrist
von den frouwen gegâht
und ouch gar zesamne brâht
nâch gotes êren schône.
ê man sî in daz münster vrône
brâhte, da ir der bâbest beit,
die ritter liten arbeit,
die der frowen muosten pflegen,
ê man si brâhte ûz der wegen
vor gedrenge zuo der münstertür.
dâ was der bâbest gegangen für,
mit ime der keiser und diu keiserîn,
der liebe hie ganzer liebe schîn
gegen der küniginne pflag.
sî gelebet nie sô lieben tag;
diu fröude für alle fröude wag. diu liebe hernâch doch wandelt sich
alse her wolfram seit; nû hoert mich:
hie ergie doch lieplîch enphâhen.
dô man sî brâht dem bâbest nâhen,
bî der hant er sî gevieng,
mit ir er in daz münster gieng,
nâh ir kybert und berthram,
darnâh der markgrâve kam.
gauters und kybalîn,
die brâhten diu junkvröuwelîn.
der burkgrâve und grâve heimerîch,
zwein helden wol gelîch,
die burkgraevin brâhten în
und irmenschart die graevin.
berhtrames wîp von brubant
und swaz man der hoehsten vant,
die wurden in daz münster brâht.
kandarîs ouch nû gedâht,
wie er dem toufe kaeme zuo.
nû hoeret, waz der bâbest tuo:
dô arabel was hinîn,
er sprach:< vil edeliu künigîn.
sît dem willekomen, der uns hât
von niht geworht, des götlich tât
nâch ime uns hât gebildet.
swes herze von sünden wildet,
ob der ime biutet buoze,
in vaterlîchem gruoze
er den unsünden grüezet,
ob er sich ime mit worten süezet
und schulde nâch genâde büezet. sîn vil götlîchiu guot
gên uns ie mit helfe bluot
und der süezen, diu in gebar.>
nû wâren ouch in daz münster gar,
die den touf enphâhen solden.
nû nâmen si der minne holden
arabel und wîstens hin.
irmenschart und diu keiserin,
diu burkgraevin was dâ mit
und diu süeze benolit,
diu pfalenzgraevin von brubant.
nâch der küneginne wart gesant
von arl, diu kom ouch dar.
der küniginne ein schoeniu schar
von frowen hie volgeten nâch.
grave hoygier man hie sach
mit sîner frowen, diu was klâr.
ouch nam man hie der schoenen war,
des grâven wîp von gerunde
mit einem rôsenrôten munde.
hie was senebalin, der küene:
von sâmît grasgrüene
des âmýe was gekleidet,
der schoene sich dâ niht leidet.
des grâven wîp von royval,
bî der saz diu von tynal.
ouch was hie diu von lyanit:
grâve ritschart was ouch dâ mit
zwelf gesellen, die warten im.
der von kanar ich war hie nim,
der ich niht wîbes süeze nim. hie was ouch der grâve sâniel,
des liut niht wan pybervel
ze kleide truogen: der ist dâ vil:
des âmýs dâ was, an der minne ir zil
zeiget; ir rôter munt sô gert:
er was wol minnekusses wert.
diu saz bî der von blâvie.
daz ich nû nante alle die,
die in von sippe liebe truogen,
iuch sold ir wol genuogen:
ir wurde ze vil nante ich sî alle.
ich wil, daz iu wol gevalle,
daz ich ir sô vil bekenne
die künigin ich aber nenne:
durch arabeln tuon ich daz.
der bâbest nû niht vergaz,
er segent den touf sâ zehant.
dirr frowen schar sich underwant
der junkfrowen und der meralin.
arabel der künigin
sich underwant dô irmenschart
und diu keiserin, von den sî wart
vil reine zuo dem touf bereit.
von arl diu küniginne si entseit.
der künig loys was dâbî:
wer nû mêr gevater sî?
der herzog beonet,
und von kanar grâve hûsinet
( ob sich der hie iht reche?)
und kandanûr der vreche.
nû hoert, wer sî verspreche: von arl, diu ouch kýburg hiez.
diu burkgraevin niht enliez.
si waere mit vlîz arabeln bî.
ob siu nû bereit sî?
jâ, sî was entnacket gar,
biz in ein hemede was sî bar,
daz zôh in dem stein der bâbest ir abe.
nû hoeret, wa ichz gelâzen habe:
zuo dem toufe der bâbest gie,
den man mit vlîze umbevie
mit eime rîchen pfellor wît.
die frouwen drungen widerstrît,
dâ der bâbest den segen sprach.
dô der segen gar geschach,
der bâbest vrâget, wer sî solde
verjehen und wie sî heizen wolde?
diu von arle stuont bî ir hie,
dô diu vrâge von dem bâbest ergie.
< wie wiltû heizen?>< kýburg, herre!>
< sô verteil ich von dir verre
den vîent, der dich verleitet hât
in unwizzeclîche missetât,
daz er sî von dir verfluochet,
des arger list vil enge suochet,
wie er mache reiniu herzen zam.
von der sünde, die âdam
an des öpfels piz erwarp,
swer sider âne touf erstarp,
sît in gebar diu reine meit,
diu ungehôrsam den versneit,
sô daz siu in ze valle jeit. dû bekenne, boeser geist!
sît daz dû dich ze valle weist,
sô gip die êre dem hoehesten got,
von des worten und gebot
ein iemerval in vellet,
swer sich dir gesellet.
sît dû daz von wârheit weist,
sô gip dem heiligen geist
die stat, der dû bist gewon,
und var verfluochet hie von
dirre gottes geschaft:
daz gebiutet dir der hoehesten kraft.
nennet die frowen kyburk!
ich beswer dich, boeser fêmurk,
bî der süezen meide sun,
daz dû iht mêre getürrest tuon
dirre reinen gotestât,
die dîn valschelîcher rât
in ungelouben slozzen
vil lange hât beslozzen,
daz dû von der entwîchest nû!>
dô aber sprach er ir zuo,
( diu vrâge ergie drîstunt)
aber sprach des bâbest munt:
< geloubestû den almehtegen got,
von des genâde unde gebot
himel und erde geschaffen ist?
geloubestu sîn einbornen sun jhesum krist,
den diu süeze meit enphie,
dô sî daz tou übergie,
daz gedeonis schaeper lie? ob dû dem toufe nû triuwe leistes,
sô wirstû vol des geistes,
des menschelîcher anevanch
nie gewan sünden kranch,
do er durch uns des geruohte,
daz er ir magetuom besuohte
und ouch mensche durch uns wart.
diu geburt uns êven val bespart,
diu von ungehôrsam ergie.>
diu künigîn entwurte hie:
< jâ, herre, daz geloube ich wol.>
der bâbest dô sprach:< mîn vrâge dih sol
von ungelouben scheiden.>
nû sprach er zuo in beiden:
< geloubestû den heiligen geist,
daz der drîer volleist
ist ein gewalt und ein leben?
geloubestû, daz dir wirt gegeben
hie antlâz dîner sünden gar,
und dû hiute in der engel schar
teil hâst âne missewende?
und dû nâh des lîbes ende
besitzest die êwegen fröude dort
in der himel fröudenhort?
geloubestû daz, frouwe mîn?>
< jâ, herre,> sprach diu künigîn.
< sô wiltû werden getouft?>
< jâ, herre.> der bâbest si slouft
ûz dem hemede, daz sî schein blôz.
drîstunt er ûf sî gôz,
daz ez über al den lîp ir flôz. in der drîer genende namen
der bâbest sprach:< dû solt dich schamen
nû, vil boeser vâlant!
sich, dir ist diu fröude entwant
die dîn valschiu luge bejeit
an ir, die nû diu kristenheit
sliuzet und des toufes nam.>
darnâch eine westerwât er nam
und sloufte sî der reinen an.
mit süezen worten sprach er sân:
< nim hin die ungemeilten wât,
für alle dîne missetât
bring si an daz jüngste gerihte,
dâ got wellet nâh der slihte,
daz dû dâ sîst an sünden rein.>
mit fröuden wart si ûz dem stein
gehaben von maneger frouwen wert.
nû kom der fürste kýbert:
in einen mantel er sî vie
und truog si zuo den frouwen hie.
daz westenhemede man nam von ir,
sus saget diu âventiure mir,
durch den markýs daz geschach.
kýburg man nû nackent sach,
swaz hie was der edelen frouwen;
anders si nieman torste schouwen.
nû bôt man dar der künigin
ein hemede kleine sîdîn
blanch alse ein snê, vil reine genât.
ir süezem lîbe zam wol diu wât.
würmelîn was daz hemede gar.
sî brâhte sîn niht mit ir dar.
zwei jâr worhte man daran.
die velte ich niht geprüefen kan,
sî wâren so schîne und so klein,
daz ich ez wol von wâren mein,
man het beslozzen daz süeze kleit
under eine hant, alse man seit,
und wâren doch vierzeg ellen wol.
des hemedes naete mit golde vol
wâren nach engelischem site.
die naete ouch heten undersnite
von rîchen berlen und gesteine,
und doch niht, dâ diu reine
solte sitzen oder ligen:
dâ was diu nât sleht gerigen
ân gestein, daz ez ze minne niht müejet,
ob ir hemede und ermel allez blüejet
von rîchem gesteine unde golde.
daz leit hie an der minne holde
nâh dem toufe an ir süezen lîp.
hie stuont ein engel, niht ein wîp,
hie stuont der wünsche übersüeze minne.
nû schouwet si hie diu kuniginne
und stalte sî gar blôz für sich:
< nû wil ich sprechen wol, daz ich
sô schoenen lîp gesach nie mê!>
diu füezel hol, wîz alse ein snê,
herûf gegen der groeze gedrollen:
ich meine an der stat mit vollen,
der süeze mit fuoge was widerwollen. ob der krenke sî slôz manig reif.
swâ der gürtel wol entsleif,
diu hüffel den mit senfte hielten.
der minne stat sî hie wielten,
die natûre durch fröude het dar gesetzet.
wol im, der mit liebe ergetzet
wirf ûf der heiden sorgenwân!
einez ich vergezzen hân,
darinne minnefröude lît:
ich waene der selben süeze gît
vil muotes gerenden herzen.
ir lôslîchez sterzen
betoeret vil wîser sinne.
dô nû diu küniginne
angeleit daz hemedelîn
nû gap liehtzobelschîn
daz göldel durch die sîden.
dise rede wil ich nû mîden,
( gýburg ward gelobet hie vil)
von dem göldelîn ich lâzen wil.
die andern man ouch toufte sâ,
bî den was vil frouwen dâ,
die sî huoben und herren vil.
der toufen ich niht bescheiden wil,
diu âventiur wurde ze lang.
der markýs kam mit durgedrang
hin, dâ man toufte den emeral.
hie ward in gote grôzer schal.
küneg, burkgrâve und der markîs
den emeral huoben und kandarîs,
des kunst dem markîs fuogte prîs, berhtram, kýbert und arnalt,
die zuo dem toufe waren gezalt
jungfrouwen knappen und ouch man.
alse ich sî reht geprüefen kan,
sô was ir ahzeg und niht mêre,
die aldâ nâh gotes êre
den touf von dem bâbest enphiengen.
darnâh sî mit dem bâbest giengen
hin, dâ er frôneampet sang.
umbe den alter ward gedrang
von den, die ime nû stuonden bî.
der bâbest sprach:< ich sage iuch frî
hiute aller sünde, dâmit ir sît
betrogen her von kinde zît,
und gip mit sêle und lîp iuch ime,
den ich hie für iuwer sünde nime,
wâren menschen und wâren got,
und verfluoche hiute der göte spot,
diu iuch betrogen hânt untze her.>
darnâch mit vlîze gap er
in den segen. si sprâchen âmen.
mit grôzer andâht si nâmen
den lîchnamen frône
von dem bâbest schône.
dô nû daz ampet vollegie,
sâ wurden sî gekleidet hie
vil rîch über die westerwât.
diu küneginn sich bereit ouch hât.
an der mohte man den wunsch nû sehen.
nû alêrste sol man spehen,
die zuo dem touf wurden gesehen. seht, waz kylloys hab von den heiden brâht!
nû wizzet, daz ime liebe gedâht
der markýs, dô sî ze tische gie.
die zwô küneginne giengen neben ir hie,
diu burkgraevin und vrô irmentschart.
durch die zuht daz getân wart,
daz sî was verre komen dar.
nâh in dô gie ein frouwenschar,
der was wol zwei hundert.
nû alêrst wirt gewundert,
dô sî nû zuo dem keiser saz.
vil manig ouge sich vergaz,
sus hât diu minne an ir geweidet.
wie sî was hie gekleidet,
des sol bewîsen iuch mîn sin.
mit der künegin az diu burkgraevin,
diu sî wol het dar gemachet.
ir vlîz hie was ungeswachet:
ein rîcher surkot si bevie,
darunder ein rok, des lenge sich lie
durch den surkot verre nâh.
manegem helde wart hie gâh,
daz er die küniginnen gesaehe.
ob ich nû von ir rîcheit jaehe,
der was mêre denne genuog.
den phell, den si ze kleide truog,
was geworht âne menschenhant,
alse ich iu vor tete bekant,
von den würmen bî tussangulê.
ein sîdin hemede alse ein snê
gevieng die süezen, alse ich seit ê. man mohte hie minnefröude wol spehen,
swa ez sich lie vor dem rocke sehen:
alse flûr de lys diu kel erschein.
ouch was entworfen sô diu rein,
swer hie lenge und groeze maz,
und was der gar an fröuden laz,
der müest iedoch den wunsch hie kiesen.
ein herze möhte ungemüete vliesen,
swer sîn solte nemen war:
diu ougen lûter, valkenvar;
der munt gewelbet unde rôt,
den wangen er sich niht zeiget hinfür;
was ouch diu kel und daz kinne.
darob diu nase in wunsches kür;
kleiniu ôren sinewel;
lûter lyljenvarwez vel
was ouch diu kel und daz kinne.
sus wart man eines dâ inne,
daz minne dar durch minne barg.
er müeste sîn an witzen karg,
der sich entseit der hoehe.
swaz ich der welte vor fröuden vloehe,
der hoehe süeze daz an mir zeiget.
owî, wer hât sî dar geneiget?
wes stiurt ers ab dem wege niht?
swaz leit und liebe der welte geschiht,
ir süeze hoehe reitzet daz.
ich trüege in ofte gerne haz
und zurnde gên in alse eim huon:
so mag ich sîn leider niht getuon,
ir süeze hât mit mir ganze suon. guot ende ir liep mir geben müeze,
daz ich die liebe hie gebüeze,
die ich gên ir süeze hân.
des wunschet, sît ich guotes gan
reinen wîben und ir êren.
sol mir daz niht saelde mêren,
ob ich die minne, die got minnet?
swer sich rehte gein in versinnet,
der gan ir êren guotes wol.
vor dem engel man wol loben sol
ein reine wîp durch muotes staete:
ein kiusche wîp wol missetaete,
wölte sî der kiusche tuon gewalt;
ein engel lîhter wurde gevalt
denne ein wîp, möhte er sünden.
ob man mit worten in entzünden
durch minne wolt alse reiniu wîp:
und trüege er minnegerenden lîp,
man zuge in mit worten hin.
ir êren ruofer ich bin,
dâmit wil ich ir gruoz bejagen.
sol ich mêre von der süezen sagen?
von ir gelenke ist vor geseit,
ê man daz hemede ir angeleit,
dô man sî huob ûz dem stein.
ir wîplîch schoene was hie niht ein,
vil antlütze hie ze tische schein.
darûz sô lûhte doch diu rein,
minnevar in wîbes güete.
maneg rôter munt die geste hie müete,
des roete sô sêre glüete. man kôs hie minnegerendez brehen:
swâ liep begunde nâh liebe sehen,
dâ muoste der minne süeze sîn.
diu burkgrâvin und die meralîn,
der schoene was hie ze tische niht swach.
nâch minne man hie geleste sach
von wîbes blicke ze mannes güete.
maneg antlütze in fröuden blüete,
vil herzen daz grüezen heilet.
die frouwen gelîch wâren geteilet,
mit fürsten, grâven undersniten.
hie wart gedient in zühte siten,
alse wol einem keiser zam.
nû schier man ab dem tische nam,
dô nû was volledienet hie.
der alten gewonheit man niht lie,
man bute nâch tische wazzer dar.
darnâch diu ritterlîche schar
den frouwen kurzet hie die stunde.
vil kurzewîle man begunde:
tanzen nâch des landes sit,
springen, treten ân undersnit,
kleiniu kint suoze singen.
mit der kurzewîle dingen
den frouwen man die wîle vertreip.
nû hoeret ouch, wâ der bâbest beleip:
dem wart ouch gedienet hô
nâch wirde, daz sîn gesinde vrô
muoste sîn und ouch er.
der küneg was sîner fröuden wer,
dâvon sîn êre was sîn ger. loys von sippe ime was gebunden,
dâvon si wol fröude gunden
dem bâbest und er ouch in.
nû hoert hie von der künigin,
diu hie in grôzen fröuden saz.
dise frowenschar niht vergaz,
si mahten fröude kyburge hie.
hoeret wie ez des nahtes gie,
dô sî des tages getoufet wart:
der markýs nû niht enspart,
er und der künig riten nû
durch grüezen dem bâbest zuo,
der burkgrâve und der meral,
( vor der küneginne was hie schal)
berhtram, arnalt und kýbert,
der aller herze fröude gert
ze liebe der küniginne.
der markýs trûrete, daz er ir minne
durch den touf solte langer bîten;
des wolte er zuo dem bâbest rîten.
si enphiengen sînes segens gruoz.
loys sprach:< iuwer güete uns muoz
erlouben, hie dem markýse,
daz er nâch unserre wîse
die hôhgezît bî uns begê.
und geruochet nâch kristenlîcher ê
im geben hie die küniginne,
diu wol nâch kristenlîcher minne
uns triuwe hât erzeiget.
darumbe mîn triuwe sich ir neiget:
wir wâren an trôste gar geveiget.> der bâbest sprach:< sô tuot ir wol.
iuwer triuwe mit ganzer liebe sol
den markýs sult ir übertragen.
daz hât er wol bî sînen tagen
mit hôhem dienste an uns erjeit.
sîn prîs hât uns vil werdekeit
erzeiget unde mînem bruoder.
keisers karles fröudenmuoder
von paligân waere abgetrant,
wan des markgrâven hant.
ouch dient er uns ze rôme vil,
dô rômaer nîdes zil
mich blande und von fröuden schiet.
sîn swert aldâ durch mich verschriet
daz manig frouwe beweinet.>
dise rede was nû vereinet.
der bâbest daz mit willen tet.
die küniginne man sâ ze stet
bereit, die frowen tâten sam.
der keiser die küniginne nam.
der markýs und grâve heimerich,
grâven und vrîen alle gelîch,
dienestman, gemeiniu ritterschaft,
manig storje in fröuden kraft
dâ was, dô si der keiser brâhte.
ir iegelîcher gâhte
zuo dem münster nâh der künigin,
dâ sî der bâbest leitet în.
dô sî von dem pherde gesaz,
diu burkgraevin was niht laz,
arabel mit liebe siu niht vergaz. ob diu keiserîn noch komen sî,
diu ir hie was mit staete bî?
jâ, fürwâr, und vrô irmentschart.
aldâ diu küniginne wart
gegeben nâh des landes sit
dem markîs, der kurze bit
gern an disem dinge sach.
der bâbest der küniginne zuo sprach:
< dem himel und erde sich neiget,
und der an dir erzeiget
wol hât sîner güete schîn,
dem müezestû bevolhen sîn,
vil süeziu tohter unde frouwe!
daz dû für der engel schouwe
in froelich müezest beleiten,
den dîn wîsheit von erbeiten
hât brâht durch des toufes êren!
der müeze iu beiden mêren
die fröude iemer êweklîchen!
ich bevilhe dich saeldenrîchen
dem markýs, mînem neven, hie
mit der triuwen, alse ergie,
dô sante johannes bevolhen wart
diu süeze, der magetuom bespart
was, dô si den gebar,
des wort besliuzet die welte gar,
und noch ist maget und ouch iemer.
ouch soltû dich geschamen niemer:
dû hâst den tiursten man,
der schiltes ampet ie gewan.
got hât vil wol zuo dir getân!> arabel sprach:< mîn herze sîn gert.
ist er niht küneg, doch ist er wert
mîner liebe für küneges namen.
des namen wil ich mich niht schamen,
ob man markgraevin heizet mich.
werdekeit und êre, die hân ich
ûf sîne genâde bevolhen im.
daz minre ich für daz meiste nim:
ob mich sîn werdekeit wol grüezet,
den kristentuom mir daz süezet
und ouch liebe, die ich im trage.>
nu hoeret: nâch dirre rede sage
diu küniginne aber sprach:
< dô mir diu saelde geschach,
daz ich den markýs dannen brâht,
alse ich mir lange hât gedâht,
( des ich noch muotes fröude hân),
und ich ganze helfe gewan
von der fier fürstinne rât,
der triuwe uns zwei betriuwet hât
( der emeral enwiste sîn niht):
ob der markýs mir nû liebe giht,
sô sol er durch ritters orden,
die ime von mir ze teile sint worden,
der hôh geburt doch vrîet sich,
daran sol er bedenken mich,
sît in mîn liebe triuwe lêret,
daz in sô fröude werde gemêret,
dâvon sîn name sî gehiuret
und sî an werdekeit getiuret.
sîn helfe sî doch fröuden stiuret. der markýs sî bedenken sol,
daz sî hôhen namen halten wol.
mîn herre, der keiser! und mîn frouwe,
mîn muoter! hie der triuwe schowe
gegen ir ellende sich sol zeigen.
wir wâren eine wîle die veigen:
sît wir nû genesen sîn,
so zeig sich liebe in triuwen schîn,
daz sî mit ê sô komen zuo,
daz ez noch leit den heiden tuo,
frouwen und diu jungen kint,
die von fürsten bekomen sint.
beschihet daz, sô fröuwe ich mich.>
der bâbest sî neiget dô an sich:
< vil liebiu tohter, daz geschiht;
wirde und helfe verseit man in niht.
die sol man in bieten sô,
daz sî der wirde werden frô.
kristenê daz liebet in.>
der markýs sô sprach:< frouwe, ich bin
frô, swaz in êren widervert,
mîn wille iuch des niht enwert.
ez ist allez iuwer, daz ich hân.
ich selbe iu bin undertân
dienestes, triuwen und muotes:
ich vergizze gar des guotes,
daz ist iuwer und niht mîn.
ey, wolte got, süeziu künigîn,
daz ich iuch möhte ergetzen wol.
mîn triuwe darnâch gedenken sol,
daz iwer wirde iht schame dol. hân ich friunt oder mâge,
die mir mit friundes lâge
triuwe wegent, alse ich in wag,
do ich hievor der marke pflag
( darzuo mich got nû hât gesant),
und tuont sî mir nû triuwe bekant
an dir vil reinen süezen,
die wil ich mit liebe grüezen,
die wîl ich hân lîp unde guot.
swer aber mir liebe tuot
an den, der rât mich hât ernert,
mit dem sich al mîn fröude zert,
daz wol sîn wille daran ergêt.
mîner mâge genuog hie stêt,
die daran mich süln gewern.>
gauters dô sprach:< swes ir gern
geruochet, neve, daz ist getân.
daz ich frouwen niht enhân,
sô wil ich der frouwen eine nemen.
die sol des vil wol gezemen,
( iuwer art mir doch sippe giht)
versmâhet ez mîner frouwen niht,
der wir triuwen alle gebunden sîn.>
< jâ,> sprach diu künigîn.
< mîn triuwe ez iemer dienen sol.
gauters, daran verstân ich wol,
daz ir mir ganze liebe traget.
swelhiu der frowen iu behaget,
die sült ir nemen, daz ist mîn ger.>
joseranz und mîle giengen her.
diu fröude was nû ir aller wer. gwigrimanz was wîse,
er sprach:< die triuwe ich sêre prîse
an der küniginne hie.
wil mîn oeheim, wir wellen die
êre tuon der künigîn,
daz sî ganzer liebe schîn
wol verstêt an iuwerem künne
und ir wehset fröudenwünne.
unser triuwe sî sus ergetzen wil,
wir stôzen iu dehein zil.
sît der markýs uns volge gît,
sô muoz diu vorder hôhgezît
ein vereinde werden gar.>
die meralin man brâhte dar,
die kâmen alse fürstinn zam,
dô man diu maere nû vernam.
diu westerwât was hin geleit,
nâch wunsche sî wâren gecleit.
vil rîchiu schappel, diu sah man
ob reidem, valwem hâre stân,
nâch kristensiten gevlohten rein,
von golde unde von gestein,
iegelîchez wol tûsent marke wert.
ir zuht ouch wol nâch minne gert,
lieht was ir antlütze schîn.
berhtram unde kybalîn,
die brâhtens für den bâbest schôn.
diz was in dem münster vrôn,
dâ kyburg ê vor ergie.
bî dem keiser stuont der markýs hie,
der in durch triuwe niht von im lie. die süezen nû giengen her.
nû sprach dirre unde der:
< iuwer werdekeit diu zaeme wol
dem rîchen keiser, ob man sol
wîbes schoene gern durch minne.>
nû brâht sî diu küniginne
für den bâbest, dâ der saz.
wîser rede si niht vergaz,
si sprach:< lieber vater hêre,
nû danket der êre
mînem herren künig loys
und mînem trût, dem accurnoys,
der liebe ich nû ersehen hân.>
dô dise rede was nû getân,
der bâbest gap ze rehter ê
die vier frowen, alse er ê
die küniginnen het getân.
dô sprach diu küniginne sân:
< gauters unde joseranz,
mîl unde gwigrimanz
iuwer werdekeit ist an mir schîn.
mîn triuwe muoz iemer mêre sîn
des markýs künne geteilet.
diu liebe mîn ellende heilet,
die iuwer triuwe mir erzeiget.
iwer werdekeit ist ungeveiget
von dirre ê, sol ich leben.
doch wil ich in hie stiure geben,
( mîn triuwe sich gein in nie gebark)
wil iuwer wîsheit sîn nû kark,
iegelîcher zehen tûsent mark. iu geschiht noch guot von uns zwein,
daran ist zwîfel dehein.>
alhie wart fröude âne zal.
mîl dô sprach ze dem emeral,
der nâch kristenê nû loys hiez:
< mîn triuwe den markýs nie verliez
in angest an deheiner stet.
mîner swester kint, die schoene dûzet,
her loys, wil ich geben iu.
und tuon daz, herre, umbe diu,
daz ir dem markýs gestanden sît,
und daz diu küniginne iu gît
an gebürte ein sô hôhez wort.>
swer nû dise rede hôrt,
der sprach dem markgrâven wol.
kyburg sprach:< die triuwe ich sol
verdienen, mîl, ob ich kan.
ich gibe loys, daz ich hân
gegeben mînen frouwen hie.>
dise rede sich nû zerlie,
fröude hie wart âne undersnit.
der markýs sprach:< frouwe, ich bit,
daz dû diu sehs fröuwelîn,
diu unseriu kint nû süln sîn,
bestatest. der gewalt sî dîn,
an deheiner kost sô schône mîn,
süeziu, noch enfürhte mich niht.
dirre fröuwelîn geschiht
habe hie ganzer fröuden vil.>
bûhurt sich huob und seitenspil.
der fröude ich niht gelîchen wil. vil seitenspil vor kyburg klanch.
diu keiserin seit kyburg danch,
daz sî sô tugentlîche tât
gegen den fürstinn erzeiget hât
und ouch gên dem emeral.
nû wart fröude âne zal
von videln und busînen.
man sah vil antlütz hie schînen,
der rehtiu wîbesgüete wielt.
diu künigin noch allez hielt,
biz die frouwen wâren bereit.
diu keiserin nû zuo ir reit
und von arle diu künigin.
berhtram unde kybalîn,
gaudîn unde samsôn
die fürstin hie zoumten schôn.
gauters unde witschart
von den wart dienest niht gespart.
gwigrimanz und mîle
und joseranz mit balder île
nâch der küniginne zoumten dan
ir amýen durch lieben wân.
rîcheit mohte man hie schouwen
an disen edelen frouwen,
von pfellor maneger hande brehen.
doch muoste man vor in allen sehen
kyburg phell sô liehte schein
von aller hande varwe gemein,
alse ez ein sibengestirne waere.
nû reit diu minnebaere
in ganzen fröuden âne swaere. kyburg reit nû niht ein,
zwischen den künigin zwein
sî reit. der künegin fröudenrot
und manig frouwe, der munt sô rôt
schein, hie bî dem keiser riten.
der bâbest in geistelîchen siten
von dem keiser mit urloube schiet.
ûf sîn palas er dan geriet,
dâ kêrt er hin durch gemach.
die ritterschaft nû durchbrach
maneg zunge, die dar wâren komen.
ouch wart der schal nû vernomen,
des vil kranker orse niderlag.
manig lûter tambûreslag
vor der stat durch daz gevilde hal.
hie wart vil lûtebaerer schal,
ê sî kâmen zuo dem gezelde.
zwischen den gezelten ûf dem velde
der bûhurt so veste wart,
des vil schilde ungespart
hie was durch die niuwe.
< bliuwe, herre, bliuwe!>
mohte man hie sprechen âne scham.
dirre bûhurt niht ende nam
unze hin für des küniges gezelt.
da erbeizeten si verre ûf daz velt
und kom diu ritterschaft herwider.
diu künegin ouch erbeizte nider.
ze tal sî huop der künig loys,
maneg fürste yspân und britunois,
der zuht gegen frouwen was sô kurtoys. man sach hie manig klâr amýen,
der süeze gelaeze sî kunde vrîen
ungemüetes, ob si daz truogen.
nû wart in zuhte fuogen
disiu süeze minneklîche schar
gehaben von den pherden gar.
frô irmentschart und heimerîch,
die taten nû wol dem gelîch,
daz siu beidiu wâren ir kint.
die ouch nû erbeizet sint
zuo kyburge, dâ diu gie.
der künig loys ouch niht enlie,
er wîsete sî lieplich an der hant.
der markîs sich underwant
der burgraevinne und gie ir mit.
nû kunde der franzoyser sit
in zuht und an gelaeze wol
kyburg, ob ich ez sagen sol.
von phelle ein mantel sî bevie,
dô si nû mit dem keiser gie,
der was wît unde lang.
sî kurtoys was ir gang,
sî truog swaere an der minne burde,
ir waere durft daz si entladen wurde:
daz geschach, ob ich es gedenke.
den gürtel ob der krenke
vier reif enbor hielten.
des gürtels sî sô wielten,
daz er sich niht lie ze tal.
underwîlen sich diu rinke hal
an der krenke in der süeze ze tal. die rinke ein reif hie underbrach.
vor des rockes buosem man hie sach
driu bilde, diu heten menschen schîn:
ein smareis, safîr und ein rubîn,
daz was zwei wîp und ein man,
als ich ez von dem maere hân.
tybalt ez was und vênus,
kyburg daz dritte, diu stunden sus:
vênus tybalde sîn herze ûz sneit,
ein ander herze sî widerleit,
daz was kyburge der künigin,
daz sîn ir wart. sus was under in
der wehsel in dem liehten stein.
ouch was gebunden diu rein
nâh der franzoyser won.
ein schappel dâ lûhte von.
von edelem gestein was daz geworht.
ein jude der het wol unervorht
drîzic tûsent mark darumbe gegeben.
daz was ein krône, diu was eben
brâht ûf daz lieht gebende.
ein reine herze waere ellende
worden von ir süezen blicke.
nû was diu minneschar sô dicke,
die mit der küniginne giengen.
die fürsten sich behanden viengen
und dieneten disen süezen vor
biz an des küneges gezeldestor.
daz stuont verre ûf daz velt
von der küniginne gezelt,
der lieb hie gap wol minnegelt. dienest wart hie niht gespart.
kyburg nû schône enphangen wart,
dô si in daz gezelte was komen.
von den fürsten sî wart genomen
und brâht an das gestüele.
vor dem gezelte bôt sô küele
ein schoeniu linde, der schate sich maz
hin dâ diu küniginne saz
bî loys. der keiserîn
diu von arle muost gemazze sîn,
diu burkgraevîn und der von arl,
der vil gedienet het ouch karl,
( der was bî dem touf gewesen niht,
sîn zuokunft man nû gerne siht.)
fro irmentschart und der accurnoys,
heimerich und der burgunoys.
gauters unde joseranz,
mîl unde gwigrimanz
mit ir hûsfrouwen âzen hie.
mîle des niht enlie,
loys aeze ouch mit der sînen,
der minneklîchez schînen
des keisers tisch hie zierte wol.
fürbaz ich bewîsen sol:
kybalîn und bernhart
samson unde witschart
der juncfröuwelîn gemazze wârn.
man sach hie fröude von den klârn,
die von lieb ze liebe blichten.
der liebe vil frömede herze erschrichten,
daz sî vor liebe nider nichten. nû wâren tische überal
bereit, dâ man ezzen sal,
von edelen frouwen besazt hie.
iegelicher dâ sîn ampt begie,
alse wol des keisers wirde zam.
fürsten, grâven tâten sam,
der wirde hie ze hove schein.
über alle die plâniur gemein
mit rîchen tischen was bespreit.
den bluomen was dâ widerseit
von allen den, die nu für truogen.
kyburg der wirde sol genuogen.
grôzer fröude man hie pflag:
videlen, harpfen was den tag,
des pflâgen vrîen, grâven dô.
kyburg was hie der wirde vrô.
dô nû hie volledienet was,
die küneginne giengen an daz gras
und die vier furstin für daz gezelt.
ûf des meigen bluomenvelt
vil boume von geblüete rîch
geteilet heten sich gelîch
durch fröude über bluomen schîn.
hie muoste nû ganziu joie sîn:
die künegîn und die hoehesten alle
hie liefen nâch dem balle.
daz spil kyburge was wol kunt.
sus vertriben sî die stunt
hie mit springen, dâ mit tanzen.
sumelich sich kunden glanzen
und reidez hâr mit rôsen pflanzen. diu fröude wert den tag nû gar,
man nam hie kurzewîle war,
biz daz man aber ezzen solde.
der keiser, alse er wolde
und alse ez wol nâch wirde stê,
sazte hie die süezen alsam ê.
mit vlîze nam man ir war.
dô nû hie was voldienet gar,
diu süeze schar sich niht schiet,
alse in der minne süeze riet;
do diu küneginne solt ze bett nû varn,
ir deheiniu wolt nû niht sparn,
sin waer der küniginne mit.
die frowen tâten nâh ir sit,
dô mans an daz bette wîst.
diu küniginne was geprîst
in ein hemede, alse ich vor sprach.
dâdurh man volleklîche sach,
swaz si liebes an daz bette brâht.
ir iegelich ir gedâht
si lêren, swaz ze minne was guot:
< vil süeziu, dû solt frôen muot
haben; dir gêt fröude zuo.
nâh unser lêre dû hînaht tuo!>
sprach diu küniginne zuo ir.
< dise lêre, die tet man mir:
alse er dir sî gelegen bî
und er darnâch entslâfen sî,
so lege tougen sîn hemede an,
und ob dîn sin gefüegen kan,
daz ez würde heimlich getân. sih, daz dich iht verdrieze:
dîn oberhemede sîn houpt beslieze,
daz sol an dîme vlîze stên.
darnâch soltû über in gên
in sînem hemede. daz wirt dir frum.
morgen ich vil fruo kum
und diu küniginne zuo dir.>
nû het sich bereit, seit man mir,
dise edeler frouwen schar.
zuo den meralin ouch kom dar
die zwo küniginne schier,
dâ man dise frouwen vier
ir amýse leite zuo.
des waene ich daz mit willen tuo
die künegin und die frouwen.
hie ensage ich niht von schouwen;
sî wâren doch minneklîch gestalt.
vil lêre wart in vor gezalt
und wie si solten gebâren.
daz lêrten si die klâren.
dô mans geleit, sî schieden dan
und leiten dûzet, die maget sân
dem emeral zuo nâch minnewon.
die küneginnen ouch hie schieden von,
iegelîch amýe an ir gemach.
der sumelich decke wart bluomendach,
minne liebe sî daz lêret.
sus wart von minne der meige geêret
in gezelten und ûf den plân.
hoert, wa ich vor gelâzen hân:
dâ was fröude âne wân. die frouwen alle entwichen sint;
irmentschart segent ir lieben kint.
diu kamer gar gerûmet wart;
diu burkgraevin und irmentschart
hie wâren, dô sî sich solte legen.
der markîs des wol trout gepflegen
mit liebe biz an daz bette.
ir beider liep wart nû wette,
die minne dar geborget het.
nû hoeret mir: diz ergêt,
alse diu küniginne gelêret ist.
ir zweiger liebe het niht vrist.
minne mit vollen wart gewert,
swes sî mit liebe het gegert.
der beider phant wart nû lôs.
diu minne hie solhe liebe kôs,
daz minne lieb wart hie wan.
ob er vor minne het getân,
dô er lag ûf dem matraz,
und sî vor ime geblüemet saz
nâch franzoyser sit doch niht?
minne het beidenthalp hie pfliht:
ich frâget die kiusche, ob minne dâ waere?
dô sprach die kiusche:< daz wurde ze swaere,
dâfür ich sîn niht hân,
daz minne dâ wurde getân,
sît si was ein heidenîn.
swie minneklîch waere ir schîn:
da waer doch kristenê geschônet,
sô waer mir kranklîch gelônet,
und waere minne süeze gehônet.>< dô ich den markýs enzunt,
und er kuste kyburge munt,
und mîner liebe minne
sî beidiu liebe brâhte inne -
solt er dâ wesen minne âne?
so het frô belicâne
gahmureten niht hin gezogen,
und ouch ich an lieb betrogen
den sô sêre ir minne phant,
daz in ein tjost durch mich erblant.
mîner süeze ze sêre sîn minne pflag:
pelycân ime noch nâher lag
danne herzelöude mit ganzer liebe.
mîn süeze gelîch einem diebe
dem edelen ritter leben stal:
mîn süeze sich hie güetlichen hal
an arabel, diu nû kyburg heizet.
doch waer ein sterben dâ gereizet
zwischen ir und dem markîs,
wan daz ir herze was ze wîs.
ich twang si sêr, daz kunde si tragen;
und waer ir beider minnejagen
balde ze minne ende niht komen,
man het schaden dâ vernomen.
diu geschiht sî beidiu hielt
doch, daz ir minne niht frävel wielt.
daz gap in beiden pînen,
sît niht gên in torst mîn süeze schînen.
verholn dienet ich beiden.
uolrich, nû hân ich dir bescheiden
kristen süeze und ouch der heiden. mîn vil tougen grüezen
kan alle zungen wol süezen.
er waere den heiden nie enphüeret,
wan daz sî süeze liebe rüeret,
und staete mîn liebe zeigete dar.
doch het nâch mîner süeze vâr
ûf dem mer diu zwei erjeit,
wan daz er was sô unverzeit:
des genas sî und ouch er.
swaz ich sî nû minne wer,
der süeze niht sterbens hât gewalt.
nu, meister, hân ich dir gar bezalt
minne dort und minne hie.>
kiusche und minne ir rede nû lie:
ez mohte wol sîn als minne saget.
do der beider liep in minne betaget,
nû kom diu küniginne sân.
den markýs lie sî niht dan,
ê verzert wart der minne huon.
waz nû diu zwei gelieben tuon?
der markýs bî kyburge saz;
doch sîn zuht sich niht vergaz,
er waere in einen rock gekleit
von pfellor. darüber er leit
des selben einen surkot.
kyburge munt so fiurrôt
er kuste vor den frouwen allen.
nû huop sich minneklîchez schallen,
daz diu küniginne sô erschrak.
ouch was ez verre ûf den tak,
daz ir minne noch liebe pflak. der markýs von dem bette gâht.
nû wart rîch presente brâht
kyburg an daz bette hie.
diu burkgraevin des niht enlie,
si hiez schône behalten
rîcheit von pfellor manigvalten,
golt, wât und von gesteine.
daz teilt des tages hie diu reine
den fünf amýen und ouch frouwen.
ouch mohte man rîchiu kleinôt schouwen,
diu den brûten wurden brâht.
irmentschart diu gâht
mit der küniginne dar.
dâ wart ouch verzert mit fröuden gar
der minne huon nâch fröudensit.
den fünf briuten wart geteilet mit
von der keiserin und irmentschart.
dâvon ir habe gerîchet wart
von vrîen, grâven alle gemeine.
ouch brâhte in diu reine,
dô sî nû von dem bette kam,
dâvon gehêret wart ir nam.
ouch wart der markýs hôh geêret.
nû tet er alse in tugent lêret:
ez gap des tages sîn miltiu hant,
alse mirz diu âventiure nant,
zwei hundert ors, âne sîdîn wât,
der diu küniginne genuog noch hât,
von köphen, gürtel und gespenge.
sî sprach:< dîn muot sich niht enge,
daz sich dir milte lenge. herre du hâst ze geben wol.
dîn hant sich niht zuo sliezen sol,
diu solt reht gar offen stên.
ungelükke mohte ergên,
daz man uns mit here suohte.
swer denne nû des geruohte,
daz er dîne gâbe enphienge,
unsanfte dir der abe gienge.
unser fürsaz sol gên den heiden sîn:
tybaldes herze treit daz mîn,
swie sô ich ime enpflohen bin.>
ouch gap kyburg, diu künigin,
an phelle, an wâte, als ich ez hân,
vingerlîn und rîchiu fürspan,
wol tûsent mark und dennoch mêre.
diu künigin bejaget die êre,
daz man ir sunder tugende jach.
dô disiu gâbe nû geschach
dô truog man ahte phellor dar,
der vier nâch snê wîzgevar,
darinn von golde bilde.
daz ander wâren phellor wilde
ân menschenhant, alse ich ê seit,
von tussangulê, wie mans bejeit.
der zwên gap sî der keiserin
unde zwên mit wîzem schîn,
von arl zwên und zwên alýsen.
der kiusche sî muoste prîsen;
wan künges kint nie wart sô rein.
daz wol hie an ir zühte schein.
ir minne wân noch was klein. wîze phellor von salamander
sî gap der meide und ouch ander,
die heten tugende ouch von dem fiure.
ir rîcheit diu was tiure.
alse man die pfellor getruog,
biz in daz alter genuog,
sô wart ein fiur bereite,
darîn man die phellor leite,
sô wurdens niuwe alsam ê.
daran was niht schaden mê,
wan daz der naete vaden verbran.
sô naet mans von niuwen aber sân,
reht alse ez vor bereit wart.
der gap si zwên ouch irmentschart,
zwên der vil süezen von blavî
und von gerunde. der sâzen bî
von tynal und von lyanit.
der saz diu graevinne mit
von bêamunt und von kanar
und grâven saniels diu klâr,
frîen und graevinne vil,
der ich niht gar nennen wil:
si sint vor alle genant.
den wart von kýburge gesant
vingerlîn, gürtel rîch.
sus teilt si in allen gelîch:
ir tugent sich hie niht enleidet.
dô nû kyburg was bekleidet,
mit den zwein künigin sî gie,
dâ si der keiser hôh enpfie,
der des durch liebe niht enlie. der künig kom geriten her:
< ez ist mîn wille und ouch mîn ger,
daz ich iuch sô schoene hân gesehen.
ich vorht iu waere lîht geschehen,
dâvon sich trüebet wîbes güete.
ich kiuse sô froelich gemüete,
daz ez durch iuch mir sanfte tuot.
der markýs ist gewesen guot,
sît ir niht betrüebet sît.
iwer hant sô milteclîche gît,
alse mir diu burkgraevinne seit.>
nû wâren frouwen und pheret bereit,
die mit dem keiser fuoren dan.
nû vrâget diu küniginne sân,
ob diu lêr volgangen waere.
< ja,> sprach diu minnebaere.
nû riten sî mit maeren hin
für daz gezelt, dâ diu künigîn
erbeizet und der frouwen gezok.
über die bluomen manig enger rok
sich zôch, darunder hemde blanch
gevalden klein. ir minneswanch
entrat doch die bluomen niht.
swâ man wîp in kiusche siht,
der herze reiner site pfliget,
der trit niht sô swaere wiget,
daz er den bluomen schaden tuo.
die tische wâren bereit nû.
diu keiserin und der künig loys,
der von arl und diu kurtoys
dâ was und manig edel franzoys, der amýen wâren kluog:
vor den kyburc, diu sanft nû truog.
dem markýs gie sî an der hant,
den man in hôhem muot nû vant.
diu burkgraevin gie neben im.
der küneg sprach:< mit urloup ich nim
die künegîn mînen gesellen.
die anderen sitzen, alse si wellen
und alse man gester saeze.>
unsanfte ich vergaeze,
ich ensaget des tisches maere:
nû saz diu minnebaere
bî dem keiser unde az mit dem.
ich waene wol, daz ir ouge nem
von dem markýs vil manegen blik.
frô minne hât ir liebe strik
gegurt umbe die gelieben zwei.
hie wart gedienet âne schrei,
alse manz dem markýs wol gunde.
nu saz mit rôsenrôtem munde
alhie die vier meralîn
mit ir wirten. der bluomen schîn
vil meide houpt hie zieret;
von rîchen perlen was gevieret
maneg netze, der schein vil hâr blôz.
man vand hie vröude ze tische grôz.
hûes unde kybalîn,
witschart unde gaudîn,
arnalt unde samsôn,
der zuht hie diente schôn
nâch minneberndem lôn. der plân saz hie ritter vol.
si sint genant, ir wizzet si wol.
vrîen, grâven, herzogen,
die sah man hie mit zühten zogen
für den tisch, dâ der künig saz.
iegelîcher nâch sînem muote maz
schoen, die iegelîchiu truog.
hievon ist gesaget genuog:
dise hôchzît wert den sehsten tag.
der markys nû mit êren mag
heim rîten; im ist gedienet wol.
nû tet der markýs, alse man sol:
für den keiser er nû gie.
ze tal er sich ûf die erden lie,
er sprach:< herre, iuwer tugent,
diu hat mit wirde niuwe jugent
an mir in prîs erwecket.
und het unheil mich bedecket,
iwer hôher nam daz hât entwîset,
des iuwer werdekeit sich prîset
an mir und an der künigin.
wir zwei süln iu iemer sîn
triuwen und dienstes undertân.
ob ich vor iht gedienet hân,
daz hât iuwer küniglîchiu hant
mit triuwen also widerwant,
daz mîn vater und ouch ich,
alse vil ich kan verstên mich,
sô wil ich ze allen stunden
iu dienstes iemer sîn gebunden,
und lât mich got gesunden. iuwer milte an uns ist worden schîn
und mîner frouwen der keiserin,
der triuwe wol an uns ist betaget.
ob sî wol sippe gein uns jaget,
die hât ir tugent sô erzeiget,
daz es gein ir mîn triuwe neiget,
ob iuwer wirde geruochet der.>
nû gie diu küniginne her
mit ir frouwen, alse ez zam,
dô der markýs urloup nû nam,
al lachent gein dem keiser hie,
der sî ouch lachent enphie.
bî im diu keiserinne saz
und von arle. der zuht niht laz
hie was, sin erbuten sich ir.
kyburg sprach:< iuwer zuht sich mir
ze hôhe biutet, daz ist mir leit.
hân ich gehabet werdekeit
diu ist des markgrâven nû.>
nu drungen ouch frîen, grâven zuo,
heimerîch und herzog beonet.
diu ritterschaft sich alliu het
bereitet, alse si wolten dan.
sunder ich niht genennen kan.
hie iegelîcher urloupt sich.
diu âventiure wert des mich,
daz der künig sî mit êren lie,
frîen, grâven, swaz der was hie.
von arl beleip bî im dâ.
nû kom der burkgrâve sâ,
... mit im diu burkgraevin sîn wîp,
der minneklîcher süezer lîp
was des burkgrâven fröudeschanz,
sîn herze ir neig durch fîanz,
mit in loys, der emeral.
des küneges tugent sich dâ niht hal,
er enphie si wol nâch küneges sit.
nâch kurzer rede undersnit
hiez der künig ziehen dar
driu starchiu örs rabenvar
unde ganzer harnasch driu,
driu swert, drîe helm, die von niu
ze presente dem künege wâren brâht.
ouch was der örs nôt bedâht
mit rîchen decken und tehtier
von golde. manig reiniu zier
dirre helm spangen bant.
dâ diu venteilje erwant,
ein rigel die in den helm slôz.
der swerte knopf von silber grôz,
helze und valz rîch geguldet.
sîn dienst sich künege huldet,
swer im diu kleinôt het gegeben.
der swerte scheide wâren eben
ûz reinem silber geslagen,
sî zaemen künege wol ze tragen.
die scheide slôz ein rîcher borte
sîden. an der scheiden orte
ir pant von liehtem gesteine
oben, ze tal verguldet reine
... der küneg diu kleinôt wol besach:
örs und tecke, alse ich ê sprach,
îserhosen und hersnier
stivalikein und lendenier,
hürtenier, koufen und prassel
( daz ist volles muotes hel,
daz man des bedarf ze noeten wol,
swen ritterlîchiu dol
ze velde alde in strîten jeit):
dem künege ez allez wol beheit.
grôzer rîcheit man im jach.
ze dem markýs er dô sprach:
< mîn herze iu êrens willen treit,
den muot mir ganziu liebe geit,
die ich iu trage: des enzwîfelt niht.
kraft und loufes man disem orse giht,
der gan ich iu von herzen wol.
daz ander der burkgrâve sol
ouch nemen durch den willen mîn,
loys sol daz dritte sîn,
den nû der touf sliuzet.
und wizzet, iuwer werdekeit geniuzet
dienst, den ir uns habet getân.
küneglîch gewalt, den wir hân,
mit willen sol daz widerlegen.
swie uns der tôt het überwegen
an den, die ir habet ernert,
die der heidentuom wolt hân verzert,
iuwer mänlîch tât daz underfuor.>
der markýs dô dem künege swuor
... daz helt nie wurde sô unverzaget.
von sînem veter er ouch saget,
wie gar des tât waer ûzerwelt,
wie sî kumber waeren geselt
wan durch sînen wîsen rât.
disiu rede nû ein ende hât.
kýburg hie ouch gereit wart
und alle, die mit ir ûf die vart
wâren bereit von ir gesinde.
an der âventiure ich niht vinde,
wie iegelîcher gelâzen wart,
diu kunst ist vor mir bespart;
doch weiz ich wol, ez geschach.
grôze fröude man hie sach
an disem scheiden und ouch trûren.
sumelîch ellendes sûren
ouch bôt dem herzen swaere.
nû kuste diu minnebaere
kýburg hie die keiserinne.
man dorft niht frâgen: hie was minne
an wîben geworht, man sah ez wol.
maneg süezer munt, der minnezol
muoste bieten hie von sîner suoze,
in liebe sih bôt ze gruoze,
in dem diu minne kreftig schein.
nu gebôt kýburg diu muotes rein
in lieb hie des keisers wîp.
daz hôrt manig liehter lîp
von manne und wîbes bilden.
von dem muost ungemuot wilden,
... swem sî durch minne buten sich.
< mîn süeziu frouwe, ich ger, daz ich
in urloub mit mir füere hin
alyzen, die jungen keiserin
und fîvianzen den klâren.
daz leben von mînen jâren
wil ich in liebe mit in vertuon.
und gebent uns die heiden suon,
so ziuch ich si alse mîniu kint
durch die liebe, daz sî sint
von des markgrâven sippe komen,
des werdekeit ich hân genomen
für zwô krôn und tete noch für drî.
minne und liebe ist mîn vrî,
swa ich sîn eines niht enhân,
da ist minnelieb mir ein wân.
sîn hôher prîs mich des noetet.
sîner triuwe tugent mich hât geloetet
sô. daz ich ime liebe trage.
vil grôz genâde ouch ich, frouwe, sage:
iuwer wirde sich hât an mir
sô gêrt, küniginne, daz wir
iu süln danchen iemer mêre
werdekeit tât und grôzer êre,
ich und der markýs, mîn lieb amýs.
ich waen, sîn herze ist doch sô wis,
daz sîn triuwe gedenket daran.>
dô sprach diu küniginne sân:
< mîn herze im lieb sippe giht,
süeziu, nû enzwîfelt niht
... wir wellen iu gebunden sîn
ich und mîn herre in liebe schîn.
teilt minnelieb dem markýs sô,
daz minnelieb in halte hô,
daz minnelieb im liebe süeze
und minnelieb in wird in grüeze.
diu lieb wol uns frowen zimet:
mannes herze vil fröuden nimet,
swâ liebes minne sô liebet sich.>
diu rede sich schiet, sus lêrt man mich.
maneg minnekus da ergie.
von arl diu künegîn umbevie
kýburg ir vil lieben toten:
< mir und dem künege ist geboten
ze dienst, alse ir geruochet.
mîn triuwe liebe suochet
gein iu durch triuwe gelteslôn.>
dô sprach der grâve von naribôn:
< mîn sun iu beiden wol getrowet.
und ist, daz saelde an im bowet,
iuwer zweier wirde daz hoehet.
dienstes lieb sich niht floehet
von im gein iu mit êr bieten.
ob sich werdekeit sol nieten
etlîchiu jâr mîn liebez kint,
sô mag untât underbint
mînen werden sun niht geswachen.
staete und triuwe im müezen lachen,
sîn art diu tugent gürtet,
untaete fluz ist ungefürtet
... von im, daz er durch kranch in suoche.
mîn herre der künec hie des geruoche,
sît wir gnâde hân hie funden,
daz wir im iemer sîn gebunden.>
der küneg der rede danket sêre.
nâch fröudenrîcher lêre
daz urloub sih schiet dort und hie:
der keiser mit kýburge gie.
dô nû die frouwen wâren bereit,
der maget alýzen man dô bereit,
biz daz sî ir gespiln besant
und ouch ir tocken în gewant:
der wolt sî dâ vergezzen niht.
lîht âventiur geschiht,
daz ir wirt ein ander tocke,
der minne si ze hôher liebe locke,
danne ir dehein tocke tuo.
nu was ez noch an dem tage fruo.
fîvianz und mîle,
gauters und gaudîn mit île,
gwigrimanz und bernhart,
jozeranz und witschart
ich waen die frouwen ûf huoben.
dâ wart ein minneklîchez truoben
von süezen ougen mit zehers unden,
die sich aldâ für rôte munde
mit stiller rêre valten nider.
nû was herdan unde wider
ze ors diu ritterlîche diet.
der keiser von kýburge schiet
... biz sî ûf daz pfert gesaz.
der burkgraevin er niht vergaz,
er naem ir zoum durch condwieren.
die minneklâren und die fieren
mit lieb man ze velde brâht.
heimerîch zuo kýburge gâht
und diu graevîn irmentschart.
diu keiserîn sich het geschart
mit einer rîchen frouwenschar.
die wâren zuo den phereden gar,
hie kêrten kýburge zuo.
do si kâmen ze velde nû,
dô sach man trûrens underbunt.
diu keiserin vil manege stunt
kýburg zuo ir in liebe gevie:
< owê, süeziu, und soltestû hie
bî mir sîn, des fröut ich mich!
doch sol ich sehen dich
dâ heim, füeget ez sich mir.
und wizze, daz ungescheiden wir
in swesterliebe müezen sîn.>
nû zoumten die vier meralîn
ir wirte hie, alse ez wol zam.
der markys urloup nû nam
ze dem keiser und der künigîn.
bîten mohte nû niht langer sîn.
mit grôzer liebe nû schieden sî sich.
dannen kêrt kýburg, sus waen ich,
gein orans und graevîn irmentschart.
vil dicke von in gesehen wart
... bêdenthalp doch ritens hin,
hie kýburg, dort diu keiserin,
heim, alse daz wol zam.
kýburg nû alýzen nam
und sprach ir lieplîchen zuo.
dô sî orangse nâhten nû,
dô wurden sî enphangen wol.
diu graevin irmentschart sol
kýburge lêren hûsfrouwe sîn.
nû was gesenft der heiden pîn,
den der markys het erliten.
ouch was hie vil ungebiten,
die frouwen huop man alle nider.
ouch truogen die kamerer wider
der rîcheit, swaz der beliben was.
kýburg gie ûf ir palas
grâve heimerîch an der hant.
graevin irmentschart sich underwant
des gescheftes gar ze hûse hie.
der kamerer zuht nû niht lie:
swaz man ze tische solde hân,
daz was bereit. ûf truog man sân.
mit fröuden sî nû wâren hie.
kýburg die burkgraevin vie
bî der hant und wîste si dan,
dô sî ze tische solde gân.
ouch brâht mîl und fîvianz
alýzen, der ein rôsenkranz
bedaht daz hâr nâch meide sit.
ob tische wart süezer undersnit
dâ von meiden, dâ von frouwen.
man moht sî nû in fröuden schouwen
...
nû wâren sî von leide komen
und heten an sich den touf genomen,
daz fröut der helden massenýe.
kýburg des wunsches amýe
von der graevin wart gelêret,
daz sî ofte an tugenden êret
gein den, die oransche suohten
und ouch ir helfe geruohten:
minn helfe der mit willen pflag.
diz wert biz an den tag,
daz diu küniginne sich wol verstuont
nâch kristen orden. alse noch tuont
vil edel frouwen, ê ir scham gewon
bî niuwen wirten. hie lâzen wir von:
kýburge hie alsam geschach.
irmentschart do zuo ir kinde sprach:
< mîn tohter ist nû bewîset wol
diu künigin, sun, daz dir niht sol
umbe hûsêre wesen leit.>
ouch het alýse nû diu meit
gewont, daz sî was gerne dâ.
über kurze tage sî sich sâ
schieden mit urloup dan.
alse ich iu ê gesaget hân,
dem burkgrâven sî danchten sêre
und der burkgraevîn durch die lêre,
diu mit zühten an kýburge schein.
maneg rîcher pfell, vil edelstein
von in zwein der burkgraevin wart.
sus schiet sich graevin irmentschart
... sî fuoren heim gên nâribôn.
kyburg nû lebt schôn,
sît sî des landes frouwe was.
velt, bluomen unde gras
mit rosse trit was gar geschônt.
daz lant nieman hônt,
sît der markgrâve nû der marke pflag.
reht gerihte gein schulden wag
meintât mit wâge schîn:
karls lôt muost ûf der wage sîn.
diz wert biz in daz sehste jâr,
des haz und leit mit nîdes vâr
aller franzoysaer lant entworht,
und tybaldes verlorniu minne worht,
daz bluotes unde daz lant betouten.
mit jâmer die kristen bouten
mit gedinge ûf zwîfels gruntveste:
den wal kýburg borwol weste.
daz lâzen wir sîn, ez ist geschehen.
nû begunde der burkgrâve jehen
wider den markîs, sîn waere zît:
< mîn ding, herre, alsô lît,
alse iu, herre, ist wol kunt.>
der markgrâve schuof dô ze stunt,
daz der burkgrâve wart bereit.
waz ob ich von vil êren seit?
der wart in erboten vil,
daz ich iu nû kürzen wil:
der markýs sant in mit êren dan.
dô daz urloup was ergân
... mit vil rîcheit daz ergie.
diu küniginne sî zuo ir vie
und kust sî wol tûsent stunt:
< aller mîner fröuden funt
was, dô ich iuch süezen vant
und mich beslôz der kristen lant.
des wil ich iu iemer triuwe tragen.>
der zweier minneliebejagen
betowet rôsenrôtiu wange.
daz urloup was nû niht lange.
berhtram und gerhart,
buob unde witschart,
hûes unde arnalt,
die wâren ie an taete balt,
den burkgrâven beleiten dan.
der markýs hiez dar ziehen sân
daz ors, daz im der künig gap,
des kraft getorst in dem wâlap
vesteklîchen herten.
daz sante er sînem geverten
dem burkgrâven von tuninât
und swaz im der küneg gegeben hât.
sus schiet er gein rivetinet.
kýburg ouch gegeben het
der burkgraevin kleinôdes vil.
nû was nimer beitens zil.
ir juncfrouwen kleinôt ouch geviel.
nu funden sî kalêden unde kiel,
in der habe daz gesinde gesunt
...
... sus fuorens heim. dise kêrten dan.
nû hoert, wa ich vor gelâzen hân
von jâmer, den ich muoz noch sagen.
nu begunde nâch ritterschafte jagen
fîvianz mit frecher tât.
swie klein er doch der jâre hât,
swâ er ie turnieren vant,
dâ wolt er sîn, biz er bekant
ritterlîcher taete spil.
biz an des sehsten jâres zil
diz wert, als daz maere giht.
fröude het hie hovepfliht
von maneger kurzwîl komen.
ouch hât der markys genomen
zuo im sîne junge mâge,
der muot gebârt niht trâge
swâ man prîs bezalte.
der junge und ouch der alte
sich zerten in prîses sehen,
daz man ir tât muost jehen,
daz sich diu niht kunde zweien,
biz sich gezôch gein einem meien,
gein den phingestlîchen zîten,
daz velt und owe wîten
sich hât geblüemet und gekleidet.
des süezen meien weide weidet
über velt, boum unde walt.
nû kam der grâve arnalt
ze orangse durch kurzwîl geriten
gên kyburg sô in fröuden siten
... enpfie, als ez ir tugenden zam.
den grâven sî bî der hant nam
unde satzte in neben sich:
< ey süezer friunt, wie moht ir mich
sô lange mîden und den markýs?
aller mîner fröuden wîs
ist zuo des markgrâven künne.
der hoehsten liebe wünne,
die mîn herze gehaben kan,
ist, sô ich sihe ir einen an.
ir trôst mich ze fröuden leit.
swaz ich in leide hân gebeit,
daz hât ein saelden ende genomen.>
nû was der markýs komen.
dem wart des bruoder komen kunt.
do er erbeizte, er gie ze stunt
zuo der künegîn, da er in vant.
er tet hie bruoder lieb erkant,
sîn rîche enphâhen in brâht des inne.
ouch sprach er zuo der küniginne:
< nû phlig sîn, frouwe, als er dir sî!
wizz, er ist uns mit triuwen bî!>
daz fröut der küniginnen sin.
nû schier gie ûf den palas în
fîvianz und diu ritterschaft.
arnalt wart mit lieb kraft
enphangen, als daz ze hove zam.
diu küniginne nû wazzer nam,
grâve arnalt und der markys hie.
diu küniginne des niht enlie
None... einz moht wol sîn
arnalt und diu künigîn,
diu schoene alýze und der markýs.
hie wart gedient in zühte wîs.
ganzer wille sî darzuo treip.
der grâve nû aldâ beleip
wol ûf sehs tage vrist.
arnalt sprach:< daz dû sô bist
hie heim und niht tagalt pfligest!
schaffe, daz dû sô iht ligest!
dû hâst hie junger mâge vil,
den wol tuot ritters taete spil.
betrahte daz und volge mir!
mache uns fröude, ê ich kom von dir!
sîn ist wol zît, daz man daz tuo.>
nû hôrte diu küniginne zuo,
der disiu rede vil wol beheit.
sî sprach:< er hât dir wâr geseit,
ez zimet dir wol nâch dînem komen.
dâ wirt fröude von vernomen,
sît sî sô hôher arte sint.
und ob ir sumelîchiu kint
in jâren sîn, waz ist darumbe?
die wîsen lêrn den tumben,
biz er manlîcher tât gewon!>
an dirre rede lie niht von
None< daz ich in wil des bringen inne,
ob ich in von herzen minne.
sîn art wirt von mir gehoehet.
sîn tugent zuo mir hât gefloehet
vil liebe, diu mich hât ergetzet,
ob ich an liebe was geletzet.
sîn prîs wirt von mir getiuret,
sît sich sîn triuwe sô hât gehiuret
gein mir in ganzer liebe holn.>
der grâve sprach:< von reht iu sol
unser künne bieten êre.>
nû tet er nâch ir beider lêre:
berhtramen er besande.
der het ze provenz in dem lande
vil guoter bürge, dâ vant man in,
dâ was er gevarn hin,
dô der markgrâve wider kam.
kýbert und hûes er zuo im nam,
die wâren im gesezzen nâ,
zuo dem markîs sî riten sâ.
er tet in dise rede kunt.
berhtram sprach:< ez ist ein funt,
der dem lande ze fröuden frumt.
ouch schaffe ich wol, daz uns kumt
her der ritterschafte vil.>
der markgrâve sprach:< bruoder, ich wil
None hundert ritter ich machen wil,
des stôze ich niht langer zil.
unser mâge ich wil besenden.
ouch süllen in allen enden
werben wir, daz ez geschehe
ze disen pfingsten, daz man sehe,
daz uns gê niht an fröuden abe.
wil mir ûz, daz ich habe,
dû und mîn bruoder kýbert,
hundert edel knappen, die swert
enphâhen mit fîvianz.
man muoz mîne fröude sehen ganz,
alsô wil diu künigîn.>
kýbert dô sprach:< der sül wir sîn
gebotes iemer undertân.
ir tugent daz wol verdienen kan,
sît daz si uns ze fröuden wart.>
ditz was nû ungespart,
sî riten ûz und besanten sich:
des wert diu âventiure mich.
ez ergie, als ich gesaget hân.
gein oransch sî zogten dan.
dar kômen tûsent ritter oder mêr.
nû wart nâch kýburge lêr
daz rîch gezelt hie ûf geslagen.
ouch sach man vil söumer tragen
None nû huop sich maneger hande spil
floytieren, tambûren und tschalmîn.
in dem klê muos ir kamer sîn.
für den wîten palas
diu ritterschaft erbeizet was,
und giengen schouwen ûf daz rîvier,
hie zehen, dort sehs, dâ lîhte vier,
und benâmen sich dem sweize gar.
wie manig reide, valwez hâr
der geste houpt hie zieret!
besaeldet und gefieret
sî ûf den palas giengen,
dâ sî nâch witze enphiengen
der markys und diu künigîn.
nu bedaht vil tiurer pfelle schîn
termis den palas über al.
der heiden rîcheit sich niht hal,
daz moht man an kýburge hie sehen.
ouch saz bî ir, an dem man spehen
mohte minnegelaeze wol.
nû wart der palas fröudenvol.
die tische man rihte und gap genuog.
mit fideln, harphen man für truog.
dirre fröude gie doch ein angest zuo.
ouch kunden alle ir frowen nû
None den gesten schuofen guot gemach.
des morgens, dô man messe sprach,
dô hiez diu kunigîn dar tragen,
der ich niht gar mag gesagen,
von phelle, sâmît und ander lachen
hundert rittern, die ân swachen
die wât mohten wol enphâhen.
nâch den boten sach man gâhen
hundert örs und niuwe gereit
und als vil niuwer schilte, der breit
bevie vil rîcher spangen von golde
und ie ein buckel, alse sî solde
die spangen zuo ir sliezen,
bereit wol ân verdriezen
mit meisterlîchem vlîze.
nieman mir daz verwîze,
ob ich iu prüefe, daz ich nie gesach;
diu âventiur mir sîn verjach,
als dâ stêt, wie was gehêret
sîn schilt: ob daz mîn zunge mêret,
daz sol man durch zuht mir wîzen niht.
sîd man kýburge der wirde giht,
sô kan ich kûm geliegen hie.
der markgrâve und ouch die
fîvianzes schiltgesellen,
ob sich die nû bereiten wellen
None vil wâpenröcke und rîcher decke.
diu fröude gît herzen wecke,
swâ man die durch friunde tuot.
von pfelle mangen rîchen huot
man mahte zuo dem reinen kleit.
kýburge herzeliebe jeit
gein fîvianz und gein mîlen.
ouch wâren gesant mit îlen
vil boten, als ich ez hân,
die manig schoen kastelân
brâhten wider marke,
hôh, schoen unde starke,
mit den vil schoener pherde gie.
nû was grôziu fröude hie
ûf der burg und in dem plân.
vil bûhurt sach man hie begân
vor der künegîn und den frouwen
man moht hie vrîen, grâven schouwen
ze man des markgrâven schilt.
nû wart kýburge tugent gezilt
sô hôhe, daz man ir wirde jach.
ouch was bereit, als ich ê sprach
nâch der âventiure sage.
diz was an dem phingestage.
von der ritterschaft wart gedrank.
dô man nû die messe gesank
None darnâch segent man in diu swert
der markgrâve nieman anders gert,
der segent sînem neven,
wan ein kappelân hiez steven,
des herze sich sô reine hielt,
gein got er vil tugent wielt,
ouch hielt er sînen orden wol.
nû wart der palas aller vol.
den man nû schier roumte hie.
do diu messe und der segen ergie
und man in diu swert umbe gegurt:
do huop sich ein bûhurt,
der wol ein wîbesherze vie.
fîvianz sich sô an lie,
daz man in für sî alle prîste.
ob ich iuch nû hie bewîste
von sînem schilt und rîcher wât -
her wolfram daz gesaget hât,
sîn ist undurft, daz ich ez sage.
darnâch an dem dritten tage
diu ritterschaft ze lande kêrt,
diu sît jâmer trûren lêrt,
als iu daz maere noch kündet:
her wolfram hât ez ergründet
None wie der markys minne kouft,
daz manegen von dem leben slouft.
kýburge süeze wart hie sûr;
ir kâmen boese nâhgebûr
von den der walt wart geoeset.
her wolfram daz hât zeloeset,
daz wir sîn niht dürfen vrâgen.
ouch beginnet iuch der leide betrâgen,
swie ir ez vor habt gehoert.
reinem herzen ez noch fröuden stoert
und trüebet sînen reinen muot.
nû hoert, ob ez iuch dunke guot:
fîvianz und sîn geselleschaft
die pflâgen nû sô ritterschaft,
daz man in prîses taete jach.
fîvianz dô zuo mîlen sprach:
< ob iu wilt, wir süln sehen
vrôn kýburg mit gemeinem jehen.>
fîvianz gie zuo der künigîn:
< ez sol mit iuweren hulden sîn,
frouwe, daz wir rîten hin
durch sehen die keiserin
und mînen herren den künig loys.
dâ vinden wir manegen franzoys,
dâ wirt iuwer wirde bekant.>
nû hât her wolfram niht genant
None wan den klâren fîvianz,
den er vant ûf alischantz.
der markgrâve ob im erbeizte,
den leit ze jâmer reizte.
owê des jaemerlîchen smerzen,
der dô in wîbes herzen!
die klag ir ê habt vernomen:
nû lât uns aber wider komen,
dâ diu rede ê beleip.
kýburch sî niht widertreip
des willen, der sî ze fröuden jeit.
nu enbôt alýze diu meit
mit fîvianze gruozes vil.
si riten dan in kurzem zil
und kêrten reht gein mülleûn.
pýnal des küniges garzûn
in widerwart lief. si frâgten maere.
er sagt, daz der künig waere
ze münleûn und diu keiserin:
< gein oransch ich gesant bin.>
< tarst dû ez sagen?>< jâ, herre, wol:
mîn herre der markgrâve sol
die schoen alýzen bringen wider.
mîn frouwe lît an fröuden nider,
unfröude mit jâmer an ir jaget,
si gesehe alýzen die maget
None ob ir komet mit dem markýs,
daz bringet iu wol lônes prîs
von dem küneg und mîner frowen,
und lât iuch dâ in dienste schowen!>
< ob ir wellet, daz gevallet mir,>
mîl sprach< ez ist guot, daz wir
ze oransche wider kêren
und dem markîs wirde mêren.
daz gît uns êren stiure;
diu künigîn ist sô gehiure,
wir süln ir bieten êre.>
sus wart ein widerkêre
von fîvianz und mîlen.
ir gesellen ouch begunden îlen.
der garzûn doch vor in kam.
den markgrâven wunder nam,
wâvon diu vart wider waere.
nû tet im kunt diu maere
der grazûn und der küniginne.
do alýze wart der botschaft inne,
daz pýnal waere komen,
und sî diu maere het vernomen,
daz si ir frouwen solte sehen,
die keiserin( diz was geschehen),
man bereit sî, als man solde.
ob ich iu sagen wolde
None in sînem buoch, alse man wol weiz.
diu küniginne sich hie nû vleiz,
wie sî nâch êren widersande
die maget. was hulfe, daz ich nande
vil rîcheit? wan ez geschach.
maneg orse man hie verdecket sach
und von varwe vil rîcher schilde.
die künegîn niht bevilde,
swaz sî dar kost solde legen.
nû wart bereit zuo den wegen
vil wol hie des keisers kint.
nû hoert ouch, wer die nû sint,
die die maget fuorten dan.
der markýs, alse ich ez hân,
und der phallenzgrâve von brubant
und der klâre joserant
und der geblüemet kybalîn,
des hâr gap blanchvalwen schîn,
gwigrimanz und gauters
( der markýs bedarf niht grôzer hers)
und der degen von tandernâ.
die jungen ritter wâren ouch dâ
fîvianz schiltgeverten.
die strâze in nieman werte;
karls fride noch dâ wol schein.
nû wizt, diu magt reit niht ein.
None fuorten hie die minneklîchen.
doch enmohte ir kleit sich niht gelîchen
alysen der der wunsch hie pflac.
ein rîcher phelle ûz kandelac
gevar nach blüendes meien siten,
darûz was kappe und rock gesniten,
gefurriert mit phellor von trîant,
die manig leist von golde bant,
dâ si fuorte diu maget an.
ein pherit wîz alse ein swan,
des man schein rôt und beidiu ôren.
und sagt man diz wunder tôren,
die wânden sîn enwaere niht.
mit der roete het der zagel phliht,
ein swarzer strich den rukken teilt
biz ûf die man. ouch wâren gemeilt
mit der varwe der füeze zwên.
swer ez het gesehen gên,
der moht baz swimmens jehen
denne zeltens, het erz gesehen.
daz reit hie des wunsches amýe.
ich waen, diu schoene larîe
pherit sô schoenez ie gereit,
dô wigoleis mit kraft erstreit
die âventiur und fuorte sî dan
ze korntîn. diz wil ich lân
None mit dem markys diu dannen kêrt,
der ir hie fröude mêrt
ûf dem wege mit fröuden maeren.
nû brâhten sî die valsches laeren
gên mülleûn, dâ der keiser was.
nû kâmen maer ûf den palas,
alýz, diu maget, kaeme dâ.
der keiser sich bereite sâ
enphâhen sîn vil liebez kint.
wer die andern ouch nû sint?
der wart ein vil michel schar
ze örs si eneben vuoren gar
mit dem keiser durch enphâhen.
do er ir nû kom sô nâhen,
gruoz er nû mit fröuden gein ir sprach.
diu magt ouch in dô gern sach.
den keiser des nû wol gezam,
von dem munde er ir den sloijer nam,
alyzen er mit fröuden kuste,
des in durch triuwe wol geluste.
den markys er ouch mit lieb enphie,
fîvîanz und alle, die
mit der meide dar komen wâren.
die süezen minneklâren,
die schoenen maget dô selbe er zoumt.
diu liebe was im niht getroumt
None durch die stat ûf den palas hin,
aldâ sî vant die keiserin,
ir muoter, diu ouch nû gein ir gie
und sî mit kusses gruoz enphie:
< ei dûze, bêa filje!>
als rôsen rôt und lilje
gelîch geteilt was ir schîn.
vrô minne dar wart, daz muost nû sîn:
ir minnefiur die maget enzunt.
dô sî der muoter bôt ir munt.
diu liebe ir vil schône ûz ougen brach.
diu keiserin zuo dem markys sprach:
< bên sê vênuz, dûze frêre!
iuwer werdekeit sol haben êre,
die ie ein werder prîs beslôz.
ouch sagen wir iu genâde grôz,
swie uns doch gürtet sippe spân,
der werdekeit, die ir habt getân,
unser zweier kinde.
alrêrst ich nû triuwe vinde
an iu und daz mîn herze minnet.
der triuwe mich triuwen innet,
der liebe mich ganzer liebe went,
mîn herze sich nâch ir liebe sent.
owê und waer sî ofte bî mir!
ir lieb ich vil unsanfte enbir,
None der sî pfliget in maneger wîse.
tybalt ir wânamýse
hât minnesen gesaget schâch,
dô er sach dem kiel nâch,
des gaehe im liep und minne enphant.
ir süeze ziert wol der heiden lant,
ir schoen dâ wîbe schoen schoenet.
waer wîbes houpt gekroenet
...
und der sô wol diu krône zaeme.
ob ich ir milte gar vergaeze,
sô hât diu süeze solich gelaeze,
daz kristen wîben gar ist fremde.
ich waen wol, daz ir klein hemde
beslieze ganzer liebe hort.>
diz wâren der küniginne wort,
diu sî gein dem markgrâven sprach.
darnâch man nû komen sach
die jungen ritterschaft, diu sich
entwâpent hat. des wert mich
diu âventiur, dâ waer niht bit.
al nâch der franzoyser sit
hôrt man videln und harphenspil.
ouch sang dâ kleiner kinde vil
nâch dem lande wol süeze tanze.
wer der wünsche het fîvianze
None dâvon diu rede wurde ze lanch.
fîvianz und mîle ward ouch danch
geseit umbe der meide komen.
nû wart hie fröude vil vernomen,
gesehen unde ouch gehoert,
daz ze jungest ein jâmer stoert
unde tôtlîcher schriche vâr.
der markgrâve wol ein halbez jâr
und sîn ritterschaft in dem lande beleip
durch turnieren, biz daz sî vertreip
ein jâmer mit tôdes vâr.
verlorniu minne den jaget dar,
zorn und haz sî lie ze ruor,
des manegen daht dô sterbens muor.
owê daz ich sol den jâmer sagen!
werdiu wîp süln iemer klagen
der geblüemeten kristen lîp.
alte, junge, man und wîp
durch triuwe sol diser kumber sliezen.
ich waen von reiner ougen riezen,
diu herzeleide hât triuwe gelêrt,
der erde ir tou sich habe gemêrt,
als her wolfram uns giht.
owê, warumb sweig er niht?
waz wolt er reiniu herzen trüeben?
sît sô vil jâmers üeben
None swâ sî ze turnieren kâmen,
daz lant sî für sich nâmen
von munleûn ze tschartes.
man bedorft niht des gartes
der sî ze ritterschefte tribe,
ich waen, ir deheiner gerne belibe.
sî ahten niht umbe einen halm
zages tât. diz stuont ûf die palm,
daz bluomenôster nû heizet
und des meien komen reizet
ze lieb der heiden und dem walde.
mit fröude manigvalde
er sich den bluomen teilet.
diu fröude vil herzen heilet
durch sîn meilîchez komen.
nû wart hie jâmers klage vernomen
vor dem künege, der hie saz
ûf dem palas, des herze niht laz
was von ganzer tugent bieten.
der muoz sich nû jâmers nieten.
ein bote für den tisch lief,
sîn hende er hôh ze himel swief
mit manegem ruofe, den er tet
klage sich huop nû hie ze stet
und vil pînlîchez sorgen.
der künig nû muost fröude borgen
None< prîslîchez îlen tuon.
wert iuch oder haltet suon!
seht, ob iuch liebes minne rüeret!
nû hât tybalt, herre, her gefüeret
zwelf tûsent kiel wol geladen
und giht er welle in jâmer baden
swelch helt daz bat hab lange versoumt.
waer solher jâmer mir getroumt,
sîn möhte mîn herze gedolen niht.
daz mer man allenthalben siht
geherberget zehen mîle lang.
von den kielen ist gedrang,
von kocken, barken, tragmunt.
herre, diu wârheit ist mir wol kunt:
von rivetenet bin ich iu gesant.
berge, tal, mer unde lant
ist beherberget alsô,
daz franchenrîch sîn wirt unfrô,
arl, yspanî und burgonoys.
heidenisch künege vil kurtoys
tybalt durch prîs hât her gefüeret.
tybalt ist ân die lem gerüeret:
nû seht iuch für, ich sage niht mêre!>
dannen wart des boten widerkêre.
der markgrâve zuo dem boten sprach,
der solher maere im verjach
None< herzesêre, daz uns wil jagen,
und verbiut ir pînlîchez klagen
und dâzuo sorge, ob si die hât.
sag ir, sîn werde noch guot rât:
wir sîn hie heim, des sint sî niht.
tybalt mich schier ze velde siht,
des getriuwe ich mînem künne wol.
unser kraft in sô enphâhen sol,
daz wir in minne ergetzen
mit tôtlîchem letzen,
daz jâmer wirt iemer mêr.
ez hât der künig terramêr
von niht gewunnen hie.>
der markgrâven nû die rede lie.
der bot lief, dar man in bat.
dem markys wart gesprochen mat
ûf der kunegîn mit dem alten:
wan daz in die venden valten,
sô waere schâcharoch aldâ geseit.
der markýs was unverzeit,
urloup er von dem keiser nam
und ouch von ir, als ez wol zam
und von der massenýe gar.
< wirde ich der wârheit gewar,
herre, sô versaget mir helfe niht!>
der keiser sprach:< mîn herze vergiht
triuwe, diu noch nie misseriet.>
der markîs nâch dem worte schiet.
gein orans geriet sîn vart
zuo der, diu im het bespart
None die fürsten und den emeral.
nu kâmen im boten âne zal,
die dem markys maere sagten
und an trôst sô gar verzagten
None dô er oransch kom zuo,
vil botschaft sant er nû
nâh mâgen, friunden unde man.
ouch kom diu küniginne sân
her abe, da er erbeizet was,
in der burg bî dem palas,
mit ir frowen, den was fröude tiure.
zuo dem markýs sprach diu gehiure:
< mîn herre friunt, wis willekomen!
alrêrst ist nû ze schulden komen
diu rede, der ich dir vor verjach.>
mit jâmer diu küniginne sprach:
< owê, süezer herre mîn!
waz mag uns nû daz beste sîn?
mîn herze mir doch manheit verjach,
mîn herre, do ich dich êrste sach,
und durch liebe spiegel dich erriet.
minne mir von dir vil lieb beschiet.>