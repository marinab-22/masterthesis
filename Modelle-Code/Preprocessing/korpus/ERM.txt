van dirick van dem berne, wo he sülff twölffte, den köninck van armentriken, mit veerdehalff hundert man, vp synem egen slate, vmmegebracht hefft.
so vern yn yennen franckriken, dar waenth eyn koeninck ys wolgemeit.
den wil de berner vordriuen, vmme syner froelicheit.
he voert yn synem rike, stede, boerge vnd egen landt.
tho wem schal ick my holden, giff radt meister hillebrandt.
ja radt wil ick dy geuen, ya radt den schaltu han.
stede vnd boerge synt vns auerlegen, se synt vns nicht vnderdaen.
de koeninck van armentriken, de ys vns suluen gram.
he wil vns heren all twoelue, yn den galgen hengen laen
wueste ickt wor ick en schold vinden, den koeninck van dem armentriken.
by em so wold ick setten, myn sell vnd ock myn lyff.
by em so wold ick setten, eyn seker wisse pant,
dat hoge huß tho dem berne, dar tho myns vaders egen landt.
tohandt sprack sick van der tynnen, meister hillebrandes wiff.
tho dem freysack schaltu en vinden, den koeninck van armentrick.
he hefft auer syner tafeln, wol veerdehalff hundert man.
ick rades dy dirick van dem berne, dat du em nicht tho na en gast.
suender so verne yn yennen franckriken, dar waent ein wedewe stolt.
vnd de hefft eynen soene, de is men twoelff yaer oldt,
de ys twischen synen winbranen, syner drier spenne widt.
ick rades di dirick van dem berne, nim en mit dy yn dinen stridt
du schalt synen fründen lauen, süluer vnd ock rodt goldt.
vund lauen dem yungen degen, ock also riken soldt.
du schalt syner moder lauen, du wult en tho ridder slaen.
so krichstu den yungen degen, mit dy op dine herefardt.
de berner leth sick wapen, sülff twoelffte syner man.
sammith vnde syden, toegen auer er harnasch an.
se setteden vp er hoeuet, van fyolen eynen krans.
do stünden de heren al twoelue, efft se makeden eine dantz.
se toegen sick all gar richte, to dem freysack wol yn dat landt.
wat fünden se by dem wege, einen galgen gebuwet staen.
do sprack sick de berner süluen, wol hefft vns dith gedan.
de vns düssen nyen galgen, bi den wech gebuwet hath.
tohandt sprack sick koeninck bloedelinck, de alderyüngeste man.
dat hefft gedan de koeninck van armentriken, de is vns suluen gram.
sege icken to felde kamen, mit veerdehalff hundert man.
ick redes dy dirick van dem berne, allene wold ick se vorslaen.
se toegen sick all gär richte, to dem freisack wol vor dat dor.
poertener sluth vp de porten, vnd lath vns darin gaen.
wy willen den koening van armentrick fragen, wat wi em hebbn to leide gedaen.
dat he vns den nyen galgen, by den wech gebuwet hath.
ick slute nicht vp de porte, ick late yw nicht yngaen.
de koeninck dat ys min here, darümme moth ick dat laen,
efft sick vp düsser borch vorhoeue, ein seker wisse kiff.
vorlaren hed ick arme reinholt, min fyne yunge lyff.
scholdestu din liff vorlesen, so baldt vnd altohandt.
dat mine wold ick setten, vor eyn seker wisse pandt.
dat hoge hus thom berne, darto mins vaders egen landt
de gude reinholt van meilan, de ginck sick vor den koeninck stan
och koeninck leue here, moth ick se wol yn laen.
de berner de holt hir voere, sülff twoelfte syner man.
he wolde yuw gerne fragen, wat he yuw hefft to leide gedaen.
dat gy em den nyen galgen, by den wech gebuwet haen.
wat hefft de berner to brannen, sülff twoelffte syner man.
reinholt sluth vp de porten, vnd lath se kamen an.
er harnsck willen wy en affbinden, vnse gefangen schoellen se syn.
vnd willen de herrn all twoelue, yn den galgen hengen laen.
reinholt sloth vp de porten, so balde vnd altohandt.
her dirick van dem berne, dar alderersten ynspranck.
sinen broder van der stoere, den hadde he by der handt.
vp syner lüchtern syden, ginck de yunge hillebrant.
dar negest ginck sick ein degen, des werdigen degen gudt
he voerde yn synem schilde. wol drier louwen modt.
dar negest ginck sick eyn hoerninck, mit synem hoernen bagen.
de ys dem edlen foersten, wol doerch syn herte getagen.
darnegest ginck sick koeninck bloedelinck, de alder yngeste man.
de was twischen synen winbranen, syner drier spenne lanck.
darnegest ginck sick her lummert vth dem garden, dat was de vii. man.
hardenacke mit dem barde, dat was de achte man.
darnegest ginck sick wulff främ dirick, dat was de ix. man,
darnegest ginck sick isaak, dat was de x. man,
darnegest ginck sick wulf fram diderick, dat was de xi. man,
de rasende wulf fram diderick, dat was de xii. man.
de grep de sloetel yn sine weldigen hant,
vnd he sloth to de porten. vnd dat de borch klanck,
dat dede he all darümme, dat em nemandes scholde affgan,
vnd eer de xii. heren, eren willen hadden gedän.
och se nemen sick by den henden, se gingen vor den koeninck stan.
och koening leue here, wat hebben wi yw to leide gedaen,
dat gy vns den nien galgen, by den wech gebuwet haen.
de koeninck de swech gantz stille, alse de auerweldigen doen.
tohant toech sick her diderick van dem bern, ein swert van golde so rodt.
he gaff dem koening van armentriken, einen weldigliken slach.
vnd dat ock yo syn hoeuet, vor em vp der erden lach.
se sloegen sick doch allent dat dodt, wat vp der borch was.
sünder vp den guden reinholdt, de synem herren trüwe was,
hed he em nicht trüw gewesen, dat hedd em kostet syn lyff.
hedd he em nicht trüw gewesen, dat hedd em kostet syn yunge lyff.
de berner schriede syn wapen, o we dat ick hir qwam.
nu hebb ick yo vorlaren, koening bloedelinck minen alderyüngsten man.
nu swiget gy heren stille, ick leue vnd sy noch gesundt.
ich sta yn eynem kellerschrade, veerdehalff hundert hebb ick vorwundt.
veerdehalff hundert hebb ick vorwundt, mit eyner wapenden hant.
nu sy ydt godt gelauet, de xii hern de leuen, vnd syn noch gesundt,
nu sy ydt godt gelauet, se leuen vnd syn noch gesund.