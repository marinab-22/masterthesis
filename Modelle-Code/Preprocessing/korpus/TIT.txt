i
dô sich der starke titurel mohte gerüeren,
er getorste wol sich selben und die sîne in sturme gevüeren:
sît sprach er:< in alter ich lerne,
daz ich schaft muoz lâzen: des phlac ich etwenne schône und gerne.
möhte ich getragen wâpen>, sprach der genende,
< des solde der luft sîn gêret von spers krache e ûz mîner hende:
sprîzen gaeben schate vor der sunnen.
vil zimierde ûf helmen ist von mînes swertes ecke enbrunnen.
ob ich von hôher minne ie trôst emphienge
und ob der minne süeze ie saelden kraft an mir begienge,
wart mir ie gruoz von minneclîchem wîbe,
daz ist nû gar verwildet mînem seneden klagenden lîbe.
mîn saelde, mîn kiusche, mit sinnen mîn staete
und ob mîn hant mit gâbe oder in sturme ie hôhen prîs getaete,
daz mac niht mîn junger art verderben:
jâ muoz al mîn geslehte immer wâre minne mit triuwen erben.
ich weiz wol, swen wîplîchez lachen emphaehet,
daz immer mêre kiusche unde staetikeit dem herzen naehet.
diu zwei kunnen sich nimmer dâ gevirren
wan mit dem tôde al eine: anders kan daz niemen verirren.
dô ich den grâl emphienc von der botschefte,
die mir der engel hêre her enbôt mit sîner hôhen krefte,
dâ vant ich geschriben al mîn orden.
vor mir was diu gâbe nie menschlîcher hende worden.
des grâles herre muoz sîn kiusche unde reine.
ouwê, süezer frimutel, ich hân niht wan dich al eine gemâle.
mîner kinde hie behabet dem grâle.
nû empfâch des grâles krône und den grâl, mîn sun der lieht gemâle.
dû hâs bî dînen zîten, sun, schiltes ammet
geurbort hurteclîchen, swenne dîn rat was aldâ verklammet.
ûz der ritterschaft muoste ich mich ziehen.
nû wer dich, sun, al eine: mîn kraft diu wil uns beiden entvliehen.
got hât dich, sun, berâten vünf werder kinde:
diu sint ouch hie dem grâle ein vil saelec werdez ingesinde.
anfortas und trevrezent der snelle,
ich mac geleben, daz ir prîs wirt vor anderm prîse der helle.
dîn tohter schoisîâne in ir herzen besliuzet
sô vil der guoten dinge, des diu werlt an saelden geniuzet:
herzeloide hât den selben willen:
urrepanse de schoien lop mac ander niht gestillen.>
dise rede hôrten ritter unde vrouwen.
man mohte an templeisen maneges herze jâmer beschouwen,
die er dicke brâhte ûz maneger herte,
swenne er den grâl mit sîner hende und ir helfe ritterlîchen werte.
sus was der starke titurel worden der swache,
beidiu von grôzem alter und von siecheite ungemache.
frimutel besaz dâ werdeclîche
den grâl ûf munsalvâsche: daz was der wunsch über irdeschiu rîche.
dem wâren sîner tohter zwuo von den jâren,
daz si gein hôher minne an vriundes arme volwahsen wâren.
schoisîâne minne schône gerte
vil künege ûz manegen landen: des si doch einen vürsten gewerte.
kîôt ûz katelangen erwarp schoisîânen:
schoener maget wart nie noch gesehen ê bî sunnen noch bî mânen.
er hete vil maneger tugende genozzen:
sîn herze was gein prîse ie der kost und der tât unverdrozzen.
si wart im schône brâht und rîchlîche emphangen.
der künec tampunteire, sîn bruoder, kom ouch ze katelangen.
rîche vürste ungezalt dâ wâren:
sô kosteclîche hôchgezît gesach noch nieman bî manegen jâren.
kîôt, des landes herre, prîs hete erworben
mit milte und ouch mit ellen: al sîn tât was vil unverdorben,
swâ man hurteclîche solde strîten
und ouch durch der wîbe lôn gezimieret gein der tjoste rîten.
gewan ie vürste lieber wîp, waz er dolde
der herzenlîchen wünne, als ez diu minne mit in beiden wolde!
ouwê des, nû nâhet im sîn trûren.
sus nimt diu werlt ein ende: unser aller süeze am orte ie muoz sûren.
sîn wîp in ze rehter zît gewerte eins kindes.
daz mich got erlâze in mînem hûs eines solhen ingesindes,
daz ich alsô tiure müeste gelten!
die wîle ich hân die sinne, sô wirt es von mir gewünschet selten.
diu süeze schoisîâne, diu klâre und diu staete,
gebar mit ir tôde eine tohter, diu vil saelden haete:
an der wart al wîplîch êre entstanden.
diu phlac sô vil triuwen, die man von ir noch saget in manegen landen.
sus was des vürsten leit mit liebe underscheiden:
sîn jungiu tohter lebete und ir muoter tôt, daz hete er an in beiden.
schoisîânen tôt half im ûz borgen
die vlust an rehten vreuden und immer mêr gewin an den sorgen.
dô bevalh man die vrouwen mit jâmer der erden.
si muoste garômâtet und gebalsemt ê schône werden:
durch daz man lange muoste bîten.
vil künege und vürsten kômen dar zer lîchlege an allen sîten.
der vürste hete sîn lant von rois tampunteire,
von sînem bruoder, dem künec, den man dâ hiez von pelrapeire.
sîner kleinen tohter bar erz lîhen:
er begunde sich des swertes, helmes unde schiltes verzîhen.
der herzoge mamfilôt sach im vil leide
an sînem werden bruoder: daz was ein vil sûriu ougenweide.
der schiet ouch durch jâmer von sînem swerte,
daz ir deweder hôher minne noch tjoste niht engerte.
sigûne wart daz kint genant in der toufe.
die ir vater hête kîôt vergolten mit dem tiuren koufe:
wan er wart ir muoter durch si âne.
die sich der grâl zem êrsten liez tragen, daz was schoisîâne
der künec tampunteire sigûnen die kleinen
ze sîner tohter vuorte dô kîôt si kuste, man sach dâ vil geweinen.
kondwîrâmûrs lac ouch noch an der brüste.
die zwuo gespilen wuchsen, daz nie gesaget wart von ir prîses vlüste.
in den selben zîten was kastis erstorben.
der hete ouch herzeloiden ze munsalvâsche, die klâre, erworben.
kanvoleiz gap er der vrouwen schône
und kongrivâls: zin beiden truoc sîn houpt vor vürsten die krône.
kastis herzeloiden nie gewan ze wîbe,
diu an gahmuretes arme lac mit ir magetlîchem lîbe:
doch wart si dâ vrouwe zweier lande,
des süezen frimuteles kint, die von munsalvâsche man dar sande.
dô tampunteire starp und kardeiz der klâre
in brûbarz die krône truoc, daz was in dem vünften jâre,
daz sigûne was al dâ behalden.
dô muosten si sich scheiden, die jungen zwô gespilen, niht die alden.
diu künegîn herzeloide an sigûnen dâhte:
si warp mit al ir sinnen, daz man die von brûbarz ir brâhte.
kondwîrâmûrs begunde weinen,
daz si gesellekeit und der staeten liebe solde an ir vereinen.
( daz kint sprach:< liebez veterlîn, nû heiz mir gewinnen
mîn schrîn vollen tocken, swenne ich zuo mîner muomen var von hinnen:
sô bin ich zer verte wol berihtet.
ez lebet manec ritter, der sich in mînem dienest noch verphlihtet.>
< wol mich sô werdez kindes, daz ist alsô versunnen!
got müeze katelangen als hêrer vrouwen an dir lange gunnen!
mîn sorge slâfet, sô diu saelde wachet.
waere swarzwalt hie ze lande, er wurde ze scheften gar durch dich gemachet.>)
kîôtes kint sigûne alsus wuohs bî ir muomen.
er kôs si vür des meien blic, swer si sach, bî tounazzen bluomen:
ûz ir herzen blüete saelde und êre.
lât ir lîp in lobes jâr volwahsen, ich sol ir lobes sagen mêre.
( swaz man an reinem wîbe sol ze güete mezzen
an ir vil süezem lîbe was des ninder hâres grôz vergezzen,
si reiniu vruht, gar lûter, valsches eine.
der werden schoisîânen, kint, gelîcher art, diu kiusche junge reine.
nû sul wir gedenken herzeloiden der reinen.
diu kunde ir lop niht krenken: mit wârheit wil ich die lieben meinen.
si ursprinc aller wîplîcher êren,
si kunde wol verdienen daz man ir lop muoste in den landen mêren.)
diu magetlîche witewe, daz kint frimuteles,
swâ man bî ir jungen zîte sprach vrouwen lop, sô enerhal niht sô helles.
ir lop daz vuor die virre in manigiu rîche,
und wart gedienet ir minne von kanvoleiz mit spern hurteclîche.
( nû hoeret vremdiu wunder von der maget sigûnen:
dô sich ir brüstel draeten und ir reitval hâr begunde brûnen,
dô huop sich in ir herzen hôchgemüete.
si begunde stolzen, lôsen und tet daz doch mit wîplîcher güete.
wie... gahmuret schiet von belacânen
und wie werdeclîche er erwarp die swester schoisîânen
und wie er sich enbrach der franzoisinne,
des wil ich hie geswîgen und künden iu von magetlîcher minne.
der franzoisinne anphlîsen wart ein kint gelâzen,
erborn von vürsten künne und von der art, daz muoste sich mâzen
aller dinge, dâ von prîs verdirbet.
swenne alle vürsten werdent erborn, ir neheiner baz nâch prîse wirbet.
dô gahmuret den schilt emphienc von anphlîsen,
diu werde küniginne im lêch diz kint. daz müezen wir noch prîsen:
daz erwarp sîn wâriu kindes süeze,
er wirt dirre âventiure herre ich hân reht, daz ich kint durch in grüeze.
ouch vuor daz selbe kint mit dem anschevîne
hin über in die heidenschaft zuo dem bâruc akarîne.
er brâhtez ze wâleis wider dannen.
swâ kint genendekeit erspehent, daz sol helfen, ob si iemer gemannen.
ein teil ich wil des kindes art iu benennen.
sîn ane, was von grâharz gurnemanz, kunde îsen zetrennen:
des phlac er ze tjoste mit maniger hurte.
sîn vater was genant gurzgrî: der lac tôt um schoidelakurte.
mahaute hiez sîn muoter, ehkunates swester,
des rîchen phalenzgrâven, den man nande ûz der starken berbester.
selbe hiez er schîonatulander.
sô hôhen prîs erwarp bî sîner zît nie einer noch der ander.
daz ich des werden gurzgrîen sun niht benande
vor der maget sigûnen, diu genôz des ir muoter man sande
ûz der phlege von dem reinen grâle:
ir hôchgeburt si zucket ouch her vür und ir künne'z lieht gemâle.
al des grâles diet daz sint die erwelten,
immer saelic hie und dort an den staeten prîs die gezelten.
nû was sigûne ouch von dem selben sâmen,
der ûz von munsalvâsche gesaet wart, den die heilhaften nâmen.
swâ des selben sâmen hin wart brâht von dem lande,
daz muosten werden berhaft und viel in rehte ein schûr ûf die schande.
dâ von kanvoleiz verre ist bekennet:
si wart in maniger zungen ie der triuwen houbetstat genennet.
ô wol dich kanvoleiz, wie man sprichet dîne staete
und herzenlîche liebe, diu ûf dir geschach niht ze spaete!
minne huop sich vruo dâ von zwein kinden:
diu ergienc sô lûterlîche al diu werlt möhte ir truopheit niht bevinden.
disiu kint der stolze gahmuret mit ein ander
in sîner kemenâten zôch. dô schîonatulander
was dannoch niht starc an sînem sinne:
er wart iedoch in herzen nôt geslozzen von sigûnen minne.
ouwê, des si sint noch ze tump ze solher angest.
wan swâ minne in der jugende begriffen wirt, diu wert aller langest.
ob daz alter minnen sich geloubet,
dannoch diu jugent wont minne bant, minne ist krefte unberoubet.
ouwê, minne, waz touc dîn kraft under kinder?
wan einer, der niht ouge hât, der mögte dich spaehen, waere er blinder.
minne, dû bist alze maniger slahte:
gar aller schrîber künden niemêr volschrîben art noch dîn ahte.
sît daz man den rehten münch in der minne
und den wâren klôsenaere wol beswert, sîn gehorsam ir sinne,
daz si leistent manegiu dinc doch kûme.
minne twinget ritter under helme: minne ist vil enge an ir rûme.
diu minne hât begriffen daz smal und daz breite.
minne hât ûf erde und ûf ze himele vür got geleite:
minne ist allenthalben wan ze helle.
diu starke minne erlamt an kraft, wirt zwîvel mit wanke ir geselle.
âne wanc und âne zwîvel diu beide
was diu maget sigûne und schîonatulander mit leide:
grôziu liebe was dar zuo gemenget.
ich sagete iu von ir kintlîcher minne vil wunders, wan daz ez sich lenget.
( ir schemelîchiu zuht und diu art ir geslehtes
( si wâren ûz lûterlîcher minne erborn) diu twanc si ir rehtes,
daz si ûzen tougenlîche ir minne hâlen
an ir klâren lîben und innen an den herzen verquâlen.)
schîonatulander mohte ouch sîn wîse
von maneger süezen botschaft, die diu franzoiser künegîn anphlîse
tougenlîche enbôt dem anschevîne:
die erwarp er unde wande in vil dicke ir sorge: nû wende ouch die sîne
schîonatulander vil dicke wart des innen,
wie sin oeheim gahmuret kunde sprechen mit manlîchen sinnen
und wie sich der von kummer kunde scheiden:
des jach im vil der tiuschen diet, als jâhen ouch die werden heiden.
alle, die minne phlâgen und minne an sich leiten,
nû hoeret magetlîch sorge unde manheit mit den arbeiten:
dâ von ich wil âventiure künden
den rehten, die von minnen durch herzeliebe ie senede nôt ervünden.
der süeze schîonatulander genande,
als sîn gesellekeit in sorgen manecvalt in kûme gemande,
dô sprach er:< sigûne helferîche,
nû hilf mir, werdiu maget, ûz den sorgen, sô tuostû helfeclîche.
duzisse ûz katelangen, lâ mich geniezen:
ich hoere sagen, dû sîs erborn von der art, die nie kunde verdriezen,
si enwaeren helfec mit ir lône,
swer durch si kummerlîche nôt emphienc: dîner saelden an mir schône.>
< bêâs âmîs, nû sprich, schoener vriunt, was dû meines.
lâ mich hoeren, ob dû dich des willen gein mir sô vereines,
daz dîn klagendiu bete iht müge vervâhen.
dû enwizzes es vil rehte die wârheit, sô ensoltû dich niht vergâhen.>
< swâ genâde wont, dâ sol man suochen.
vrouwe, ich ger genâden: des soltû durch dîne genâde geruochen.
werdiu gesellekeit stêt wol den kinden.
swâ rehtiu genâde nie niht gewan ze tuone, wer mac si dâ vinden?>
si sprach:< dû solt dîn trûren durch troesten dâ künden,
dâ man dir baz helfen mac dan ich: anders dû kans dich versünden,
ob dû gers, da ich dir kummer wende:
wan ich bin rehte ein weise alder mâge und liute mîns landes ellende.>
< ich weiz wol, dû bist landes und liute grôziu vrouwe.
des enger ich alles niht, wan daz dîn herze durch dîn ouge schouwe
alsô, daz ez den kummer mîn bedenke.
nû hilf mir schiere, ê daz dîn minne mîn herze und die vreude verkrenke.>
< swer sô minne hât, daz sîn minne ist gevaere
deheinem als lieben vriunde, als dû mir bist, daz wort ungebaere
wirt von mir niemêre benennet minne.
got weiz wol, daz ich nie bekande minnen vlust noch minnen gewinne.
minne, ist daz ein er? mahtû minne mir diuten?
ist daz ein si? kumt mir minne, wie sul ich minne getriuten?
muoz ich si behalden bî den tocken?
oder vliuget minne ungerne ûf hant durch die wilde? ich kan minne wol locken.>
< vrouwe, ich hân vernomen von wîben und von mannen,
minne kan den alden, den jungen sô schuzlîchen spannen,
daz si mit gedanken sêre schiuzet:
si triffet âne wenken, daz vliuget, daz loufet, daz gêt und daz vliuzet.>
< schîonatulander, mich twinget gedanke,
sô dû mir ûz den ougen kums, daz ich muoz an vreuden sîn diu kranke,
unz ich tougenlîche an doch geblicke.
des trûre ich in der wochen niht zeinem mâle ez ergêt alze dicke.>
< sô endarftû, süeziu maget, mich niht vrâgen von minne:
dir wirt wol âne vrâge bekant minnen vlust und ir gewinne
nû sich, wie minne ûz vreude in sorge werbe:
tuo der minne ir reht, ê diu minne uns beide in herzen verderbe.
jâ erkande ich, süeziu maget, ê wol minne von maeren.
minne ist an gedanken: daz mac ich nû mit mir selbem bewaeren:
des betwinget sie diu staete liebe.
minne stilt mir vreude ûz dem herzen, ez entöhte einem diebe.>
si sprach:< kan diu minne in diu herzen sô slîchen,
daz ir man noch wîp noch diu maget mac mit ir snelheit entwîchen?
weiz aber iemen, waz diu minne richet
an liuten, die ir schaden nie gewurben, daz si vreuden den zebrichet?>
< jâ ist si gewaldec der tummen und der grîsen.
niemen als künstec lebet, daz er künne wert und ir wunder volprîsen.
nû sul wir beidiu nâch ir helfe kriegen
mit unverscharter vriuntschaft: minne kan mit ir wanke niemen triegen.>
< ouwê, kunde diu minne ander helfe erzeigen,
dan daz ich gaebe in dîn gebot mînen vrîen lîp vür eigen!
mich hât dîn jugent noch niht rehte erarnet.
dû muost mich under schiltlîchem dache ê dienen: des wis vor gewarnet.>
< vrouwe, als ich mit krefte diu wâpen mac leiten,
hie enzwischen und danne mîn lîp wirt gesehen in süezen sûren arbeiten,
sô daz mîn dienst nâch dîner helfe ringe.
ich wart in dîne helfe erborn: nû hilf sô, daz mir an dir gelinge.>
diz was der anevanc ir geselleschefte
mit worten an den zîten, dô pompêjus vür baldac mit krefte
hete ouch sîne hervart gesprochen
und ipomidôn der werde: ûz ir her wart vil niuwer sper zebrochen.
gahmuret... sich huop des endes tougen,
et mit sîn eines schilte er hete iedoch grôze kraft âne lougen,
wan er phlac wol drîer lande krône.
sus jagete in diu minne an den rê: den emphienc er von ipomidône.
schîonatulander was leide zer verte,
wan im sigûnen minne hohen muot und dir vreude gar werte.
doch schiet er von dan mit sînem mâge.
daz was sigûnen herzenôt und diu sîne: in zwein reit minne ûf die lâge.
der junge vürste urloup nam ze der maget tougenlîche.
er sprach:< ouwê, wie sol ich geleben, daz minne an vreuden mich rîche
schiere mache und von tôde entscheiden?
wünsche mir heiles, süeziu maget: ich muoz von dir zuo den heiden.>
< ich bin dir holt, getriuwer vriunt: nû sprich, ist daz minne?
sus wil ich immer wünschende sîn nâch dem gewinne.
der uns beiden hôhe vreude erwerbe.
ez brinnent elliu wazzer, ê diu liebe mînhalp verderbe.>
von kongrivâls der künec gahmuret sich verholne
von mâgen und von mannen schiet, daz sîn vart den gar was diu verstolne.
wan zweinzic kint von hôher art kurteise
und ahtzec knappen zîser âne schilt hete er erwelt ûf die reise.
vünf schoeniu ors, vil goldes, von azagouc gesteine
im volgete ûf die vart, sîn schilt ander schilte gar eine.
durch daz solde ein schilt gesellen kiesen,
daz im ein ander heiles wunschte, ob dirre schilt kunde niesen.
sîn herzenlîche liebe und ir minne iht worden vremde
was noch nie durch gewonheit. im gap dar diu künigin ir hemde
blanc sîdîn, als ez ir blenke ruorte.
ez ruorte etwaz brûnes an ir huf: den puneiz von baldac erz vuorte.
vil liep beleip aldâ, liep schiet von dannen.
ir gehôrtet nie gesprechen von mageden, wîben, manlîchen mannen,
die sich herzenlîcher kunden minnen.
des wart sît parzivâl an sigûnen zer linden wol innen.
ûz norgâls gegen spâne unz hin ze sibilje er kêrte,
des genendegen gandînes sun, der ûz ougen wazzers vil gerêrte,
dô man vriesch, wie sîn vart nam ende.
sîn hôher prîs wirt nimmer getoufter diet noch heidenen ellende.
daz rede ich wol mit wârheit, ninder nâch wâne.
nû sul wir ouch gedenken des jungen vürsten ûz grâswaldâne,
des sigûne in twanc, sîn kiusche âmîe:
diu zoch ûz sînem herzen die vreude, als ûz den bluomen süeze die bîe.
sîn lieplîchiu siecheit, die er truoc von der minne,
diu vlust sînen hôhen muotes an sorgen gewinne
twanc den grâharzois vil maneger pîne:
er waere noch sanfter tôt als gurzgrî von mabônagrîne.
wirt immer tjost mit hurte von sperbrechens krache
ûz sîner hant durch schilte brâht, sîn lîp ist zuo dem ungemache
doch ze kranc: diu starke minne in krenket
und daz sîn gedanc nâch lieplîche liebe unvergezzen sô gedenket.
swenne ander juncherren ûf velden und ûf strâzen
punierten unde rungen, durch sende nôt sô muoste er daz lâzen.
minne in lêrte an staeten vreuden siechen.
swâ kint lernent ûf stên an stüelen, diu müezen dâ zem êrsten kriechen.
nû lât in hôhe minnen: sô muoz er ouch gedenken,
wie er sich gein hoehe ûf rihte und und im künne alle valscheit verkrenken
sîn wernder prîs in jugent und in dem alter.
ich weiz den vürsten, solde er daz lernen, man lêrte einen bern ê den salter.
schîonatulander vil noete truoc verborgen,
ê daz gahmuret der werde würde innen al spehende der helbaeren sorgen,
daz sîn liepster mâc sus ranc mit kummer.
er qual et al die mânen, swie sich diu zît huop winter und den sumer.
von angeborner arte sô wunschlîch geschicke,
sîn vel, diu liehten ougen, swaz man da kôs, des antlitzes blicke,
schiet durch nôt von lûterlîchem glanze.
des twanc in niht ein dürkelz wenken, ez tet starkiu liebe diu ganze.
gahmuretes herze ouch was von der minne getwenget
ir hitze und ir âsanc im hete under wîlen besenget
sîn lûter vel, daz ez mit truopheit kunde.
minne helfe er ein teil hete emphangen, er wesse ouch ir twinclîche stunde.
swie listec sî diu minne, si muoz sich enblecken:
swer treget minne al spehende künstec ougen, dâ kan ir kraft sich niht verdecken.
sist ouch ein winkelmez, hoere ich si zîhen:
si entwirfet unde stricket vil spâhe, noch baz dan spelten unde drîhen.
gahmuret wart innen der helbaeren swaere,
daz der junge talfîn ûz grâswaldâne was vreuden alsô laere.
er nam in sunder ûfz velt von der strâze:
< wie vert sus anphlîsen knabe? dîn trûren kumt mir niht ze mâze.
ich trage die wâren phlihte al gelîche dîner pîne.
der roemesche keiser und der admirât al der sarrazîne
möhtenz mit ir rîcheit niht erwenden,
swaz dich braehte in siuftebaeren pîn, daz muot ouch mich an vreuden phenden.>
nû sult ir wol gelouben dem werden anschevîne,
daz er gerne hülfe, ob er möhte, dem jungen seneden talfîne.
er sprach:< ouwe, durch waz hât dich geloubet
dîn antlitze lûterlîcher blicke? diu minne sich selben an dir roubet.
ich spür an dir die minne: alze grôz ist ir slâge.
dû solt mich dîner tougen niht heln, sît wir sîn sô nâhe gemâge
und beide ein verch von ordenlîcher sippe.
nâher dan von der muoter, diu dâ wuohs ûz stelehafter rippe.
dû minnen ursprinc, dû berndez saf minnen blüete!
nû muoz mich erbarmen anphlîse, diu dich durch ir wîplîch güete
mir lêch: si zoch dich, als si dich gebaere,
und hete dich an ir kindes stat, als liep dû ir noch bist und ie waere.
hilstû mich dîn tougen, dâ mit ist versêret
mîn herze, daz dîn herze ie was, und hât sich dîn triuwe gunêret,
ob dû mir sô grôze nôt entwildes.
des enmac ich niht sîner staete getrûwen, daz dû sô wanclîche unbildes.>
daz kint sprach mit sorgen:< sô sî mîn gedinge
dîn vride und dîn hulde und daz mich dîn zorn niht vürbaz mêre twinge.
ich hal durch zuht vor dir al mînen smerzen:
nû muoz ich dir sigûnen nennen, diu hât ane gesiget mînem herzen.
dû maht, wiltû, ringen den last ungevüege.
nû wis der franzoisinne gemant: ob ich dîner sorge ie getrüege,
nim von mir... mich ûz krenken.
ein slâfender lewe als swaere wart nie sô mîn wachendez gedenken.
ouch wis gemant, waz mers und der lande ich hân durchstrichen durch dîn liebe, niht durch armuot. ich bin mâgen und mannen entwichen und anphlîsen mîner werden vrouwen. des sol ich alles wider dich geniezen: lâ dîn helfe schouwen. dû maht mich wol entstricken von slôzlîchen banden. wirde ich immer schiltes herre under helme und ûf kost in den landen. sol mîn helfec hant dâ prîs erringen, die wîle wis mîn voget, daz dîn scherm erner mich vor sigûnen twingen.>< ei kranker knabe, waz waldes ê muoz verswinden ûz dîner hant mit tjoste, soltû der duzissen minne bevinden. werdiu minne ist teilhaft ordenlîche: si hât der saelege ellenthafte ê erworben dan der zagehafte rîche! doch vreu ich mich der maere, daz dîn herze sô stîget. wâ wart ie boumes stam an den esten sô lobelîche erzwiget? si liuhtec bluome ûf der heide, in walde, ûf velde! hât dich mîn muome betwungen, ô wol dich der lieplîchen melde! schoisîâne ir muoter dâ vür wart beruofen, daz got selbe und des kunst mit willen ir klârheit geschuofen. schoisîânen blic der sunnenbaere, den hât sigûne kîôtes tohter an ir, jehent ir erkantlîchiu maere. kîôt der prîs bejagende in der scharflîchen herte, der vürste ûz katelangen, ê schoisîânen tôt vreude im werte, ir zweier kint ich sus mit wârheit grüeze, sigûne diu sigehafte ûf dem wal, dâ man welt magede kiusche und süeze. diu dir hât ane gesiget, dû solt sigenunft erstrîten mit dienstlîcher triuwe an ir minne. ouch wil ich des nû niht langer bîten, in dîne helfe ich bringe ir werden muomen. sigûnen glanz dîn varwe sol erblüejen nâch den bliclîchen bluomen.> schîonatulander begunde alsus sprechen:< nû wil mir dîn trôst und dîn triuwe aller sorgen bant zebrechen. sît daz ich mit dînen hulden minne sigûnen, diu mich roubet nû lange ûf vreude und an vroelîchen sinne.> sich möhte, ob er wolde, wol helfe vermezzen schîonatulander. ouch sul wir groezer noete niht vergezzen, die kîôtes kint truoc und schoisîânen, ê daz si trôst... enphienc: diu muoste vreude sich ânen. wie diu vürstîn ûz katelangen betwungen was von der strengen minne( alsus hete ir gedanc ze lange unsanfte gerungen, daz siz vor ir muomen heln wolde), diu künigîn wart innen mit herzen schricke, waz sigûne dolde. rehte als ein touwec rôse und alnaz von roete, sus wurden ir diu ougen: ir munt, al ir antlitze emphant wol der noete. dô kunde ir kiusche niht verdecken die lieplîchen liebe in herzen, daz qual sus nâch kintlîchem recken. dô sprach diu küniginne durch liebe und durch triuwe:< ouwê schoisîânen vruht, ich truoc alze vil ê ander riuwe, der ich phlac hin nâch dem anschevîne: nû wahset in mîn swaere ein niuwer dorn, sît ich sus kiuse an dir pîne. an lande und an liuten sprich waz dir werre: oder ist dir mîn trôst und ander dîner mâge sô verre, daz dich niht ir helfe mac erlangen? war kom dîn sunneclîcher blic? wê, wer hât den verstoln dînen wangen? ellendiu maget, nû muoz mich dîn ellende erbarmen. man sol bî drîer lande krône mich immer zeln vür die armen, ich engelebe ê, daz dîn kummer swinde und ich diu rehten maere al dîner sorge mit wârheit bevinde.>< sô muoz ich mit sorge al mîn angest dir künden. hâstû mich deste unwerder iht, sô kan dîn zuht sich an mir gar versünden, sît ich mich dâ von niht mac gescheiden. lâ mich in dînen hulden, süeziu minne: daz stêt wol uns beiden. got sol dir lônen: swaz ie muoter ir kinde mit minneclîchem zarte erbôt, die selben triuwe ich hie vinde vil staeteclîche ê an dir, ich vreuden kranke. dû hâs mich ellendes erlâzen wol: dîner wîplîchen güete ich danke. dînes râtes, dînes trôstes, dîner hulde bedarf ich mit ein ander, sît ich al gernde nâch vriunde jâmer dulde, vil quelehafter nôt: daz ist unwendec. er quelt mîn wilde gedanke an sîn bant: al mîn sin ist im bendec. ich hân nâch liebem vriunde vil âbende al mîn schouwen ûz venstern über heide, ûf strâze und gein den liehten ouwen gar verlorn: er kumet mir ze selten. des müezen mîniu ougen vriundes minne mit weinen tiure gelten. sô gên ich von dem venster aber an die zinnen: dâ warte ich ôsten unde westen, ob ich möhte werden innen, der mîn herze lange hât betwungen. man mac mich vür die alden seneden wol zeln, niht vür die jungen. ich var ûf einem wilden wâge eine wîle: dâ warte ich verre, mêre dan über drîzec mîle, durch daz, ob ich hôrte solhiu maere, daz ich nâch mînem jungen klâren vriunde kummers enbaere. war kom mîn spilnde vreude? oder wiest sus gescheiden ûz mînem herzen hôchgemüete? ein ouwê muoz nû volgen uns beiden, daz ich eine vür in wolde lîden. ich weiz wol, daz ich in wider gein mir jaget senediu sorge, der mich doch kan mîden. ouwê des, mir ist sîn kunft alze tiure, nâch dem ich dicke erkalde und dar nâch, als ich lige in dem gneistenden viure. sus erglüete mich schîonatulander: mir gît sîn minne hitze al agremuntîn dem wurme salamander.>< ouwê> sprach diu künegîn,< dû redes nâch den wîsen. wer hât dich mir verrâten? nû vürhte ich die franzoisinne anphlîsen, daz sich habe ir zorn an mir gerochen: al dîniu wîslîchen wort sint ûz ir munde gesprochen. schîonatulander ist hôher rîcher vürste: sîn edelkeit, sîn kiusche getörste doch immer genenden an die getürste, daz sîn jugent nâch dîner minne spraeche, ob sich der stolzen anphlîsen haz an mir mit ir hazze niene raeche. si zôch daz selbe kint, sîtz der brust wart entvüeret. gap si niht durch triegen den rât, der dich hât als unsanfte gerüeret. dû maht im, er dir vil vreude erwerben sîstû im holt, sô lâ dînen wunschlîchen lîp niht verderben. biut im daz zêren, lâ wider klâren dîn ougen, diu wange, dîn kinne. wie stêt alsô junclîchen jâren, ob sô liehtez vel dâ bî verlischet? dû hâs in die kurzlîchen vreude vil sorge alze sêre gemischet. hât dich der junge talfîn an vreuden verderbet, der mac dich wol an vreuden gerîchen: vil saelde und minne ûf in gerbet hât sîn vater und diu talfinette mahaute, diu sîn muoter was, und diu künegîn sîn muome schôette. ich klage et, daz dû bist alze vruo sîn âmîe. dû wilt den kummer erben, des mahaute phlac bî dem talfîn gurzgrîe. dicke ir ougen habent an im ervunden, daz er den prîs in manegen landen hielt under helme ûf gebunden. schîonatulander an prîse ûf muoz stîgen. erst von den liuten erborn, die niht lânt ir prîs sîgen: er wuohs in breit gestrecket an die lenge. nû hol dâ zim die troestlîchen vreude, und er der sorge über dich niht verhenge. swie vil dîn herze under brust des erlache, daz hân ich niht vür wunder. wie kan er sich schicken under schiltlîchem dache! ûf in vil zeher von ecken wirt gerêret der vunken, die ûz helmen springent, dâ viurîn regen sich genêret. er ist ze tjost entworfen: wer kunde in sô gemezzen? an mannes antlitze gein wîplîcher güete nie minner vergezzen wart an muoter vruht, als ichz erkenne. sîn blic sol dîniu ougen gesüezen: ûf gelt dîn minne ich im nenne> aldâ was minne erloubet mit minne beslozzen, âne wanc gein minne ir beider herze was minne unverdrozzen.< ô wol mich, muome>, sprach diu herzoginne,< daz ich vor al der werlde den grâharzois nû mit urloup sô minne!> ii sus lâgen si unlange: dô gehôrten si schiere, in heller süezer stimme ûf rôtvarwer verte nâch wundem tiere eine bracke kom hochlûtes zuo zin jagende. der wart ein wîle ûf gehalden: des bin ich durch vriunde noch diu klagende. dô si den walt alsus mit krache hôrten erhellen, schionatulander ûz kintlîchem leben vür die snellen was bekant, wan trevrezent der reine: der lief und spranc den allen vor, die des phlâgen ûf ritters gebeine. nu dâhte er:< ob den hunt iemen mac erloufen, ritterlîchiu bein diu trage.> er wil vreude verkoufen und ein staetez trûren dran emphâhen. ûf spranc er gein der stimme, als sîn lîp den bracken wolde ergâhen. sît in den wîten walt niht mohte gekêren daz vlühtege wilt wan her vür den talfîn, daz wil sîn arbeit gemêren: künftec trûren brâhtez im ze teile. nû dacte er sich in einer dicken strut: sus kom jagende an dem seile des vürsten bracke, dem er entvuor ûz der hende nider ûf diu strâlsnitec mâl. daz si nimmer hunt mêr gesende, diu in dâ dem grôze muoten sande, von dem er jagete unz ûf den stolzen grâhardeiz, daz dem vil vreuden sît erwande. dô er durch die dicke alsus brach ûf der verte, sîn halse was arâbesch ein borte geslagen mit der drîhen herte, dar ûf kôs man tiure und lieht gesteine: die glesten durch den walt sam diu sunne: aldâ vienc er den bracken niht eine. waz er mit dem bracken begreif, lâtz iu nennen. gefurrierten kummer mit arbeit er muoste unverzagetlîche erkennen und immer mêr grôz kriegen et nâch strîte. daz brackenseil was rehte im ein urhap vreuden vlustbaerer zîte. er truoc den hunt an arme sigûnen der klâren. daz seil was wol zwelf klafter lanc, die von viervar bortesîden wâren. gel, grüene, rôt, brûn diu vierde, immer swâ diu spanne erwant, an ein ander geworht mit gezierde. dar über lâgen ringe mit berlen verblenket, immer zwischen den ringen wol spanne lanc, niht mit steinen verkrenket, vier blat, viervar wol vingers breit die mâze. gevâhe ich immer hunt an solhez seil, ez belîbet bî mir, swenne ich in lâze. dô manz von ein ander vielt, zwischen den ringen ûzen und innen kôs man dran schrift wol mit kosteclîchen dingen. âventiure hoert, ob ir gebietet. mit guldînen nagelen wâren die steine vaste an die strange genietet. smârâde wâren die buochstabe, mit rubînen verbündet: adamante, krisolde, grânât dâ stuonden. nie seil baz gehündet wart, ouch was der hunt vil wol geseilet: ir muget wol errâten, welhez ich dâ naeme, ob waere der hunt dar gein geteilet. ûf einem samît grüene als in meieschem walde was diu halse ein borte genaet, vil steine von arte manecvalde drûf geslagen: die schrift ein vrouwe lêrte. gardevîaz hiez der hunt: daz quît tiuschen< hüete der verte>. diu herzogîn sigûne las anevanc der maere.< swie ditze sî ein bracken name, daz wort ist dem werden gebaere. man und wîp, die hüeten verte schône, die varnt hie in der werlde gunst und wirt in saelde dort ze lône.> si las mêr an den halsen, noch niht an dem seile. swer wol verte hüeten kan, des prîs wirt getragen nimmer veile: der wont in lûterm herzen sô gestarket, daz in nimmer ouge übersiht ûf unstaetem wenkenden market. der bracke und daz seil einem vürsten durch minne wart gesant: daz was von art under krône ein jungiu küneginne. sigûne las an sseiles underscheide, wer was diu künegîn und der vürste: diu stuonden bekantlîch dâ beide. si was von kanedic erborn, ir swester, flôrîen, diu ilinôte dem britûn ir herze, ir gedanc und ir lîp gap zâmîen, gar swaz si hete, wan bî ligende minne: si zôch in von kinde unz an schiltlîche vart und kôs in vür alle gewinne. der holte ouch nâch ir minne under helme sîn ende. ob ich ich niht braeche mîne zuht, ich solde noch vluochen der hende, diu die tjost ûf sînen tôt dar brâhte. flôrîe starp ouch der selben tjost, doch ir lîp nie spers orte genâhte. diu liez eine swester, diu erbete ir krône. klauditte hiez diu selbe maget: der gap kiusche und ir güete ze lône des vremden lop und ouch, der si bekande. des wart ir lop beruofen in manegiu lant, daz den nieman dâ wande. diu herzoginne las von der maget an dem seile. die vürsten ûz ir rîche eines herren an si gerten mit urteile. so sprach in einem hof ze beuframunde. dar kômen rîche und arme ungezalt: man erteilte ir wal an der stunde. duc ekjunaten de salvâsche flôrîen, den truoc si in ir herzen dâ vor, ouch kôs er si benamen zâmîen. des stuont sîn herze hôher dan ir krône: ehkunat gerte aller vürsten zil: wan er sîner verte phlac vil schône. si twanc sîn jugent und ouch daz reht von ir rîche: sît daz ir wart erteilet diu wal, nû welte diu maget ouch werdeclîche. welt ir tiusch ir vriundes namen erkennen? duc ehkunaver von bluome der wilde, alsus hôrte ich in nennen. sît er von der wilde hiez, gein der wilde si sande im disen wiltlîchen brief, den bracken, der walt und gevilde phlac der verte, als er von arte solde. ouch jach des seiles schrift, daz si selbe wîplîcher verte hüeten wolde. schîonatulander mit einem vederangel vienc eschen unde vörhen, die wîle si las, und vreude den mangel, daz er sît wart vil selten der geile. diu herzogîn lôste ûf den stric, durch die schrift ûz ze lesene an dem seile. der was an der zeltstange vaste gebunden. mich müet ir ûf loesen daz si tet: hei, wan waere sis erwunden! gardevîaz stracte sich mit strebene, ê diu herzoginne spraeche nâch sîner spîse: ir wille im was zezzen ze gebene. zwuo juncvrouwen sprungen her ûz vür die snüere. ich klage der herzoginne blanc linde hende: obz seil die zevüere, waz mac ich des? ez was von steinen herte. gardevîaz zucte und spranc durch gâhen nâch huntwildes verte. er was ouch ehkunate des tages alsô entrunnen. si rief die juncvrouwen ane: die heten sbracken spîse gewunnen; si gâhten wider inz gezelt vil balde. nû was er ûz gesloffen durch die winden: man hôrte in dô schiere in dem walde. der brach halt der winden ein teil ûz der phaele. dô er wider kom ûf die niuwe rôten vart, des nam in niht haele, vil offenlîche er jagete und niht verholne. dâ von geschach des werden gurzgrîen sun vil noete sît ze dolne. schîonatulander die grôzen und die kleinen vische mit dem angel vienc, dâ er stuont ûf blôzem blanken beinen durch die küele in lûtersnellem bache. nû erhôrte er gardevîazes stimme: diu erhal im zungemache. er warf den angel ûz hende, mit snelheit er gâhte über ronen und ouch durch brâmen. dâ mit er doch dem bracken ninder genâhte: dem hete im ungeverte alsô gevirret, daz er ninder wilt noch hunt spürte, und wart ouch von dem winde der hôre verirret. im wurden diu blôzen bein gar zekratzet von den brâmen: die sînen blanken vüeze am loufe ouch von stiften ein teil wunden nâmen. man kôs in baz, danz tier erschozzen, wunden: er hiez si twahen, ê er koeme underz gezelt sus vant er sigûnen dort unden innerhalp ir hende, als si waeren berîfet, grâ als ein tjostiures hant, dem der schaft von gegenhurte slîfet. der ziuschet über blôzes vel gerüeret. rehte alsô was daz seil durch der herzoginne hant gevüeret. si kôs im vil wunden an beinen und an vüezen: si klaget in, er klagte ouch si. nû wil sich diz maere gunsüezen. dô diu herzogîn begunde sprechen hin zim nâch der schrifte an dem seile: diu vlust muoz nû vil sper zebrechen. er sprach:< ich vriesch ie wênec der seile überschribene. brievebuoch en franzois ich weiz wol: solh kunst ist mir niht belibene: dâ laese ich an, swaz dâ geschriben waere. sigûne, süeziu maget, lâ dir sîn schrift am seile gar unmaere.> si sprach:< dâ stuont geschriben âventiure an der strangen: sol ich niht lesen zende ûz, swaz mir iemen rîcheit möhte gebieten, und ob ich wirdec waere ze nemene, dâ vür wolde ich mich, der schrifte nieten. daz spriche ich, werder vriunt, dir noch niemen ze vâre. ob wir beidiu junc solden leben, zu er zît unser künftegen jâre, sô daz dîn dienst doch gerte mîner minne, dû muost mirz seil ê erwerben, dâ gardevîaz stuont ane gebunden hinne.> er sprach:< sô wil ich gerne um daz seil alsô werben. sol manz mit strîte erholn dâ muoz ich an lîbe und an prîse verderben oder ich bringez wider dir ze handen. wis genaedec, süeziu maget, und halt niht mîn herze sô lange in dînen banden.>< genâde und al daz immer maget sol verenden gein ir werdem klâren vriunde, daz leiste ich und mac ich des niemen erwenden, ob dîn wille krieget nâch der strangen, die der bracke zôch ûf der verte, den dû mir braehte gevangen.>< dar nâch sol mîn dienst immer staeteclîchen ringen. dû biutest rîchen solt; wie gelebe ich die zît, daz ez mîn hant müeze bringen dar zuo daz ich die hulde dîn behalde? daz wirt versuochet nâhen und verre: gelücke und dîn minne mîn walde.> sus hêten si mit worten einander ergetzet und ouch mit guotem willen. anevanc vil kummers, wie wart der geletzet! daz vreischet wol der tumbe und ouch der grîse von dem unverzageten sicherboten, ob der swebe oder sinke an dem prîse.