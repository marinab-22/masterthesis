es sass in ungerlande
ein konick so wol bekant,
der was etzel genande;
sein gleichen man nydert fant:
an reichtum vnd an milde
was im kein konick gleich;
zwelf konicklich kron vnd schilde
dinten dem konick reich.
er het zwelf konickreich freye,
dye waren im vnderthan,
zwelf herzog auch do peye,
dreyscht grossen wol gethan,
manck riter vnd auch knechte,
darzu manck edelman;
der konig was milt vnd gerechte:
sein gleich man nydert fant.
konick artus was auch reiche,
wol zu derselben zait,
er was etzel nit gleiche;
auf aller erden weit
dorst niemant wider in thune,
er het sein leib verlorn;
der konig hilt frid, gleit schune,
was feyner lant do worn.
konick etzel lies mit schalle
beruffen ein wirtschaft,
die konig und fursten alle,
die heten adels kraft,
vnd auch alle die recken,
die waren in seinem lant,
ein zil ließ er in stecken,
nach ydem er do sant,
das er gen hof solt komen,
wol mit der frawen sein;
das mocht im wol gefrumen
gegen dem konig rein:
< vnd auch die gewaschte kinder,
pey firtzehen jaren wol,
dye las nimant dohinder;
der kong die haben sol.>
er speist sunst alle tage
drew taussent menschen wol;
nach armen thet er frage,
die musten sein gar vol.
auch speist die konigine
mit irer speis so rein
arm frawen must man pringen,
der must vier hundert sein.
itlicher kong do name
die werden frawen sein;
vnd mit den fursten kome
manch furstin vnd greffein:
die komen alsampt dare
zu etzel dem kong gut;
ir zu kunft freut in gare,
er wurt gar hoch gemut.
er entpfing die kong am ersten,
darnach die fursten gut,
die frawen aller mersten,
als man zu hoffe thut.
der kong setzt sich zu tische
wol mit den recken sein,
man pracht wilpret und fische,
mocht nit zu teuer sein.
nun horet grosse wunder
wol von der pesten speis:
die frawen sassen besunder,
der pflag man wol mit preiß,
mit zucht und auch mit erenn,
nach konglicher majestat;
sein lob das must sich meren:
kein konk kein solches hot.
konick etzel zu tisch do sasse
pey andern kongen gut,
vnd mit in liplich asse;
die fursten hoch gemut
die sassen auch alleine;
des gleich die graffen feinn;
die edelmann so feine
genasten pey den graffen sein.
kein tor nit was beschlossen,
vnd nye beschlossen wart:
< man soll mirs offen lossen;>
sprach etzel der konig zart
< wan ich hab doch kein feinde
auf aller welte preit:
die tor mir fast auf leinde;
es darf nimant gelait.>
do kom wol an die pforten
dye hubste magettein;
sie sprach mit sussen worten:
< hor, liber wachter mein,
dein genedig lieber herre,
wo mag des genade sein?
wer er mir nit zu fere,
hort er die rede mein.
pit in durch meynen willen,
das er mein pet verhor,
vnd thun das in der stillen,
so wirt mein lait zustor.>
der pfortner der lif palde
fur etzel den konick her,
er ging do in den salde,
do saß der konick mit er:
< ewr mechtig koncklich krone
die pit ich umb gelait,
pis ich euch sage so schone,
als man mir hot gesait:
die allerschonste junck frawe,
so ichs doch nye gesach,
vor wunder mocht ir sie schawe
fur alles vngemach.>
konick etzel sprach zu hande:
< so heiss sie komen her.>
der pfortner sie palt fande,
vnd saget ir die mer.
do trat die junck fraw schane
in den wunicklichen sal:
die kong die saches ane,
die fursten vber all.
sie hot das schonste hore,
als nye kein mensch gewan,
dar auf ein harpant clore,
von dem ein glantz her pran,
von golt und von gesteine
gab es so lichten schein;
vorn an dem harpant feine
do stunt clarfunckel stein.
den rock, den sie an hete,
der was von perleinn weiß,
die waren drauf genede,
der stunt ir wol noch preiß,
der rock war also swere,
das sie in kawm getrug:
edler stein war er nit lere,
er het ir gar genung.
sie prunen also helle,
das sie do gaben glast:
ir hals vnd auch ir kelle
lauch in dem gestein so fast,
darzu ir rode wange
die prunen als rübein;
ir roder munt so ange,
mit worden was er rein.
ire stirn vnd ir augen,
wen man die ane sach,
niemant mocht sie berauben
mit lait noch ungemach,
dar zu ir stolt gerade,
und wol geschickten leib;
an ir war ye kein schade,
das junckfrawliche weib.
ir leib der war war vmb fangen
mit eyner gurtel clein,
dar auf manck gulde spangen,
vnd ye dar nach ein stein
mit varb do vndersetzet,
mit steinen das geschach;
ir wat was vnbeschetzet:
mang kong ir lobes jach.
dye junck fraw war geporen
des aller pesten geschlecht,
nit weit im lant zu moren
auß grosser konges mecht;
des hab der widen mere
was er eyn konick reich;
mit macht was er so swere,
kawm lebt, der im geleich.
er was so groß geporen
mit grosser sterk er facht;
zwen sun so groß auch woren,
die fachten auch mit macht;
die komen vmb ir leben,
als ir noch wert verstan,
von eim, dem must man geben
zu essen mangen man.
got lies den konick sterben,
do komen was die zait,
die sun das konckreich erben;
die tochter war inn lait:
do gehiß sie got dem heren
ir kauß vnnd reynickeit
behalten ymer mere;
ir frumckait sait man weit.
got gab ir do zu lone,
der junckfraw wolgethann,
wen sie ein mensch sach ane,
das sie palt wissen kont,
was eygenschaft er hete,
vnd was sein dancken was,
das sagt sie eim so stete:
die erst genad was das.
dye ander genad so here
het do die reyne mait,
welch reck wolt mit der were
wolt gen zu eynem streit,
wen sie im den das gunde,
so segnet sie den helt,
das er zu keyner stunde
erslachen von keinem felt.
dye dritte genad so schlechte
het sie all tag ein mal,
wo sie nawr hin gedachte,
dohin so kam sie wol
in eyner cleynen weyle,
wo sie hin setzt den syn,
das geschach in sneller eylle,
das sie kam pald dohin.
also was sie gefaren
auß fremden landen her,
do die kong al waren,
nach kung etzel het sie ger,
den fant sie also schire;
sie sprach:< got grusse dich!>
er danckt ir mit begire,
der junckfrawen mynnicklich.
sie sprach:< got mus euch grussen,
ir kong vnd fursten wert,
vom haupt piß zu den fussen
nach koncklicher gepert;
got gruß die werden fursten
manck graff vnd edelman,
die den nach eren dursten,
den sol got geben lon.>
sie sachen sie vast one,
vnd danckten ir so schon,
die kong vnd fursten frone
hissen sie here gann.
sie danckt in ires gutes:
< weist mir kong etzel do:
fund ich in gutes mutes,
des wer ich sicher fro.>
konick etzel der ging here;
sie grust in tugentlich:
< las dir nit sein vnmere,
der liebe got grusse dich,
vnd auch dein werdes weibe,
vnd al dein hofgesind;
was dir thut lait, vertreibe,
das thun noch deynem find.>
der konig setzt sich do nyder,
vnd sach sie liplich an.
die kong vnd fursten pider
lissen das essen stan,
keyner mocht trincken, essen,
zu sehen das megetlein:
sie heten ir selbs vergessen,
das si so schon mocht sein.
sie sprach:< ich wil hie clagen
mein jemmerliche sied,
das du mir nit versagen,
warumb ich dich hie pit,
durch got vnd vnser frawen,
vnd durch al weiplich pild,
dein er du auch anschauen,
was ich dich piten wil.
ich pit dich, konick here,
du solt mein helffer sein;
ich pin geflochen sere,
pis ich pin komen rein:
er heist mit seynem namen
der wilde wunderer,
wolt mich gefressen hane,
das mir ist gar zu schwer.
schlaus pald zu thur vnd prucken,
vnd auch den guten sal,
er thut mich sust hin zucken,
das irs must sehen al:
er hotz mit mir getrieben
mer dan drew gantze iar,
das ich nit kan beleiben,
das sach ich dir fur war.>
der konick der sprach gemaide:
< kein tor schlaust man mir zu,
ich hab pey meyner zaite
gehabet gute ru.
kumpt er zu vuß her eyne,
ich gib im gute speiß,
die im mag pesser seyne,
den das er dich zu reiß.>
do sprach die junckfraw reyne
zu dem kong hoch geporn:
< er kumpt werlich reyne,
er hotz ein eid gesworn,
vnd das er mich wol essenn,
das sey dir, konick, gecleit,
vnd solt mein nit vergessen,
zu hilf pis mir bereit.
und solt auch fur mich streiten,
durch unser frawen er;
in allen landen weiten,
wirt mann dich loben ser.
er hot mit seynen hunden
mich jagt drew gantze jar,
vntz her auf disse stunde:
ich hof, du seist im for,
myt deyner sterk vnd machte,
die dir got hot gegeben,
das du mit deyner krafte
mich haltest pey dem leben.>
do sprach kong etzel here:
< das sey dir hie versait;
wan ich streit nümermere,
du wunderschone mait.>
< o we mir jemerleichen:
du edler konick gut,
wiltu hie von mir weichen
mit zegelleichem mut,
durch aller junckfrawen schare,
durch got vnd reine weib,
gedenck, das uns gepare
der reyne frawen leib.>
kong etzel sprach mit mechten:
< du verstest woll meynen syn,
ich wil nit fur dich fechten,
wan ich der hochste pin.
darvmb wel dir hier eynenn
wol vnder den gesten mein,
do mit das du kunst meynen,
moch helffen dir aus pein.
wan ich hab gar kun helde,
die sitzen in dem sal,
die hab ich ausserwelte,
darvnder hab die wal.
wen du kunst ein erkennen,
der aller menlichst sey,
vnd thest denselben nennen,
villeicht stunt er dir pey.> -
< ja,> sprach die junck fraw gute
< als pald ich eins sich an,
was es bot in seynem mute,
ich das pald wissen kan.
das hot mir got der herre
durch sein genad gegebn;
darvmb wil ich in eren
dieweil ich hab das leben.>
do sprach der konick reiche:
< des gelaub ich nit, zwar,
du sachst mir hie den gleiche,
das ich sprich, du habst war.>
die junckfraw die sprach wider:
< das sach ich dir hie eben,
wen, kong, du werst so pider,
und liessest mir das leben.
den noch, mocht ich verdynen
den deynen grossen zorn,
ich wil die warhait finden.>
der kong sprach, hoch geporn:
< es sol gesichert seyne
dein leip vnd auch dein leben,
weistu die complex meyne,
ein kempfer wil ich dir geben.> -
< so wiß du, kong, fur ware,
dastu so zaghaftig pist,
das vnder deyner schare
kawm als ei verzagter ist:
aber du pist so milte,
ich nye fand dein geleich,
du wirbst noch gotes pilde,
du pist den armen weich.
darvmb west ichs gar wolle,
dastu nit sachst fur mich.
las mich ein kempfer holle,
des selben pit ich dich,
dort innen aus dem salle,
ob ich fund ein so stet,
ich such in vber alle,
der mich gewert der pet.>
do sprach der konick so reiche:
< durch dein junck frawlich schon
dastu der warheit deiche,
dorvmb ich dich hie kron;
vnd gen hin zu meinen gesten,
wo du sie weist zuhant,
vnd pit sie nach dem pesten:
dein geleich ich nye gefant.> -
< got danck dir konge here,
got geb dir dorvmb lon,
vnd kron dich ymer mere,
dort in des hymels tron!>
also mit grossen freuden
ging hin die junckfraw gut,
vnd wolt ir lait vertreiben,
in freuden was ir mut.
do sie kom in den salle,
do sach sie weit vm,
do sassen die recken alle,
die beschaut sie vmbedumb:
do fand sie nydert keynen,
der gut was mit der wer,
den ausgenommen einen,
hiß marck graff rudiger.
sunst waren sie al verzaget,
gleich als kong etzel was.
rudiger sah an die maget,
vnd ging vber den pallast;
im traden nach behende
aufß mynst drew hundert man.
die junckfraw ging ellende.
do sie kong etzel fant.
sie sprach:< ich han gefunden
den allerkunsten man,
so ich in finden kunden,
kein kunern ich gesehen han,
derselb der ging spatiren
vber den schon pallast,
drew hundert oder pey fieren
der seyner dyner was.>
< wo sitzt der selbig herre,
ob welchem disch ist das?>
sie saget im die mere:
< er schenkt in ein trinckfas,
das ist ein kopf so rode,
vnd dint der alten kongyn;
der hilft mir wol aus note,
das ich gesichert pin.>
etzel sprach:< du junckfrawe,
das ist der teurest man,
so ich in nye geschawe,
vnd in auch nye gewan;
ich hon in aus derlessen,
das sach ich dir fur war,
er ist pey mir gewessen
aufs mynst funf ganze iar.
er heist der rudigere,
der jungling so gemait:
ich gewer dich nit der mere,
vnd say dir gar versait;
sein vater ein konick reiche
vnd sitz in meylant,
ein vogt gewaltickleichen,
das ist im vnderhant.
sein vader vnd sein muder
die sind auch kongeskind;
er ist auch mein behuder
vber pechlar geswind,
darzu auch ostereiche,
das ist seinn, mercket eben,
ich wil im sicherleichen
ein reiche kongein geben.> -
< neyn, konick, nun thun so wolle,
las in mein fechter sein,
das ich dir dancken solle,
hilf hie dem leben mein,
das dir got darumb lone,
du ausserwelter degen,
tregst sust der eren krone,
wolstu hie schanden pflegen?
du solt mirs nit versagen,
las mich widder fur in gan;
mein not wil ich im clagen,
dem tugunthafften man,
ich weiplichs pild so armen,
meyn sach wirt im gesait,
ich weis, es jn derparmen
vnd wirt im darzu lait.
darvmb so loß mich piden
den milten rudiger,
das er mir helf mit sieden
in meyner grossen swer;
wan er wirt schir komen,
der wilde wunderer,
vonn im wird ich genomen.>
kong etzel lachet ser.
< so wird ich den verslunden
von dem teuffellischen man:
rudiger hulf zu stunden,
das es pleib vnderstan.> -
< du host gar recht gesehen;>
sprach sych konick etzel gut
< den streit mocht er versmehen,
ich weis nit, ob erß thut.
streit hot er vil getriben,
der markgrof rudiger,
sein lob ist im pliben,
manck helt gab im die er;
mit wem er hot gestriden,
die lagen vor im tot:
pit in mit guten sieden,
er hilft dir wol aus not.>
dye maget wunickleichen,
die war der red gar fro,
sie danckt dem konick reichen,
vnd sched wol vom jm do,
vnd eyllet in den salle
zu markgrof rudiger,
ir sorg die wurd ir schmalle,
sie gedacht: wo ist der herr?
sie suchet in gar rechte,
den tugunthaften man,
ir wichen al sein knechte,
piß das sie fur in kom;
do sie im kom so nohent,
sie sprach:< got gruß dych;
laß mich dich nit versmohen,
ich pin vnwirdicklich.>
sie grust die alten frawen,
die kongein hochgenant;
vnd wen sie in thet schawen,
der wurd mit gruß ermant;
sie sprach zu rudigere:
< du tugenthafter man,
mein hertz ist freuden lere,
wolstu mir red vergan.>
do neigt ir zugtickleichen
die kongein mit der kron,
kong etzlin des gleichen.
rudiger der konick fron
der sprach:< das dein begeren
das los mich hie verstan,
ob ich dich kun geweren,
ob es mir sey zu than.>
sie sprach:< ich wil dir clagen
mein engstickliches lait:
der mich her ein thet jagen,
des leip ist gar verhait;
er hotz mit mir getriben
aufs mynst drew gantze jar,
das ich nit kunt pleiben
vor seynen hunden, zwar.
er hot sich des vermessen,
vnd hotz ein eydt gesworn,
er wol mich in kurtz essen,
vnd hot auch mich solchen zorn,
ich weis, das er wirt komen
in disse purck so gut:
mein leben wirt mir genomen,
wen man mir nit hilf thut.>
do sprach sich rudigere
ein marckgraf aus pechlar:
< das sein gar greulich mere,
der ich nye wart gewar,
das er dye leut wil essen,
wie ist er doch genant?
der teuffel hot in besessen;
pfu sich der grosen schant!> -
< der wilde wunderere
also ist er genant;
der teuffel ist er nit lere,
die haben sein sel zu pfant.
er ist so ungehaüre,
sein gleich der mag nit sein,
er macht vns freüde teüre,
wen er kompt zu vns rein.
darvmb pit ich dein gute
vnd konickliche kron,
dastu mich hie behute
vor dem teufflischen man;
ich hab dich aus derlessen,
dastu der kunste pist:
pey etzel pin ich gewesen,
der spricht, das es recht ist,
dastu solt fur mich fechten,
du tugenthafter man,
mit deynen grossen mechten,
dy dir hot got gethan,
vnd durch dein menlich hertze,
das ist in deynem leib,
hilf mir aus dissem schmertzen,
durch alle reyne weib!>
marckgrof rudigere
sprach:< ich thet vbel ann;
meins heren genad so swere
hot manchen kunen man,
die sulle fur euch fechten,
vnd eür kempfer sein,
die euch eur lait thun rechen
vnd wenden ewr pein.
wen ich zu streiten kome,
wurden mir die helt gehass,
vnd sprechen, ich wer furneme,
es kuntz ein ander paß;
dorvmb so such dir eynen,
der kuner sey, den ich,
domit das du kunst meynnen,
das er mug lossen dich.>
domit ging er von danen,
die maid die pleyb bestan,
mit allen seynen manen;
dan ging die junckfraw schan,
do sie kong etzel weste,
dem sagt sie disse mer,
sie sprach:< du konick feste,
mein hertz ist freuden ler.
der marckgrof rudigere
hat mir seyn hilf versait,
vnd spricht auch zu mir mere,
ich find zu disser zait
gar wol ein kunern degen,
der kuner sey, dan er,
der sul mir streites pflegen:
west ich dan, wer er wer!
er spricht also zu mire:
find ich kein kunern nicht,
so wol er fechten schire,
vnd wol sich an in richt.
nun kan ich keynen finden,
der fechten thut fur in:
thet er sich vnderwinden;
geb ims got in den syn!>
sie sprach:< kung etzel, fur ware
wil ich dir sagen das,
las beflissen alle thore
vnd den guden pallast;
der wunderer kumpt behende,
das wirt nit anderß sein,
das ist vnser aller ende,
er prengt vns al in pein.>
konick etzel sprach mit zoren:
< des het ich ymer schant;
wie torlich die red waren!
vnd thut mir auf dich ant
vnd also ser verdrissen,
dastu mir hir thust sagen:
kein tor ließ ich zuslissen
pey allen meynen tagen.
kein mensch ward nye so reiche,
so stark, noch edel, zwar,
vor forcht ich sicherleiche
lies speren kein tor, fur war:
kumpt wunderer her eyne
nach dir, du junckfraw weiß,
ich gib jm prott vnd weyne,
darzu die pesten speiß.
we mir der grossen schande!
sluch ich zu meyne thor,
wo mans saidt in dem lande:
ich trag die kron entpor
vber al kong so reiche
vynt man nit meyn geleich;
vor nymant dorst ich weichen,
den got allein ich weich.>
der kong vnd die junchfrawe,
die sassen in den sal;
vor schon thet ers anschawen,
vnd sprach in vberal:
< kein mensch auf aller erden,
das also schone sey.>
sie sprach:< du konig werde,
gedenck meyner not do pey.
uns schauf mir hie zu geben
zu kempffen eynen helt.>
do horten sie gar eben,
das man ein horn schelt.
do sprach die junckfrawe reyne:
< erst hab ich angst vnd not,
ich hor das horn seyne,
erst muß ich ligen tot.>
der kong erschrack vil sere
wol vor des hornes schal;
die hunt die lufen here
zu dem kong in den sal,
des wunderers sie waren;
die mait schrey:< wossygo!
konick, loß die tor bewaren;
du sist die warheit do.>
die mait in vber ginge,
das man die thor spert zu;
die mait den konick vmb finge,
sie sprach:< du konick, nun thu
so wol an mir vil armen,
gib mir doch eynen man.>
sie want ir hent vnd arme:
< kan ich kein kempfer han?>
kong etzel sprach mit witzen:
< du edle junck fraw rein,
weystu nit, wo sie sitzen,
die junge konygein?
die sitzen in eynem salle,
sie sitzen also hoch:
such daryn vberalle.>
der junckfraw was so joch.
sie ging mit hubschen geperen,
vnd auch mit stoltzen triten;
die kong sachen es geren,
und horten do ir piden;
sie sprach:< got gruß ewr krone,
dorvnder ewrn leib!
gebt mir vor vrlaub schone,
ir tugenthafte weib.
gott gruß ewr hofgesinde,
der adel der ge vor an,
vnd alles, das ich finde,
ir edle konig fron,
ich wil euch hie vor frogen,
ob ich mocht vrlaub han,
ich wolt ein wenig sagen,
ob ir mirß wolt vergan.>
sie sprachen al geleiche,
sie solt gut vrlaub hann.
do sprach die junckfraw reiche:
< ir habt ein jungenn man
sitzen ob ewerm tische
zwischen zweyenn kongein,
der ist von hertzen frische,
der sol mein helffer seyn.>
das war der her von peren;
des west dye junckfraw nit;
er antwurt jr:< gar geren.>
vnd sprach mit clugem syt:
< was wer der ewr geprechen,
du hubsches megetein,
ob es nymant mocht rechen,
die ewren grossen pein?>
sie sprach:< ich wil dir clagen
mein engstickliche pein,
das mich herein thet jagen
wol mit den hünden sein
der wilde wunderere,
also ist er genant:
lus dir die cleglich mere,
dein hertz das sey ermant.
darzu wil er mich essen,
das sag ich dir fur war,
vnd hot sich des vermessen,
er hot mer, den drew jar,
hat er mich vmb getriben,
er selbs vnd auch sein hunt,
das ich kawm pin pliben:
das thun ich dir hie kunt.
er ist der purg hie fore,
sein hunt die luffen rein;
werdn nit beslossen die thore,
er prengt vns al in pein.
von got kan ich derkennen,
das du der kunste pist:
durch gott saltu dich nennen
kurtzlich in diser frist.>
do sprach der jungling reiche:
< wiltu derkennen mich,
ich pin der her dietereiche,
vnd wil fechten fur dich,
ich wil eren die schare,
dich vnd al reyne weib,
darvmb das vns gepare
der reyne frawen leib.
wer weyb schilt vmb ein hare,
dem pin ich fast gehaß,
dem vertrag ich sein nit, zware,
man kan got nit thun pas,
der jn do hilft vertreiben
ir angst vnd ir not,
denselben wil got schreiben
von dem ewigen tot.>
dye junckfraw die sprach wider:
< du host tugunt genug,
vnd pist mild vnd auch pider;
selig sey, die dich trug,
deyner muter leibe,
die dich getragen hat!
das du die reyne weibe
liep host fru vnd spat.
durch weipplich keusch vnd milde
saltu mir seyn berait,
mit harnasch, swert vnd schilde,
es kumpt nun schir die zait.>
do sprach her dietereiche:
< dein lait trag in der stil;
ich hilf dir sicherleiche,
ist es kong etzels wil,
der den ist vnnser herre,
vnd wir im vnder thann,
in seynem land so ferre,
wen er mir das vergan:
darvmb mustu in piden,
den edlen konick rein,
das er mirs erlaupt mit sieden;
sag mir die meynung seyn.>
sie frogte noch im palde:
< wo ist konick etzel her?
ich mus fur sein gewalde.>
sie saget jm die mer:
< jch han mir ein gefunden,
der wil mein kempfer sein,
er wil mir zu den stunden
so helfen aus der pein.
er hotz an dich geschoben,
ob es dein wille sey:
du solt im, degn, geloben;
dorvmb wont die got pey.>
so sprach der konick:< nen myre
denselben kunn weigant.>
sie nenet in gar schire:
< er ist dieterich genant.> -
< der jung her dietereiche,
der ist der liebste meyn,
ich teil mit jm mein reiche,
ob er wolt geren sein:
er ist pey mir gewessen
mer den zwey gantze jar;
ich hab in ausderlessen,
das sag ich dir fur war.
zu hof ist er geriden, er mit den knechten seinn, funf hundert, nach adel syden, sein geriden aus vnd ein. sein tugunt solt im meren, hiß mich der vater sein, ich solt jn zucht, er leren, vnd thun das peste mein. nun hor du, maget, mere, von wem er hab sein stam: in durchlauchtiger ere sitzt ein keyser zu ram, der ist seins vaters pruder; der helt ist edel gut, sein vader ist ein konick jn ruder, sein muter des gleichen thut. solt er den fur dich fechten, vnd kem er mir den ab, sein freunt wurden in rechen, ich must groß ungluck hab, sie hulfen doch ein ander vnnd triben mich darvon, das ich plib kawm salbander; das het dein schult gethan. er sol den wunderere furwar nit hie bestan; ich verlür in ymer mere, den jungling wol getan. er ist so iunck vnd cleyne, sein gut ist manigfalt, er ist kawm, als ich meyne, achtzehen jare alt. darvmb sey dir versaite, du aus erwelte mait, das er zu keyner zaite mit streit dir sey berait.> -< nit, konick, durch al ewr gute, nit thut so vbel an; in sorgen ich hie wute: las in mir pey bestan.> -< ich thun sein nit, fur ware;> sprach do des konges munt:< gen fur rudiger dare, ob er dir hilf thun kunt; ich wolt in ee verlissen, den den jungen diterich: solt eyner den tot hie kyssen, fur war es rawet mich. verlur her dietreiche, mich ging das erst vngeluck an, ich must von meynem reiche, also wurd es mir ergan, ich must zu feintschafft haben kung, kayser, fursten gut: darvmb, junckfraw, las aben, fur war, es mir ant thut.>< neinn konick du ausderlessen, las mich zu diterich gan, so schafft er mich genessen, wen ich jn segnen kan, das er nit wirt derslagen, sprich ich auf meynen aid; du wirst nit weider frogen, wen du sigst die warhaidt.> wol in denselben zaiten, nun hort, was do geschach, zu der purg sag man reiden, in nahent vngemach, das sachen die fursten alle, die in der purg do worn, der wunderer kam mit schalle, vnd hilt do vor den torn. er plis ein horn mit gryme, seyner hunt der komen vil, mit graussamlicher styme, so was des hornes gyl; er eyllet zu dem graben, die slag pruck was glait: aufzogen sis wolten haben: zu kurtz wurdt in die zait, sie musten sie lossen ligen; der wunderer stunt dar auf, er sprach:< wolt ir mich trigen? nun sten ich doch hie drauf.> er rif mit lauter styme wol zu den recken hin ein, aus wutigen zornes gryme:< gebt mir die megetein! wolt ir mir die rawß geben, das thut pal pey der zait; es gilt nichtz, den ewr leben, sprich ich auf meynen eyt.> sie swichen al sampt stille, vor forchten das geschach, das er was also wilde; sein geleich man nye gesach. kong etzel sprach zu stunde:< der teuffel ist hie vor, ich thun euch allen kunde, pas slust vns alle thor; kom er zu vns her eyne, der teuffellische man, er pregt vns al in peine, mocht vns an leben gan.> vor engsticklicher forchte die junckfraw aber kam; konick etzel ir do horchte, vnd ir piden da vernam; sie pad in aber sere, als sie nye het gethan, durch got, maria here, das er ir perner vergan. konick etzel sprach, so here:< des wil ich hie nicht than; zu margrof rudigere dohin soltu vor gan: wolt derselb fur dich streiten, das sech ich also gern; versagt er dirs pey zaiten, so gen zu dem von pern.> die junckfraw danckt jm teure, dem kong so hoch geporn, sucht rudinger geheüre; palt het sin aus erkorn, sie sprach:< du degen here, ich wil hie piden dich, durch aller junckfraw ere, so vicht hie noch fur mich!> -< solt ich mich vnderwinden des vngefugen man? kanst du sust nymant finden, der jn hie tur bestan?> zu jm sprach sie zu stunden:< wunderer hot vor dir ru; ich hab eynen gefunden, der ist kuner, den du. der vicht noch mit im fere; got mus im glucke geben! ich thun dirs hie zu ere, das saltu mercken eben.> do sprach der rudingere:< wie ist derselb genant, der dir wil helffen sere?> -< er ist perner bekant.> -< er kan wol streites pflegen, darvmb streit er pillich, vnd ist ein kuner degen; vnd ist edler, den ich: heiß dir helfen pey zaiten; er ist kuner, den ich: ich wil nit fur dich streiten, er mocht erslahen mich.> also ging sie von danen, vnd sucht her dieterich, vnder frawen vnd auch manen; sie vand jn zugticklich, sie sprach:< genad, degen here, das ich kum aber her!> -< ir seit mir nit unmere, ir seit nit tugunt ler.> -< o edler her von peren, mein lait hebt sich entpor, ich pit euch, helft mir geren; wan er ist vor dem tor, der mich hie wil verslinden: awe der grossen not! mocht ir jn vber winden! er slecht uns al zu tot.> mit iemmerlichem weynen het die junck fraw do kein ru. in erparmet do die reynen, vnd sprach:< ichs gerne thun: ich gedraw maria, gotz muter, das mir got pey besten, das ich sey dein behuder, das es mir glucklich gen. wie ich mit hildeprande wird vercheren mich: ich verhiß jm an sin hande, das streiten wolt nit ich vor fir vnd zwentzick jaren, das alter ich solt han: das wiß du, maget clare, das wil ich vbergan. ich sag dir hie fur ware meynes alters zil: zu vier vnd zwentzig jare, darzu hab ich noch vil, newn jar auf das mynste, das sag ich dir hie wol, nit elter du mich vinste, fur war ichs reden sol.> do ruft der wunderere:< ir sult mich pald ein lonn, ee das ichs als vmb kere; ich mus zu essen han; ich will mich an euch rechen, die maget die ist mein, ich will euch al derstechen, des sult ir sicher sein.> das horten die konginen, furstin vnd edle weib, komen schir von den synen, besorgten ire leib mit weynen vnd mit clagen; den recken war so lait, das sie wurden al zagen: das machet als die mait. do sprach her ditereiche:< wie we ist dir her ein!> er hieß im pald her reiche:< prengt mir mein harnasch rein! wiltu den leut hie essen, wil got, es sol nit sein: got sol mein nit vergessen, maria die kongein, das ich durch reyne weibe wil wagen meynen leib; mocht ich in lait vertreibe, durch ein junckfrawlichs weyb, dye jhesu christ gepare, die helf auf streites pan! durch aller frawen schare, wil zu streiten gan.> do mit was er beraite, sein gut prun het er an, die legt jm an die maite, vnd gunt fast vmb in gan, sie strickt im manche pande, setzt jm auf sein hut, schilt, swert gabs im in die hande, als man zu wappen thut. dye junckfraw sprach:< sie stille ich wil dir geben lon, das du durch meynen wille den wunderer wilt bestan, ich wil dir thun ein segen, das du des sicher pist, das du von keynem degen nymer erslagen wirst.> sie thet jm do den segen, der ir von got was kunt; von irer frumckait wegen gab ir got sulchen funt: das was pey jm peliben, vnd an im wol bewert, als man es vint geschriben, das yn got oft dernert. und ist auch noch pey leben her diterich von pern; got thet jm pus zugeben, das mugt ir horn gern: eyns tags er sich verjache zu peren jn der stat, von red dasselb geschache, das was des teuffels rot. dor vmb ward er beruret von eynem ros vnrein, vnd wurd do hin gefuret, das mocht der teuffel seyn, dorauf do muster reiden in die wust rumeney: mit wurmen mus er streiden, pis vns der jungstag wont pey. das las wir hie nun seyne, wo er nun komen sey; got hilfft jm noch aus peyne, mit sterk wont er im pey; daselb los wir pleyben, vnd sahen wieder an, vnd volgen noch dem schreiben, was wunderer hot gethan. wunderer der ruft zu hande:< thut mir auf pey der zait! drey kong ligen jm mein lande, vnd gewinen das mit streit; dye kong vnd al ir here die erslag ich wol allein, sie kunen sich des nit were; darvmb lat mich hin ein.> man wolt in nit einlossen, den vngefugenn man; do fing er an zu stossen, als ging ein weder an, die guten eyssen sperre, die rigel vnd die pant, die thet er als zu zerre, vnd wurd von jm zu trant. die thur was eysneyn veste, vnd war fur not gericht, vnd was die allerpeste: noch half es vor jm nicht. do die thur was zu prochen, do eylt er jn den sal; er het sich noch nit gerochen noch seynes hertzen gral. sein ros het er gepunden an eyner linden ast; er kom do mit den hunden, die liffen mit jm fast, acht zehen laitpracken vnd vier vnd zwentzig jaghunt, die mit im luffen jacken, die luffen mit jm zu stunt. er trug das pest gesmeide: sein helm was so gut, kein swert da durch nit sneide; sein prun die was behut vor allem geschos vnd stiche; sein schilt war also hert: fur war ich das hie spriche, es was vil gutes wert. sein swert was also preite, vnd was dar zu so lank: das zog er aus der schaide; des sagt jm nymantz danck. er ging hin auf den salle, do er die junck fraw fant; ir frewd die wurd jn smalle; mit gruß er nymant mant. sein harnasch was nit teüre von silber vnd von golt, sust was er ungehaüre, zu streit jn nymant wolt, den der in an solt tragen, der gert kein wechsel sein: er het manchen erslagen in seyner prun stellein. er eyllet also palde und wolt jn den pallast, vnd wolt dar ein mit gewalde, do der kong innen sas; der pallast was verslossen, der wunderer stunt dor vor:< wolt ir mich nit ein lossen, ich stoß auf pald das tor!> also stunt er do vore, mit zoren also groß, er tet ein stoß dem tore, dass es so weit auf schoß; die rygel al hin sprungen, so weit hin auf den sal, die cleine stucklein clungen, das es so weit erhal. do luffen hin die hunde, vnd villen an die mait, wol zu denselben stunden, sie hingen jr jn dem cleit. do ruft die junckfraw reyne diterich von pern an:< nun hilf dem leben meyne; solt mich nit essen lan!> auf fur her ditereiche, im was vor zoren ant, was er der hunt begreiffe, die slug er vmb die want, das ir gar vil gelage, auf ein vnd zwentzick wol, die hunt thet er verjage; dieterich was zornes vol. er sprach zu der junckfrawen:< nun setz dich neben mich, so wil ich geren schawen, wer nun wol essen dich; ich wil mich fur dich setzen, mein leip vnd auch mein gut, ich will in darvmb letzen, wer dir ein lait hie thut.> der wunderer ruft hin eyne:< gebt mir die maget her, ee ich euch pring in peyne, vnd mach euch freuden leer.> do mit trat er fur passe in den palast so weit, do alles gesind do sasse, vnd auch die schone mait. dos der wunderer nun sache, das die hunt lagen tot, nun horet, wie er jache:< ir zwey, ir leydet not; vnd werst du nit ein kinde oder ein kindischer man, es must euch alle peyden wol an das leben gan. dor vmb du schone meide, du musst dich essen lan, nymantz wend dir das leide, ich muß zu essen han, vnd thun das pald pey zaiten, ich muß von hinnen pald, mit zweyen kongen streiten, die erslag ich mit gewalt.> do sprach her ditereiche:< nun los vns lenger leben; ich gib dir sleg vnd streiche, das saltu merken eben, wie wol du mich geleichest, ich sey ein kindisch man, ich hof, du vor mir weichest, pring dich auf todes pan. das selb ich dir bedewte, dyr wirt der tot gemessen, du wolst den ander leude wol fur die junckfraw essen, der wolt ich dir wol weyssen, so gen in ein spital, do vinstu wol zu peyssen, vnd hast auch wol die wal.>< der dein vnnutze rede der sultu mich derlan; werstu ein furst so werde, so sols du mirs nit than.> also sprach wunderere wol zu her diterich, vnd zurnet also sere, so gar inprunsticklich. do sprach her dieterich palde:< ich sage die hie nit me, nun gen hinauß zu walde, den frawen den thut we dein odem auß dem munde du pist gar ungehaür, vnd heb dich aus zu stunde ee ich dir freud mach teur.> der wunderer nam sein ware, im wart vor zoren ant, er sprang zu in peyden dare, vnd fing sie pey der hant. dieterich fur auf behende, vnd gab jm eynen stoß, begreif die ander hande, sein zoren der was groß. des must der wunderer vallen nider auf die erd, wol vor den kungen allen, des schempt er sich gar ser. her diterich von peren der nam die maget vein; sie sas neben jm geren, sy meint, wolt sicher sein. der wunderer kam her wider, vnd was so gar verhait, er sprach:< du degen pider, so gib mir noch die mait.> do sprach her ditereiche:< die mait wont dir nit pey, du sagst mir den werleichen, warvmb die feintschafft sey.> -< das wil ich dir hie sagen: die weil ich cleine was, das man mich vmb must tragen, do ist geschehen das, do was sie auch ein kinde, ir vater ein konick reich; kein weib kunt man mir finden, das mir mocht sein geleich. mein vater dem reichen kunge nam den das kindellein, zu ee man vns verkunde, das sie ist ewig mein: so thut sie mich versmehen, vnd wil fur war mein nit; sie solt sich hie versehen, ee sie den tot hie lit. ee ichs eim andern losse, des hab ich aid gesworn, vnd wer sie noch so grosse, ich friss vor grossem zorn, das sie auf dieser erde keim man nit werd zu teil, gleich haur als wenig als ferde; las ich dir doch kein heil.> do sprach der her von peren wol zu der maget vein:< wiltu in haben geren, vnd wilt seyn eygen sein, so pleybstu hie pey leben; nym in zu eynem man.> sie sprach:< e wil ich im geben mein leip zu speysse han.> herr diterich was gesessen neben der junck fraw vein, er sprach:< wil er dich essen, ee wil ich laiden pein, her ein pringt mir nun palde den guten harnasch mein, ee wol wir sterben alle, es mus gefochten sein.> do sprach der wunderere:< helt, wiltu nit lenger leben, das du dein leben here wilt vmb eine pubin geben? dar zu pistu ein kinde; ich rit, du hest wol frid: wen ich dich vberwinde, ich henck dich an ein wid.> do die red was geschehen, die thet her dieterich zorn, er sprach:< ich wil besehen, ob du nit seist verlorn; dastu mir zu drost henken, des mochstu dich wol schemen: ich wil dir dran gedencken, ob wir zusamen kemen.> er wappet seynen leip, als man zu streit sol than; das wunickliche weip das wappet jn so schon, sie knupft jm manchen punde, diterich dem werdn man, ob sie es den wol kunde, vnd sach in liplich an. do er nun was bereite, diterich der kune man:< nun sey dir wider saite, wunderer, solt verstan, dastu mir drost zu henken, mir vnd der schonen mait, dein leben wil ich krencken, das hab ich auf meynen eit. ich gedraw maria werde, vnd gottes genad so heil, das ich auf disser erde dem galgen nit werd zu teil, vnd auch die junckfraw feine: du magst ein poswicht sein, der galg ist selber deine, daran leid selber pein.> sich wappet in der purge aufs mynst acht hundert man; wen nun her diterich sturbe, den wunderer woltens bestan. und margrof rudingere, ein her dort in pechlar, der ging in der prun here: des wurd her diterich gewar; er danckt in seiner gute, vnd auch der sein manhait:< ich hof mich got behute, nun ist komen die zait.> er geseget in der veste, die hant er in do pot, den kongein vnd den gesten; die paden fur in got. dar nach luffens zu samen mit sprungen also weit, die ire swert sie namen vnd auch ir schilt so preit, sie slugen auf eyn ander, das wilde faur erschein, die zwen fursten salbander, aus iren hildegrein. sie heten ein gedimel mer den vir gantze tag, als wen das weder am hymel thut manchen doner slag; pey in mocht nymant pleiben vor slegen so freysam: wie mocht man das geschreiben, was sie geliden han? so manche diffen wunden, die sie haben geslagen, das es thut nymant kunden mit singen noch mit sagen, den, das der wunderere dieselben hat allein: das macht der segen here; den gab die maget rein. dem edlen perenere; darvmb er mit im facht; es must der wunderere fallen mit gantzer macht: er was so gros vnd swere, do er dernider slug, das man es hort so ferre der weiten purge clug. dye purg must sich bewegen, do wunderer thet den fal, das gemauer thet sich regen, das sal vnd poden al. auf sprang der vngefuge, der val der thet im ant:< wen das ich dirs vertruge, des het ich ymer schant.> der diterich het im geslagen, das er so ser was wunt; er sprach:< ich wil dir sagen, du wirst noch vngesunt; du sprachst, du wolst uns hencken, mich vnd die junckfraw mein: das wil ich dir nit schencken, es gilt das leben dein. dar zu hastu gegessen so werden manchenn man; des wirt dein got vergessen, und wilt zu speiß auch han dye junck fraw minickleiche, al hie zu disser zait.> also slug ditereiche wunderer wünden weit. das plut thet in begissen vber den harnasch weiß; das thet wunderer verdrissen, er floch hin auß dem kreiß, mit eynem snellen sprunge, wie pald er pey jm was! der wunderer kert sich vmbe, mit grossem neid vnd has. er gab her ditereiche so gar ein harten slag, das er vil yemerleiche, vnd auf dem salle lag, das er sein witz vnd syne so gantz vnd gar vergas; kein sterk mocht er gewine, vnd west nit, wo er was. er lag ouch in dem plute, doch schir er sich besan, do gedacht der degen gute:< wel got, wer ich dar von! du pist zu vngehaüre, dein gleich ich nye gesach, du machst mir freüd noch teüre.> also er im gedacht. er lag also lang stille, pis er geruet pas: der wunderer het im willen, wie er gestorben was. das sach auch in der festen margraf rudiger, vnd auch die werden geste erschracken also ser. marck graf rudigere red zu dem wunderer:< nun vicht auch mit mir sere waffen der dissen mer! das dieterich ist gestorben, das gilt das leben dein; ir ist acht hundert worden, do von du leidest pein. du must hie hin dersterben, es ficht noch manger man, vnd solt wir al verderben, so kumpstu nit dervon.> also sprang auf mit schalle her diterich von pern, er sprach:< nun habt danck alle, ich wils verdynen gern, das ir mich hie wolt rechen, des sey euch aid gesworn, die wil ich euch nit prechen, ich pin zu hilf geporn euch, ir werden helde, das ir mich rechen wolt, ir seit mir ausserwelde, vnd pin euch darumb hold.> den wunderer zu der stunde procht er in grosse not; im gieng do aus dem munde von faur ein glo so rot, von pern dem edlen heren, der vast erzurnet was, dem wunderer thet geweren, do von er nit genas. er slug in do der nider, den wundere also groß. er sprang auf pald her wider, thet diterich eynen stoß mit dem schild jn ein saiden. do sprach her diterich:< wer hot dich lernen streiten? fur war, das wundert mich.> do sprach der wunderere:< ich meint, du werst langes tot; ich sach des pfichts nit mere, den hie dein leichnam hot. kompstu einmal noch nider,> sprach wunderer,< fur war, du kompst mir nit mer wider, du must ye sterben gar.> her diterich von peren macht wunderer also heiß, er wer geflogen geren von diterich auß dem kreiß, das er vor grossen engsten der sweis vast von jm floß. diterich vacht noch dem lengsten, das macht der zoren groß. er slug den wunderere ein wunden in den halß, durch sein halsperg schwere vnd durch des krages pals. sprach wunderer der helde:< awe der grossen not! das ich streit derwelde, darvmb ich leide tot. mir sagt der vater meyne, do er nun sterben wolt, es solt ein diterich seine, der mich derslahen solt, dem ging auß seinem munde ein glo vom faür so rot: pistus, so thun mirs kunde, wol durch den milten got.>< ja, ich heiss ditereiche, des laugen ich di nicht. got der gewaltickleiche mich vnd die junckfraw richt, dastu vns drost zu henken, mich vnd die junckfraw vein, dar an wil ich dir dencken, es gilt das leben dein.> -< ach nein, du degen here, nun loß genessen mich, so wil ich ymer mere fur war nun loben dich.> do slug her ditereiche den wunderer aber nider:< ich sag dir sicherleiche, nun ste du auf pald wider; wan ich dich nit derslahe, dieweil du vor mir ligst.> also diterich do jahe< ich gib dir keynes sygs, dir wirt der tot gemessen, wen dus halt nymer wilt: du woltst die junckfraw essen; darvmb man dich noch schilt.> do stunt er auf gar kawme, der wilde wunderer, mit vechten er sich sawmte, die wunden flussen ser; noch slug er dem von peren ein wunden also weit: das war das letzt verseren das wurd dem wunderer lait. darnach der pernere ein slack dem wunderer gab, das jm der halsperg swere vil von dem hals herab; mit dem hals stunt er nacket, er het auf noch den hut: her diterich ser do lachet; wunderer wurd vngemut. do hub er auf zu piden, das er im geb gelait, es solt mit guten siden gesichert seyn die mait. do sprach her ditereiche:< nein, sweich, du hiltzt seyn nit; du must von hynen weichen, dich hilfet nit dein pit.> ein schirm slag gar eben im do her diterich gab, vnd draf jm den hals neben, vnd hawt ims gantz her ab, den kopf vnd auch den hute, das er vil auf die erd, das er lag jn dem plute; des freud sich diterich so werd. er sprach:< wiltu noch essen die junckfraw mynnicklich? dein leben ist klein gemessen, fur war des frew ich mich.> er hub pald auf das haupte, den helm warf er dor von; des lebens er war beraubte, der vngefuge man; er nam es pey dem hare; do was es also swer, des glaubet hie fur ware er het kawm tragen mer; er trug das haubt von danen vber den weiten pallast vor frawen vnd vor manen, was jn der purge was, das lif dem fursten entgegen, manck konick vnd auch kongein, mit freud thet man sich regen, itlichs auß kraften seyn itlichs jn do entpfinge, vnd sprach zu jm also:< wunderer den tod entpfinge, des sein wir werlich fro!> do wurd ein groß zu lauffen, vor freuden da geschach, der kong waren gros hauffen, das man diterich kawm gsach, vnd auch der werden fursten, manck graff vnd edel man, die theten diterich grussen, vnd in entpfingenn schon. dye weil er in danckt schone, do lief die junckfraw her, sie sprach:< das dir got lone! nun pin ich sorgen ler; nun sait mir gotwilkume; ewr wunden sein mir lait, die ir von jm habt gnome.> do dancket er der mait:< gebt mir das poden prode zart junckfraw mynicklich; der wunderer der ist tode, das haubt trag des hie ich, der euch alzait wolt essen; das thet jm nye kein gut: ewres leitz sult ir vergessen, vnd habt ein guten mut. er entpeist ewr nymer mere; also gewan ich dir frid; er troet vns peyden sere henckens an ein wid: ich han jn uberhaben derselben possen müe; got der her thet mich laben; ich mein, ers nymer düe.> die junckfraw pant im abe den seynen helm gut. er sprach:< junckfraw, danck habe, du machst mich hoch gemut.> do sprach die junck fraw reyne:< got danck ewr gutickait; ewr gleich mag nit seine auf aller erden preit.> do kom konick etzel here so gar in sneller frist, er sprach:< das sein gut mere, dastu genessen pist, darvmb sul wir got dancken der seynen gutickait, vnd haben freüd an wankenn mit disser schonen mait.> man sas wider zu tische, als man vor het gethan, man aß wilpret vnd vische, vor freüden weib vnd man, vnd auch die schon junckfrawe, die sas am hochsten ort, dieterich, etzel, sein frawe, die sassen pey ir dort; dar nach die pesten freunde, darnach das pest geslechte, die wurden al vereinde, also mit grosser mechte dancken her ditereiche; dy junckfraw was derlost: sie lebten munickleiche; die junckfraw gab in trost. sie sprach:< ich wil von hynen wol in meins vaters lant, do hin ich denck mit synen; dar umb seit gemant, das ir wist meynen nomen, das loß ich euch zuletz, des sult ir euch nit schamen, auf vrlaub ich das setz. das ich euch geren liesse golt, silber, als man thut, das sol euch nit verdrisse, ir habt sein vor genunck.> sie frogten al gemeyne die junckfraw mynicklich, wie sie hies mit dem namen? palt thet sie nennen sich:< ich heiss fraw seld fur ware, des sult ir sein dermant, vnd drag die kron enpore wol in meins vaters lant.> do mit gabs jn die hande, jtlich besunder par. den perner sie wol kande, zu dem ging sie vor dar: sie gesegnet in so susse, gab im ir weisse hant, ein halssen vnd ein kussen, do mit si jn dermant, das ers hilt pey dem leben; do weint die junckfraw schon, sie sprach:< got mus dir geben, was ich dir gutes gan!> dar nach sprach sie behende:< nun wil ich pald dar von, wan es hot gar sein ende, ir sult pald zu mir gan.> do traden sie ir peye, was jr was aller sant. sie sprach:< got pey euch seye!> do mit sie do verswant. also fur sie von dannen, do sie was komen her; es was den frawen vnd manen gar wunderleiche mer; also kam sie hin heyme, wol in irs vaters lant: gelaubt, das es mag seyne, als mans geschriben fant. nit lenger woltens sie pleiben die edlen kong so gut; sie lissen das wunder beschreiben, vnd hilten das in hut; sie heischten do vrlaube von konick etzel so her, sie sprachen:< konick, lat abe, es ist genunck der er.> do sie nit pleyben wollten, so gab er vrlaub in. sie theten, als sie solten, vnd gelobten jm zu din, wo er ir dorft zu noden, wolten sie sein bereit, als vil volcks als sie den hetenn, vnd wenden jm sein leit. des danckt er in gar schone, dar zu den frawen fein. do wurd groß gut verdone, pis sie komen wider heym. - vnd auch her ditereiche, der sagt hilprant die mer: es daucht in wunderleiche, das es geschehen wer. nun hot ein end das gedichte, wer es horet hot, mit warhait wol verichte, nun seinn sie alsampt tot; mit hert streitigem quellen gaben sie auf ir leben: got alln gelaubigen sellen, den sol got gnade gebn! amen.