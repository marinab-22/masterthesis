an anegeng und an letze bistu, got, ewic lebende.
din kraft an under setze himel und erde helt enpor uf swebende.
din ie, din immer ist gar ungepfehtet.
sam wirt din hoehe nimmer, breite, lenge, tiefe din getrehtet.
swie doch gedanke gahent snel vor allen dingen,
di nimmer dar genahent, daz si dinen gewalt mugen erswingen
noch din herschaft also uber groze.
keiser aller kunige bistu, got herre, und nieman din genoze.
zeprisen und zu ruemen ist immer din getichte,
sit du reine bluemen himel und erde kundest wol von nichte,
den himel mit der engel schar geheret,
di erden mit gezierden, da von din lop in himel wirt gemeret.
der berg und tal und steine, holtz, wazzer und al ertriche
zermuel und machte cleine, dem, daz in der sunnen vert, geliche,
ob man daz allz zu recht erzelen kunde,
noch manger tusent mile ist von der gotes hoeh an sin abgrunde.
wa mocht sin kraft geherret iendert gewaltes erwinden?
sin gewalt an breit sich verret ie lenger, ie witer alumb an endes vinden,
als er an anegeng was got ie lebende.
er ist wirt und rihsent immer ewiclich an ende leben gebende.
volkomen ist, ebentraehtic, sin herschaft, diu nicht slifet.
mit siner maht almaehtic er himel und erd und wac alumb begrifet.
daz ist in siner hend ein cleine palle
und siner claere ougen durch sichtic luter baz dann dehein cristalle.
daz darftu, menschen kunne, doch haben nicht fur wunder.
baz dann durch glas vil dunne sicht er all geschicht. iedoch besunder
sint elliu dinc von siner chraft geschehende.
mit siner meisterschefte noch sanfter ist er alle dinc durch sehende.
di mangen tusent mile sint nicht umbsust benennet.
noch mer der jar mit wile der mensche lebt in vrouden ewich erkennet
oder in noeten ewich da zerhelle.
di wil der mensch ist lebende, got git im wal zu nemen, welchz er welle.
under allen creatueren, die got ie schepfen ruochte,
di reinen, di gehueren, da bi was eine gar di uz ersuochte:
swie hoch got mensch und engel hat geedelt,
noch edeler ist di tugende, der edel ob aller edel hohe wedelt.
wie bin ich des nu mugende? wa kan ich daz bewaeren?
got selb ist alle tugende. durch daz so mac mich nieman des erfaeren.
got der geschuof durch tugent mensch und engel.
des lucifer verstozen wart, do er an tugenden hete mengel.
er muoz in abgrunde liden marter quele.
di aber tugende kunde heten, den ist wol bi michahele,
der bi got mit tugenden was gesigende.
zeheil ist er noch manger sele tugend fur untugend wigende.
die engel waren alle vri, willekur unbeschermet,
e daz untugend galle under in mit hochfart wart getermet.
di got sach tugent vur untugent kiesen,
di firmet er mit tugenden, daz nimmer me si tugent mochten vliesen.
ir tugende sigenunfte wart in hie vor zu miete,
ewiger vrouden kunfte, daz in untugent die nimmer mer verschriete
nach tod. alsam di menscheit wirt gefirmet,
daz wir vor allen untugenden sin immer me bewarnet und beschirmet.
wer wil nu mit der tugende untugend wider striten
inz alter von der jugende, daz wir nach tode vor allen helle giten
ewiger not beliben sunder kriege?
so firmet uech mit tugenden, daz iuch unedel untugent iht betriege.
ob nu der mensche vellet, der tugend sich besundert,
und lucifer gesellet? der kumt wol wider. wer ist, den des wundert?
den kan ich diser vrage wol gestillen:
der mensche wart verraten, do viel der engel selbe mit argem willen.
sust viel er von gedanken, der werche sunder ruere.
der mensch in sunden wanken ist wort, gedank und werk nu volfuere
und mac sich dannoch engel schar gefruenden.
des hab wir got zelobene, wan engel valsch sint ewic gar in sunden.
ob menschen sunden riwe ist an dem herzen clebende
zu recht mit ganzer triwe unz an di wile, daz er vrid ist gebende
got und der sel nach tod vor allen sunden:
durch cheiner sunden schulde darf in genoz der helle nieman kunden.
wirt ieman sund uf ladende, der sol den zwivel hazzen.
vor allen sunden schadende ist der zwivel allen toufes nazzen.
den zwivel han ich vor ein teil verboeret.
wie er nach helle verwet, an parzifal man daz von erste hoeret.
di traegen( man da merket) und witze di tunkel sehende
mich zihent, ich hab verterket ein pfat, vil wit daz lig der diet unspehende,
da zuo hab ich in schif und bruk enpfueret,
straz unde pfat verirret, immer all ir verte ungerueret.
hie wil ich nicht me sumen der selben sache kunde,
gar all ir straze rumen. ir irreganc der wer mir lichte sunde.
ich wil die krumb an allen orten slichten,
wan sumeliche jehende sint, ich kunne iz selbe nicht verrichten.
wie parzifal an hebende si, des habet hie merke,
mit tugende lere gebende. dar zuo geb uns der hoehst mit siner sterke,
daz wir gevolgen aller guoten lere,
daz wir gebenediet noch mit got haben zeswen halp di chere!
ist zwivel nachgebure dem herzen icht di lenge,
daz muoz der sele sure werden ewiclich in jamers strenge.
herze, hab di staet an dem gedingen,
war minne, rechten gelouben, so mac der sel an saelicheit gelingen.
gesmaehet und gezieret ist ubel bi der guete.
ob sich alsus parrieret ein lip mit sunden clein oder uber vluete
und got darumbe doch in vorcht bechennet.
ich hoff siner erbermde, so wirt di smaeh mit zierde gar zetrennet.
unverzagt an dem muote sol maenlich herze werben.
durch ubel sol daz guote maenlich herze nimmer lan verderben,
daz sin aglaster varwe sich vereine
und werd uber al di blanke und ob di blenke sich aber dann entreine.
dannoch si der geile vor allem zwivel sunder,
swie er uf beidem teile stet, des himels und der helle hin under.
unstaeter muot dem zwivel wirt gesellet.
di selben sint geverwet vinster var und ewiclich gehellet.
so habent sich di blanken mit varwe nach der sunne,
di staeten mit gedanken. di varwe git ein ursprinc aller brunne,
der menschlich art alsus clarificieret,
daz er von trueber aschen der engel schar gelich sich kondiwieret.
ein brunn, der so die lenge gewalticlich entspringet
mit staet an anegenge, des vluz mit wisheit voller saelden clinget -,
der suezen milticheit gar uber fluetet
stet wit ein se gevlozzen, des guete allez guot hat uber guetet.
der brunn, der vluz gesewet, der magen kraft sich pflichtet,
an anegeng immer geewet, got vater, din gewalt mach uns vorrichtet
der wisheit, so daz wir dich, sun, erkennen.
heiliger geist, din guete muez uns bewarn vor boeser geiste brennen!
ein se, ein vluz, ein brunne, der stet alsust gedriet.
swer wisheit merken kunne, der merk, wie si all drie doch sint gefriet
aller elementen wan des einen.
vater, sun, heiliger geist, ein got, du macht noch groezer kraft bescheinen.
ein brunne hoch der lebende ist er, den ich da meine.
mit wazzer ist er gebende dise clarheit edel und so reine,
daz engel schar ein irdisch lip genoezet,
wirt gotes nam gedriet zu recht genant, so man in inz wazzer stoezet.
der touf di sele blenket hoch uber snewes varwe.
wirt minnen fiur gevenket dar in mit rechtem gelouben albegarwe,
dar zuo gedinge sunder zwivels wanken,
hie mit sich danne lucernet di sele hoch uber al der sunnen vanken.
ein got, din nam gedriet, und doch ein got aleine!
din tot sus tuot gefriet den menschen gar vor allen sunden reine.
durch daz so leret uns diu schrift mit flize,
daz wir gar ungemeilet behalten wol di selben wat so wize.
diu diet, diu nicht geloubet di kraft des heren toufes,
wie sich diu selden roubet an ewigen vrouden immer werndes koufes,
sint er mit siner worte kraft hiez werden
himel, stern, loup und gras, visch, vogel, wurme, tier und erden.
noch alsust krefticliche sint sine wort gesterket,
daz er gewalticliche den touf mit sinen worten sus beserket:
ob ein mensch het al der werlde sunde,
luter sam di sunne wirt er aller in des toufes unde.
got mange wunder spehe mit wazzer dicke erzeiget.
swer im nicht krefte jehe ob aller kraft, der wirt von im geveiget.
er vellet uz den luften groz und cleine
vil sanft in wazzers wise und velset under wilen sam di steine,
etwenn in solcher wize, der clarheit wol berichet,
daz von sinem glize nie niht uf erde wart, daz im gelichet.
etwenne so riselt erz in suezem towe.
danne daz wazzer aleine, iz wer uf erde nicht in lebender schowe.
got machet brucke herte uz wazzer dem vil weichen
und straz der wagen verte. sin kraft diu chan fur alle krefte reichen.
er machet uz dem wazzer liecht kristallen,
dar inne ein fiur sich funket, und muoz durch ander tugend wol gevallen.
daz wazzer sich kristellet, daz tuot got sulcher wise:
vil tiefe sich vervellet in hoher velse klam last von ise,
hitze, winde, wazzers gar vereinet,
und lit alda die lenge. sus wirt iz lieht cristallen clar gesteinet.
der nam krist saelden riche mir saeliclich gevellet.
ir cristen al geliche schaffet, daz ir zu kriste uech kristellet,
daz uech chein hitze, wint noch wazzers unde
von kriste icht vertribe! so habt ir kristen krist mit staete kunde.
hochfart gelich dem winde von kriste manchen tribet.
der hitz gelich ich swinde unkuesch, diu nicht uber ein bi krist belibet.
des wazzers gitikeit di chan so wueten,
mit gussen vil der kristen kan si von kriste hin zer helle vlueten.
enidorium diezen sicht man zu allen stunden
und wazzer dar uz vliezen, und wirt an siner groez nicht minner funden.
der stein hat solche kraft von got besunder.
von wannen daz wazzer vliuzet in den stein, daz ist von got ein wunder.
und doch ein wunder cleine, swer iz zu rehte merket,
sint got daz wazzer eine fur allen elementen hat gesterket.
daz wazzer fiur gewalticlichen swendet,
den luft iz durchel howet, di erde an ir kraft iz dicke pfendet.
der sacrament daz merer teil mit wazzer wirt gebluemet.
da mit aller cristen heil wirt ewiclich von engel schar geruemet.
doch hat daz wazzer heilicheit nicht mere
denn ander creatuere, swie im di heiden geben gotlich ere.
durch daz si nieman jehende dem wazzer heilikeite,
e daz si im geschehende von priester si und e er iz beleite
mit worten, di von recht da zuo gehoerent.
von worten sacramenta gewinnent kreft, di uns zu got enboerent.
fiur und wazzer beide in einem vazzel cleine
got hat an under scheide, ich mein, des winders zit in einem steine,
dar uz daz wazzer in der stuben switzet.
nu slach dar in mit isen: an dem vroste daz fiwer dar uz glitzet.
mit wazzer wirt beclaret der mensch noch ander wise:
swie vil er hab gevaret sunden meiles, in dem paradise
daz wazzer in da zuo den wenden bringet,
ich mein, daz uz den ougen mit warer riwe von dem herzen dringet.
der wazzer in di lufte wider berges keret
und iz mit kalter tufte uf erde nider in blanker varwe reret,
der muez uns wider berge wazzer ziehen
von herzen uz den ougen, da mit wir aller vinsternuss enpfliehen
und uns gar an di blanken mit staetikeit wol halten,
mit werken, mit gedanken, also daz wir der wizen waete walten
ane meil, als uns der touf erglenzet
und ander sacramente: di machen uns vil saeliclich bekrenzet!
ich sol wider an daz maere des anevanges grifen.
an witzen wirdebaere ist er wol, swer im niht let entslifen,
vor agelaster var sich under machet.
habet iuch gein der blanken! di swerz an werdicheit ie was verswachet.
die fluge dirre spelle fuor den tumben lueten
fur oren gar zu snelle. durch daz muoz ich hie worticlich bedueten,
iz lat sich sanfter danne hasen vahen,
ich mein, di sint erschellet: an suoche bracken mac man iz ergahen.
ein glas mit zin vergozzen und blinden troum, di triegent.
hat ieman des verdrozzen, so wundert mich nicht, ob di gen mir kriegent.
spiegel sehen und blinden troum antlutze
gebent vil krankez schinen und sint an aller staetikeit unnutze.
und ist der blind iht sehende in troumen, daz verswindet,
swenn er erwachet, unspehende ist er, daz er sin niender teil enpfindet.
so wirt sin vroude wan in leit verwandelt.
swer in den spiegel sehende ist, dem wirt sin antlutz missehandelt.
vil krump wirt im daz slechte, daz liecht etwenne vinster.
sin ouge, daz gerechte, wirt im offenliche gar daz winster.
noch trueget der werlde sueze michels mere,
ir wunnebernde vroude git anders nicht wan sueftebaere sere.
ouch mac si sin nicht staete. der werlde lieht wirt truebe.
leit, angel unde graete wahsent in ir honig mit scharfer schuebe,
in ir zucker suez ein tistel dornic.
nach minniclichem trute git si dicke vind unmazen zornic.
die vroude lang beweret uns allen ist verkoufet.
er ist an pris erveret, der mich an miner hant enmitten roufet,
sit daz er niender har dar inne vindet.
der staete vreude suochet in dirre werlt, ich wen, si sam verswindet.
sprich ich gen disen worten och, sam den daz fiure brennet,
daz glicht sich minen witzen doch und allen den, der iz als ich erkennet.
swer vorchte gen der werld unstaete minnet
me danne fiures brennen, des witz ob aller wisheit stat besinnet.
und wil ich triwe vinden in hove sach untriwen
und mich aldar gesinden, daz mac mich doch zuletzte wol geriwen.
swer uppicheit der werlde sere minnet,
ane wider keren, furwar, der ganzen triwen im zerinnet,
sam tow in heizer sunne vert uz dem gesichte
und fiur in einem brunne. den beiden lit zu vluste gar di pflichte.
noch michels mer der werlde minner vliesent,
di si an vorchte minnent und vur di blanken varwe swarze kiesent.
ob sinnericher stiure dise maer iht walten?
si tuont sich niemant tiure, si nennent sich den jungen zuo den alten.
und mugen sich die tumben dar gesellen!
durch sinneriche lere muoz ich di wilden maer hie zam gestellen.
und han doch nicht erkennet man so rechte wisen,
wirt im zu recht ernennet ditze maer, ich waen, iz muez in prisen
an witze kraft, iz si vil oder cleine.
des bin ich ungeruemet, wan iz hoert an di aventuer gemeine.
diu hat den sprunk so witen genomen wider ir gesinde,
daz sich ein michel striten hebt vil licht, e daz ich under winde
mich der rede so gar ein uber maze.
mit bet wil ich versuochen, daz man mich solcher arebeit erlaze.
nicht wan durch vlust des lebenes, daz ist ouch hort der hoehste.
wer pfligt ouch sulches gebenes, daz er mich libes vlust wider troeste?
darumbe muest ich guoter burgen walten.
der mir die niht ensetzet, so wil ich lip und leben sus behalten.
wan inner kraft des herzen, dar an der zwivel hanget,
wirt gerueret in smerzen, dar inne si wirt verzwenget und verzwanget.
occiput und sinciput ersuochet
wirt al durch di zirkel, biz daz ich an den witzen bin beruochet.
di bet mich nu vervahet gen fursten drin ze nichte.
so bin ich, der da gahet an ir gebot vil gar in staeter pflichte.
durch si den lip muoz ich zu velde wagen
in sturme und in strite. wer si sin, des darf mich nieman vragen.
dirre aventuere kere, si si krump oder slihte,
daz ist nicht wan ein lere. darumb sol ich si wisen uf di rihte.
hie vor ist si mit tugenden an gevenget,
ir houbet, ir brust, ir siten, ir fueze die sint mit tugenden gar gemenget.
nu wunschet, reine vrowen, ich mein, in tugent lebende
mit triwen unverhowen, daz mir altissimus di saelde gebende
si, daz ich di aventuer geleite,
also daz edel tugende da von di verre wachse und ouch di breite.
genaedicheit mich fliuhet an dirre taete kunste.
wan iz di lenge ziuhet, so bedarf ich werder helfe gunste,
als david was an goliam gesigende.
di selbe hant so riche si mir an disen noeten helfe wigende!
almehtic got der krefte, di nie wart ubersterket,
kunstlos, an meisterschefte bin ich der schrifte, iedoch min sin wol merket:
din kraft fur aller krefte wunder zeichet,
di nie wart uber hoehet noch mit tiefe nieman underreichet.
din breit und ouch din lenge stent immer ungemezzen.
die ie an anegenge du bist gewesen, und nimmer wirt vergezzen
diner gotlichen ewicheit an ende.
des la mich, herre, geniezen, daz ich geste zu diner zeswen hende!
gewalt und kraft di grozen mac nieman gots vol prisen
mit zal, mit pfat, mit lozen. iedoch sol mans zu recht ein teil bewisen,
bescheidenlich durch wirde got vil jehende,
der dise aventuere tuot erkant geschehen und noch geschehende.
hie vor in alten jaren ist lutzel ieman erstorben,
e si betaget waren niun hundert jar. sus het mit in geworben
der alle dinc mac unde kan volenden.
er wil, er sol noch werben. swaz er wil, des kan in nieman wenden.
din wille genaden riche an uns erfullet werde!
wir sprechen tegeliche:< got vater, herre, in himel und uf erde>,
alda wir dich in pater noster nennen.
almehtic aller sterke so machtu wol zu kinden uns erkennen.
swaz dinen kinden wirret, daz mahtu wol erwenden.
ob uns niht anders irret, so kan uns nieman diner helfe pfenden,
dann ob wir dich mit broedicheit vortriben.
din helf diu helfe riche laz uns bi veterlicher suone beliben!
du hast menschlichem kunne der wunder vil erzeiget
zu vrouden und zu wunne. di sich zu kinden heten dir geneiget,
di hastu, vater, vaeterlich gesetzet,
und di dich, vater, smaehent, di sint von dir gesmaehet und geletzet.
swer nu an dir bekennet, got vater, disiu wunder,
di hie da werdent benennet, und dannoch kintlich triwe von dir sunder,
so daz er dich mit argen sunden smaehet,
iz wirt an im gerochen, ob er darumbe riwe niht enphaehet.
du hast den elementen gebrochen ir nature
zu saelden richen presenten den guoten, anderhalp zu grozem sure
den argen, als du taet dem pharaone,
den du inz mer versanctes und dine kint daruber fuortes schone.
din kraft dem wazzer werte al sin naturlich linden.
gelich dem steine herte wart iz zu hohen saelden dinen kinden.
wer ist dich vaeterlichen des nu lobende?
al diner werden zeichen di meiste meng der witz ist leider tobende.
driu kint in heizem fiure mit diner kraft du nertes.
und den hie uz untiure di hitze wart, mit rache du behertes
des lebens ir vil, di ander wite waren.
swie durch sehende gluote der oven, iedoch di kint darinne genaren,
ananie und azari, misahel der dritte.
got herre, ob ich nicht ensi din kint, so tuo du, vater, des ich dich bitte:
hilf mir, daz ich den sunden sus enpfliehe
mit riwe, bichte, buoze, daz mich zu veterlichem erbe ziehe!
und daz mich gar vermiden muez fiure daz vil groze,
daz ewiclich kan sniden lucifern und sine hus genoze
und all, die vaeterlichez erbe vliesent
und varwe clar der sunnen werfent hin und vinsternusse kiesent.
die erd ist ouch entrennet an ir nature vunden.
daz si vil ganz erkennet, waz da starke man si hat verslunden.
si muost dathan und abyron verslinden
zerache dir, o herre. sus kan din kraft binden und enbinden.
ouch was dir wider gebende di erde gar den toten,
gesunt und schone lebende, lazarum. din kraft gar unverschroten
ist ie gewert. des was ouch jonas jehende
und manic tusent ander, an den din kraft was und ist noch geschehende.
mit gotes kraft besunder ist ie gewesen staete.
so pruefe ich wol dar under, iz were ouch sin wille und sin geraete,
daz enoch unde helyas der wise
vor aller diet durch wunder liphaft behalten sint in paradise.
alsolcher wunder sterke der hat sin gotheit ere.
da bi ich daz wol merke, daz sin gewalt noch tusentvaltic mere
der werlde sunder sterben hat behalten.
gar stet in siner hende tot und leben, des laze wir in walten!
iedoch swie wir ersterben, doch muez wir leben immer,
da nach als wir hie werben. solche maere kund ich vol enden nimmer.
ein ander werk han ich hie under handen:
ob ich selb niunde were, ich vorcht, iz wurde uns allen ser enblanden.
der von provenzale und flegetanis parluere
heidenisch von dem grale und franzoys tuonts kunt vil aventuere.
daz wil ich diutsch, gan iz mir got, hie kunden.
swaz parzival da birget, daz wirt zu liehte braht an vakel zunden.
ich bin so vil gevraget von edeler diet der mere,
daz michs durch not betraget, wer der edel, reine, kuesche waere,
der solcher selden vrucht da was der bernde.
immer selic hie si waren, und dort was si got selbe selden wernde.
irdisch paradise heten si bi dem grale
vil kuesch in reiner wise, so daz si uf werltlicher eren wale
nie spil verlurn, doch gernde hoher minne.
zehorde menschen saelden ir erbe lac an richem teiles gewinne.
der werden vrucht zu wirde dient alle tag werde fruchte.
ir bet und ir begirde was ie mit flize gar in schoener zuchte.
ich sol mich nu da mit in arbeit binden,
wie titurel der werde wart geborn von richen kuniges kinden.
sin edel hoch geslechte was wol zu beiden siten
an werdicheit der mehte, daz si in grozen landen lank und witen
truogen hohe, werdicliche crone
mit kuniclichen eren und lihen zepter lehen fursten schone,
di gerne fur sie knieten und ir gebot sich neigten
und in daz beste rieten und in ir dienest williclich erzeigten.
durch daz flegetanis der sterne warte
zu lob dem heren grale sin geslechte prist in hohem zarte.
der edelen vrucht ein garte, mit vlize wol erbowet
von kuniclicher arte, was troy, hie vor geherret und gevrowet,
dar zu wit, lanc, breit und also riche.
ich wene, daz ie der himel bedakt ein stat, di sich ir geliche.
rome ist nu di maere, di edel und di geherte.
die stifte ein troyaere, eneas, do er von troye kerte
und uf daz mer der vluchte was betwungen.
alsus ist roemisch ere des ersten uns von troye her ensprungen.
rome ist von dem riche uber alle stet beschoenet,
durch daz man cristenliche da nimt recht. gewiet und gechroenet
werdent da di paebest und keiser alle.
von rome und ouch von troye was titurel der wirde sunder valle.
der stam begunde breiten di este wol beschoenet,
vil zwie von im leiten, der drizic lant mit wirde wern bekroenet.
solch obz wart von den zwien da gereret
mit manger richen tugende, des kristentuom in himels tron wart geeret.
wie nu der werde hieze und sin kint wol geraten,
der werdicheit genieze, di all unwirde ie fluhtic von in taten?
untugend was so verr von in gevirret,
ir weg und al ir straze warn von in vermoset und verirret.
swie dirre stam ein heiden was der geburt uz troyen,
vil kristen wol bescheiden kom von siner vrucht uz helle poyen,
da von sich cristentuom entsliezen kunde.
alle di touf enpfiengen. der selben edeln frucht ich des wol gunde.
der stam von kapadoze hiez senabor, der riche,
daz im zewider stoze nicht enlebte kunic im geliche
in al der heidenschaft bi sinen jaren,
und het vil werder kinde und kindes kint, daz allez kristen waren.
ein sin sun parille hiez er nach dem steine,
durch daz der ougen wille da mit erget. er machet groz uz kleine.
uz cleinen tugenden machte er di grozen.
kuniclicher wirde kund im da zil geliche nieman stozen.
aller kind ein krone gewan der do zu kinde.
der hiez titurisone. got enwelle, daz ich mich under winde
daz zehende lop ze geben siner wirde!
kunste habende liute heten wol zu sinem lop di girde.
daz mich des iht verdruzze, ich wer im lop der jehende,
also daz ers genuzze, sit also werde frucht von im geschehende
was, der nimmer lop kan entrisen.
an ritterschaft, an milte kan ich den wol gelobten nicht vol prisen.
sin ene was ein heiden. ob der sit wart getoufet?
des wart mir nicht bescheiden, wan daz geschach, do jesus wart verkoufet
von judas und erlost di werld mit alle,
ich meine, di sich vrien mit toufe wolden von adames valle.
ob senabor gelebete di zit des heren toufes,
wie gern ich danne strebete nach sinem pris mit lop vil riches koufes,
het ich daz an der aventiure vunden.
von trakheit noch von lazheit wer ich der selben rede nicht erwunden.
sich touft der kunig parille und siner brueder viere.
die andern uberwille und etlich siner swester gein der ziere
nicht enliez, diu sich da paradiset:
des gicht di aventiure, daz die von ir beliben ungepriset.
daz han ich wider schaffet. stam, zwier, loup und este
wirt allez von wurtz gesaffet, biz der stam an kreften wirt so veste,
daz ander edel wurtze dar uz springent,
di niht wan stam, zwi, este, bluede, loup mit edelm obze bringent.
als oft ie werder same uf guoten acker vellet,
hat valsch darzuo niht rame, daz sich kein vremde vrucht darzuo gesellet,
di wurtz ie nach dem samen sich da bluemet.
des wurtze, stam und este, bluede, loup an wirde wirt geruemet.
darumb ich doch volprisen niht vor kan alle wurzen,
noch all ir samen risen. ich muoz dem stam die zwie und este kurzen.
titurison, ein wurzel manger tugende,
git mir so vil zu prisen, daz ich bedorfte wisheit unde jugende.
wirt diu wurtz ie bernde stam, und der stam dann este,
wa wer ich dann der wernde, an lip, an kunst, an witzen also veste
sam aristotel und salamon der wise?
ovidius und ercules, ich wen, in gar zerunne an disem prise.
do man getouft parillen, jerusalem besezzen
wart durch des kuniges willen, des got mit siner pfleg nicht hat vergezzen,
vespasion, der drizic stunt dri tusent
der juden in jerusalem het mit heres kreften umbe klusent,
untz tot vor hunger ligende daz dritteil was mit alle.
daz ander ungesigende dritteil was mit stritlichem valle.
daz dritte dritteil wart under uns verkoufet,
so daz si sunder ere solden leben, der werdicheit bestroufet.
daz wart in sit gewandelt gar wider recht durch miete,
daz man si werder handelt vil baz dan sant peter ie geriete
noch constantinus. weren di uf erde
richter, sam si waren, der juden wirde leg in swachem werde.
der red hie si ein ende! parillus het geworben
mit strite also genende dem heren touf. an pris vil unverdorben
vespasianus wart in uber ladende.
an richeit der vil grozen noch an eren wer iz im nicht schadende,
und siner brueder zwene, ja mein ich der getouften,
di an der bargasene und kapadotze wuosten und bestrouften,
biz daz ouch si den touf alda bekanden.
ich wen, daz sit geschaehe, daz si den gelouben wider da zutranden.
die reise wenig sparnde gen roemischen landen
was parillus varende und sine werden brueder, di genanden,
salibor und assubor di claren.
swer die mit lob nu zierte, den wer ich dester holder in minen jaren.
waz nu der keiser taete mit dem kunig parillen?
do gab er im zustaete di tohter sin, di claren argusillen,
und sinen bruedern ander kuniges kinder.
do sach man daz geslechte wachsen an di groeze und niht hinder.
er gab im frankriche. daz machte er zu kristen.
daz wart sint unbilliche wider heidenschaft von argen listen,
do der edelen slacht da muost zurinnen.
di cristenheit si merten, er und sin geslecht mit allen sinnen.
antschowe, kornwale di brueder sin besazen.
zweier kunige twale dannoch was vunf hundert jar der mazen,
die man gandin und markis het genennet.
sus lange vor den ziten waren si ungeborn alda bekennet.
argusille bernde ein kint wart bi den ziten,
daz vil der vrouden wernde wart mit wirde in mangen landen witen,
titurison, den ich hie vor benande.
der ist di wurtze hebende, diu edel vrucht nu birt vil mangem lande.
mit lieben so mit leiden het im vor parille
gerumet von den heiden. er liez in weder ruwe noch di stille.
di sich durch jesum christum nicht entouften,
di muosten da zim borgen, daz si zem tode waren di verkouften.
die heiden von galitzen und di von sarragozen
gerten in valschen witzen, daz si sich liezen in di toufe stozen
durch anders nicht wan uf parillen ende.
des si in gewerten. do was titurison ein helt genende.
der wart der heiden schure durch got und im zu rache,
ein strenger nachgebure. er twanch si von galitze unz an ache.
er was si niht alsam der vater sparnde
durch valsche gir dem toufe. er was sin leben wol vor in bewarnde.
durch parillen claegeliche wart vil der clag erzeiget.
gebalsmet wart er riche von der heidenschaft, di in geveiget
het, als ob in were leit sin sterben.
si toten in mit vergifte: alsolche vorcht kund in sin manheit werben.
vil clein si daz gevrumete an rache sit des jungen,
der vil uf in zedrumete sper mit hurte kraft. also gerungen
wart von im und den er wol getroute.
ritterschaft di starken von siner hant in strite man do schoute.
< munschoye> was sin krie, swenn er streit zu velde.
der ruof do gap malie vil mangen heiden. den zu wider gelde
brach er verch mit swert uz ringen herte.
ir ruof gen tervigande nach helfe gie. der wart ouch ir geverte
zerhelle mit dem toufe, den si mit valsch enpfiengen.
mit dem selben koufe ervant man gar ir mein, den si begiengen.
swer den touf alsus in valsch enpfahet,
der hat wol drivalt pine zer helle, denn der toufe nie genahet.
mit clage wart geworben von argusillen wunder.
si wer vor leid erstorben, denn ir werdez kint alein besunder.
swenn ir di clag den tot zum herzen brachte
niht vinger breit gescheiden, er kerte wider, swenne si anz kint gedahte.
der selben triw zu lone wart der kunic parille
kunclich bestatet schone von ir so gar vorborgen unde stille,
daz si vor leide wer di ungenesende.
daz weste wol der cluoge, der aller tugend hort was an sich lesende.
do si di maer vernemende was dar nach unlenge,
der clag si wart gezemende, als ich iu da vor jach, mit jamer strenge.
swenn uberhalp ir kraft zum tode wigete,
di werdicheit des kindes gab ir di macht, daz aber leben gesigete.
er was des toufes wirde got und im selben werbende,
also daz er mit girde liez der heidenschaft vil chlein unsterbende,
die toufes wolden werden nicht di nazzen.
von allen machabeien uf heiden nie vernomen wart solch hazzen.
sie heten in gewarnet, wie er sich hueten solde.
vil tiure wart erarnet parillen tot. iedoch er gerne wolde
si mit toufe chomen lan zu hulden.
gesellecheit di lenge wold helnde er iedoch mit in nicht dulden.
er lie si pfaffen toufen und des gelouben wisen.
vil der lande koufen begunder got, so daz er wart zu prisen
an ritterlicher tat, an guoter witze,
an zuht, an rechter milte, daz in fortuna braht zum hoehsten sitze.
uf geluckes rat di lenge stuont im daz ungewaltzet.
von grozer wit vil enge wart aller siner vinde haz gevalzet,
also daz in di selten indert drungen.
mit ritterschaft der starken het er der heidenschefte vil betwungen,
so daz si kristen waren und lebten kristenlichen.
elizabel di claren gab man dem starken, jungen, lobes richen,
von arragun di tohter bonifanten.
zu trute kint daz guote gap man an aller guete dem erkanten.
ein keiser hiez tyberie, des kunn was kunic der riche.
sin ritterschaft lant werie hiez vor allen vinden wol menliche,
ich mein von arragun des hohen, tiuren,
der da uf allen terren nicht moht di tohter sin so hoch gestiuren
zu also werdem libe von kuniclichem arte.
so mocht ouch er zuwibe niht vunden han ein wip in solchem zarte
an der geburt, an clarheit und an jugende,
an kuesche und an guete nicht was gebrech an ir deheiner tugende.
nu wurden si der liebe gelich an dem gemuete.
dewederhalp der diebe enhet di minne niwan di waren guete,
als werdicheit nach wunsch ie was begernde.
fur meien bluot, fur vogel sank so waren si ein ander vroude wernde.
sin pris, der hohe swebende, wil alrerst nu ringen
nach wirde hoeher lebende mit tjoste kraft, und liez uf helm erklingen
swert vil werdiclichen durch di jungen
und anders durch deheine. an beiden was di wernde lieb ensprungen.
zeturney was er varnde der jungen diet zu lere.
wan swer daz unrecht sparnde ist, der weiz wol ritterliche ere.
zu scherm der werld der ritter wart gesetzet,
daz witwen unde weisen unrechts gewalts beliben ungeletzet.
nu ist iz also ligende umb tat di ritterlichen,
diu ist immer ungesigende und sol ir kunst und maenlich muot entwichen.
durch daz sol sin diu jugende vruo beginnen.
gewonheit diu ist riche, si let ir disiu zwei nicht sanft entrinnen.
recht schuol an ritters kunste ist turney sunder vare,
ob haz und liebe gunste da werbent niht. wan ot durch kunst vurware,
so wer ein turnei sunder alle vluste
des groesten, daz ich meine. daz pruefent wol di wisen under bruste.
ritterschefte pflegende was er durch fruend und mage.
zehelfe den dar legende was er sin kraft, daz si deheiner trage
im jahen all, di siner helf enpfunden.
der pris an in gestricket noch herter was denn helm uf gebunden.
vil vreuden sich enporte an elizabel der suezen,
swenn si in nennen horte. si beduhte, iz wer der engel gruezen.
swenn aber si den werden was ansehende,
fur daz paradise was si der selben vrouden lobes jehende.
mit wirde wider wegende was im di triwen riche.
vil minnicliche pflegende was er ir. diu triwe wak geliche,
so si ein trost ir beider vrouden waere.
und von ir beider wunne was alle diet ir beider vrouden baere.
gewonheit unde lere von angeborner arte,
daz wurzelt tugent mere an eren gernder frucht dann fuoder garte,
ob die ein zucht meister wolde weichen
uf ungeborner fruchte, da wider ein gslachtz hulf mer eins wortes zeichen.
vil hoher saelden lere wart in ouch nie vergezzen.
der nie dwerhes kere von beiden wart ein siden breit gemezzen.
si wont in in dem herzen also nahen
mit vrouden eigenlichen. des jahen in alle, die ir leben sahen.
ir vrouden luter brunne mit sorge wart betruebet.
mit spilnder meien wunne het ein scharfer rife sich geuebet,
so daz der vrouden bluede muoste risen
von disen zwein gelieben. daz clagten do di jungen und di grisen.
iedoch wart nicht vergezzen vil tugende von in beiden,
wan daz si besezzen waren mit vil herzenlichen leiden,
so daz si vorchten sunder vrucht beliben,
an erben al ir riche. daz muost nu hohe vroude von in triben.
nu giengen si zu rate. vil manges si gedahten.
do riet man in vil drate, daz si von richer kost ein bilde brachten
uber mer zum heiligen grab von golde.
mit reinem willen daz geschach, als si die liebe dazuo twingen wolde.
ob ich nu wolde kunden, wie riche was daz bilde,
so muest ich gar enzunden alsulche kunst, di mir noch ist vil wilde.
ich kan iz allz mit rede nicht ermezzen,
wan ich han lebnder bilde zu loben vil. des muoz ich hie vergezzen.
daz opfer was genaeme. got empfiengz mit wirde.
wan im was ie gezaeme, swaz man im git mit reines herzen girde.
elizabel und kunic titurisone
von got eins erben gerten. des wurden si gewert von im vil schone.
do si di wider chere von jerusalem genamen,
vil arebeit mit sere begund ir uf der wider verte ramen
got, der job vil wol versuochen kunde,
swie er sin herz erkande, daz er doch ungedult da nicht enfunde.
der herzen vil versuochet hat got, diu er doch kennet.
durch daz er niht enruochet nieman, wenn der mit staet an im ermennet.
den wiler siner helfe niht verzihen.
sin milt ist also riche, sie git mit voller hant gar sunder lihen.
we, waz red ich tumbe! ja lihet er mit alle!
ich wil uech fueren umbe: alle dink zergenclich gent mit valle.
di sint ein lehen siner milten hende.
swaz sin milt ist gebende, daz wert ouch immer ewiclich an ende.
lip und guot der erde ist siner milte lehen.
swie iz in swachem werde gelit, man sol in doch darumbe vlehen,
sint daz menschlich broede nicht ist wernde,
ob si der lehenunge wer von gotes miltecheit enbernde.
vil grozer lehen riche waren si got lobende,
die zwei gar zuchticliche. swie vil daz mer in sturme gie altobende,
gedingen, vorcht zu got si waren wegende,
daz sin gebot, sin wille, sin erbermde wer ir vogt da pflegende.
dehein ir ungedulde von in do wart gehoeret.
si baten nicht wan hulde. von herzen wart kein murmel haz enboeret,
der ungelucke vil an lueten vindet.
des wirt di ware minne von ungedult vil selten in gesindet.
ir luter herzen reine beliben truebe sunder
gelich karfunkel steine. al ir ungelucke wart hin under
geworfen mit des helfe, den si minnten
mit staete sunder wenken und alles zwivels gar di uz gesinnten.
si komen heim zu lande gar aller not ergetzet,
als der nie leit erkande. all ir lant di waren ungeletzet.
des wurden si mit vrouden rich enpfangen. -
nu ge wir von der wurzen her an den stam. des darf uech nicht belangen!
gebernde was di reine ein kint also gehiure.
daz het under beine mannes mal, der sint mit starkem fiure
uf helmen lieht der zimier vil verbrande.
von siner hant diu tyoste mit sprizen gar den schin der sunnen wande.
nu was so saelicliche daz kint uber al geschicket.
daz gab in vroude riche, so daz all ir truren wart genicket,
und lobten got mit dienste mangerhande.
si enwesten, wie gebaren. vor liebe sie zu gisel und zu pfande
ergaben got di jugende, swes er da mit gedaehte,
an sin hohe tugende, und daz er si ein teil des innen braechte,
also ob iz an sinen hulden were.
des wurden si mit vol gewert. ein engel her braht in di selben maere:
< daz kindel sol man zarte ziehen kuesch und reine,
wan iz sol der bewarte beliben gar vor helle sunden meine,
von der da menschen kunne wirt gehellet.
er sol hie ritterlichen lebn und dort der engel schar gesellet.
er sol ouch lebn di lenge mit ritterlichen eren.
iedoch arbeit vil strenge muoz er habn und sol da mit gemeren
di cristenheit gen uberkraft der heiden,
darumbe lon enpfahen, daz man in siht in sunnen varwen kleiden
der kristenheit zu prise, dem hoehsten got zu minnen.
sin vronez paradise sol er da mit vil saeliclich gewinnen>,
al sulche maere was der engel sagende.
daz wart titurisone und elizabelen wol behagende.
do wart ir vreud enblecket in sunnen varwer glenze.
ir truren wart verdecket und quam mit vreuden wider an di genze.
si gehorten nie so liebe maere,
daz ir kint daz werde wart gesagt vor helle vridebaere.
nu was der kristenheite dannoch niht vollicliche
der wite noch der breite, als nu ist, gemeret uber alle riche.
si waren aber an tugenden so gereinet,
als uns di schrift noch kundet, daz alle si mit gote warn vereinet.
ouch getorsten si wol liden ir schepfaer zu eren
howen unde sniden, slahen, schinden, ir saelicheit zu meren.
radebrechen und mange marter herte
di reinen kristen truogen. man vunde ir nu vil klein in sulcher verte.
ieclicher gerne dolde di selben marter swaere,
der er nicht swachen wolde mit ungelouben den, der kruezebaere
was durch uns di groze marter tragende.
swer im des kan gedanken, der wirt an selden hohen pris bejagende.
nu wart ouch do gemeret di cristenheit tegeliche
und vil gar verkeret der triwe und der herzen. ungeliche
ir lebn und ir gemuete ist manger stucke.
des widervert nu kunigen und armer diet vil selten solch gelucke
alsam titurisone und ouch elizabele,
daz got ir kinde krone geb hie und dort, an libe und an der sele,
mit des engels botschaft in der jugende.
swer iz umb in verdienet, so ist noch got in siner alten tugende.
zetoufe disem kinde ein bischof wart besendet.
nu giengens rates vinde, wie sin nam also wurde gewendet,
daz sin nam ir beider namen ruerte,
und wurden des zu kriege, von wederm iz den groezern teil da fuerte.
kurtzlich daz wart bescheiden von wiser meister lere.
di seiten bi ir eiden des vater nam im zwei teil oder mere.
so vil mer wer iz dem vater nahen
vereigent an geburte. daz kund vor leide der kuniginne versmahen.
di meister von nature iz titurel do hiezen.
ich han den nachgebure, der disen kriek so wol niht kund entsliezen:
funf der litter von des vater teile
und zwene von der muoter. des jach elizabel ir gar ze unheile.
di meister kunsteriche trosten do vil schiere
di kunigin hoveliche. si sprachen:< vrowe, iwer litter viere
hat sin nam. daz mugt ir selbe mezzen,
di ersten zwen, die letzten.> mit vrouden wart di kunigin besezzen.
nu wart daz kint zuo nemende an kintlicher wirde,
so daz der werld gezemende was in mangen landen wol mit girde,
daz si die werden jugend sehen solten.
ein meien zit der ougen was dirre knab, die sinen blick erholten.
von got erkouft mit golde was dirre saeldenbaere,
ein stam der bluomen tolde. und het er vluge, ich wene, er engel were.
des waren ie di luete meisteil jehende,
die suezekeit des kindes her gen siben jaren waren sehende.
aller werdicheit der werde was ouch in wirde wernde.
alle die im wirde uf erde bietent und von im zu rechte sint gernde
wirde sit, den git er werdicliche
hie, dort zu beiden siten. irst vil bi got, die warn uf erde riche.
ir ist ouch vil gescheiden von im durch richeit guotes.
daz kumt von sunden kleiden der werld, von worten herzen unde muotes,
wan nicht diu herze sint geliche reine.
da von got wirde wernde ist beide hie und dort als ungemeine.
er ist ouch wirde gebende dort mit gabe riche
den, die hie sint lebende aller werlde wirde vil ermliche.
etslich hie noch dort nie wird enpfunden.
die buten iz dem werden vil gar unwerdicliche zallen stunden.
dirre werden diete hoch wird an allen siten
umb wirde wart zu miete, di si da got erbuten zallen ziten
und in zewerde siner wird erkanden.
daz galt er in mit wirde, si waren gein werdicheit di wol benanden.
er galt mit werdem gelde in ir vil werdez opfer
der werdicheit zu melde, wan iz gelutert was vor allem kopfer.
abel sins opfers nam ein ander miete,
swie wert iz werdiclichen got enpfieng von siner hende biete.
wart er hie gesmahet, so lebt er dort vil schone.
swer sich mit tugenden nahet zu got, der vaelet nimmer an dem lone.
got abraham sin opfer galt mit werde
in vrone paradise und ouch vil werdiclichen hie uf erde.
die rede hab ein ende! lat disen werden suezen
stark und wol genende uf nemende sin, den alle diet wol gruezen
in engels wise kund an siner wirde.
kumt er gein lobes jaren, het ich dann kunst, daz wer min meiste girde!
vil hoher tugend lere was man im willich gebende.
der kund er bieten ere, also daz er si ducht der wol gehebende.
an der gramatik wart er schier vol varnde.
sin wille stuont gen ritterschaft, kunst der buoche wold er sin nu sparnde.
manheit von ritterschefte was er gerne lesende,
dazuo, waz hoher krefte di minne hat, di nieman sichtic wesende
uf erden ist, und vert doch mit gewalte,
so daz si diu gesigende mit kreften ist, diu ie den pris bezalte.
des was in nemende wunder, waz diu minne waere.
sin reine muoter sunder bat in behueten wol der selben maere,
wan in der engel kueschen hiez behalten.
vil kuesche, luter, reine wolt er sin selbes vor der minne walten.
si wart im widerzeme, daz man ir nicht was sehende,
und ducht in ungenaeme, swenn er si horte nennen, er was jehende
segens vil und kruetze fur sich machen.
zu jungest het er merke, daz sin di luete darumb begunden lachen.
do was sin reine guete mit zucht also bewaeret,
daz er von ungemuete beleip an allen siten unervaeret.
iedoch bat erz den meister sich bescheiden,
durch waz si lachen wolden, da von daz im di minne kunde leiden.
des was im ungehoere der meister lange stunde
und siner vrouden stoere, wan imz di frowe wol verbieten kunde,
daz er in aller kunst von minn erlieze.
der meister sich erwegende zu jungste wart der vlust an dem genieze.
er vragt den jungen maere, wer im von minne sagete?
< ovidium puellere las ich von ir, daz mir nicht behagete.
si ist vil licht ein schrat, ein geist von helle.
ich han iedoch di merke, der luete ist vil ir vriunt, ir guot geselle.>
der meister im do lere gap von ir under scheiden
und jach:< ir sult nicht mere di minne iu lazen vor der werlde leiden.
minne muoz man haben zallen dingen,
zallen sachen minne,> sprach der meister,< iedoch sunderlingen
ob allen dingen minnet got vor uz aleine
und sit also besinnet, daz ir iuch vor allen sunden reine
durch sin minn, die suezen, halten wellet,
als uech der engel kunte. da mit sit ir der engel schar gesellet.
daz wer vil ungeschehende, wolt ir di minne miden.
got wirt nieman an sehende, wan die gen im di waren minne riden
kunnen so, daz man daz ubel laze
durch sin ware minne und sich gen allen guoten dingen saze.> -
< got was mir ie benennet wert vor allen dingen,
mir aber unerkennet, alle dinc zu minnen sunderlingen.
und hat sich minne so zu got gesellet,
so wil ich si niht hazzen und wil si minnen, sint si got gevellet.
si mocht ouch anders cleine sulche kraft erziugen,
daz si di werlt aleine uber striten kan mit ir urliugen
und da zuo, swaz vliuget unde vliuzet.> -
< nein, herre>, sprach der meister,< wie mich al sulcher rede von iuch verdruezet!
man heizet einez minne, daz wol unminne hieze.
daz pfendet saelden sinne und hazzet got mit starkem wider drieze.
di selben minne heizet uns got miden.
swer si dar uber minnet, der muoz darumbe sin gerichte liden.>
sust muost er in bewisen der minne gar ein ende,
wie eine paradisen kan, und di ander boese missewende
der sele git. di wolt er gerne vliehen
und sich mit ritterschefte von der valschen zuo der waren ziehen.
nu heten sich gemenget ot aber do di heiden.
di sluog er ungedrenget, er und der vater sin. man jach in beiden,
daz si den cristen wern ein veste mure,
dabi den ungetouften ein toetlich val mit hagel berndem schure.
die heiden von averne und ouch di von navarre,
di weren fur sich gerne gestrichen, so daz si von manger pfarre
wolten cristen orden han entrichtet.
mit vil der sarrazine heten si ir herevart gepflichtet.
den si da suochten heime, si wanden, daz er sliefe.
nie zweier valken sweime, ich waene, so hurticlichen ie geswiefe
entwer mit timpen tampen dar und widere.
titurison und titurel di heiden ungezalt si valten nidere.
si riten doch nicht eine uf di planje wite.
di cristen also reine sich vreuten do, ob si von uber strite
in gotes namen di marter solden liden.
si getorsten sunder vorhte schild und helm vil ellenthaft versniden.
er vuorte di kaerlingen, provenzen, di von arle
und die von luoteringen, der herzog was zu naehst nach kunic karle.
sus het in sich gewarnet in der maze
titurison der werde, daz er den heiden rumte nicht di straze.
si muosten im entwichen und siner claren jugende.
swa si hurticlichen durch gedrange brachen, da was mugende
wol di cristenheit hin nach zu varne.
di da nicht wolden sterben, die heiden heten vliehen nicht zesparne.
ir strit was do dem toufe und ist noch huete ein ere.
der werdicheit vorloufe brahtens vil an rechte wider kere.
di licht enpflohen waeren mangem lazzen,
di welten davur sterben, daz si mit toufe wurden wol di nazzen.
swaz sich von tyturellen der heiden ie getouften,
gen werdicheit dem snellen und sinem vater, warn di unverkouften
der wider kere gein dem ungelouben.
mit helfe hant des hoehsten begunden si die heiden sere rouben.
si waren di gesigenden mit kraft an allen siten
und sarrazin di ligenden mit tod und ouch mit tiefen wunden witen.
die sich nicht dem toufe ergeben wolden,
der wider satz mit tode krist zu lob und zeren wart vergolden.
ditz was sin erste herte, ich mein, des edeln, jungen,
uf siner saelden verte, da von im engel sueze doene sungen,
sint er in von tugenden quam so nahen,
daz si in zum gral beleiten und ruohten in ze paradis enphahen.
sint daz hie tschumpfentuere den heiden was geschehende,
der junge, werd, gehiure fruote sam der morgen sterne brehende
dem wachter tuot, den kalter nacht belanget,
und als der milte riche ervreut, di lang in noeten sint vertwanget.
swer tyturel ansehende was, den werden, suezen,
der was im vroude jehende, so daz er aller sorgen kunde buezen.
swes ouge siniu ougen ie beruorte,
der was der vroude habende, sam in geluckes rat die hoehe fuorte.
dona, spiritus sancte, in siben valt und mere!
swem got darnach verhancte, der tet von rehte gen der saelden kere.
salamon, davides kint, gelichet
titurel mit saelden, swenn er nu mit dem grale wirt gerichet,
sunder dem gewalte der wit und ouch der breite.
da wider so bezalte titurel wol tusent werdicheite
mit ritterschaft, di engel schar zu meren,
und daz er langer lebende was und nie gewankt an gotes eren.
ob er von siner klaere di vroude wer so gebende?
iz tet der seldenbaere. si bar im saelden vil, di wile er lebende
was, des ich ein teil von im benenne,
und ist daz ich mit lebene noch von got so vil der jar bekenne.
von clarheit also grozer saget diz aventuere.
saelicheit genoz er, so daz sin an gesichte saelden stiure
gap gelich dem meien wunne bernde,
der alle creatuere hie uf erden vroude vil ist wernde.
er vreut, alsam di sunne tuot nach kaltem rifen,
er vrouden uberwunne. sin vroude gar allez truren tet entslifen.
er vreut, sam der von hitze in not ist lebende,
und im ein brunn, ein linde suezen luft und breiten schat ist gebende.
er vreut, sam kuniges gruezen tuot di gar verherten
und wil in daz nu buezen mit gerichte wol nach ir durfte verten,
er vreute, sam ein heide rich gebluemet
tuot di vroude gernden, di gerne sulcher vroude sint geruemet.
er was ein vrouden zunde als di gesicht des blinden,
swenn er di wider funde. sus moht man an dem suezen vroude vinden.
wie freut nach durste win der luter clare,
wie vreut amis amien, da staete liebe wont alsunder vare,
wie vreut den gast ellende, hungerik, naz und muede,
herberge rich, behende wer im der wirt ze dienste, meien bluede
die nem er nicht fur willig handelunge.
des werden angesichte, ich waene, al dise vreud wol uber klunge.
er het sin vruo begunnen, daz in vil gerne sahen
di werden wol versunnen im so vil der ganzen tugende jahen.
an im gebrast nicht wan ein klein unschulde.
vater und muoter vorchten, daz er darumb verlur di gotes hulde.
nu was iz got doch gebende. wes solte man in zihen?
der ist leider vil nu lebende, daz in der hoehste geben kan und lihen,
und swenn si des ie mer von got enphahent,
ie groezer und ie merer si mit der selben gabe got versmahent.
die selben sint verkerte vil mer denn der so taete,
ob in sin torheit lerte, daz er uf henden gieng und vueze hete
und stro alsam ein rint fur saemeln eze,
und er in heizer gluete noch gerner dann uf lindem plumit saeze.
des kund ich vil gemezzen, dem si tuont geliche.
des hat ir ouch besezzen vil di helle fur daz himelriche,
di got hie saeld und eren hat beraten,
da mit sin eren solden, und im dann nicht wan laster da mit taten.
er chan ouch si wol schenden, di im laster bietent,
an allen saelden pfenden, di nimmer deheiner eren sich genietent.
den got da git, di sint von recht im gebende.
titurel der werde, mit gotes gabe was er got ie lebende.
er hielt ouch sunder lere, da von man sin nu vorchte.
er bot den vrowen ere, daz jungem man vil werdicheit ie worchte,
werdem, der wol vrowen eren kunde.
si waenet manger eren, da mit er in zurucke laster bunde.
swer vrowen eren welle, der sol ir wirde meren.
ir wird er niht zu velle. di rehte maze kan nicht baz geleren.
wan all die wile leb der man in jugende,
so halder sich kuesch, reine, so kroenet er vrowen ere und all ir tugende,
fur daz er kuesche brichet sunder elich staete
und staet in ubel sprichet und in ir beider ere wirt durch graete
hie und dort, zu got und uf der erde.
da vor sich ie bewarte titurel, der triwe, staete, werde.
seht, juden dazuo heiden dise ere habnt in huote.
die cristen gar gescheiden sint da von. daz ieman des icht muote!
swie reine si doch mit toufe sint begozzen,
der da so wize cleidet, unkuesch tuot di blenk gar ubervlozzen.
sus wirt der touf geuneret. da zuo man und wibe
ir wirde wirt verkeret, di groeste, so si was an beider libe,
di reinicheit der sele und werltlich ere.
wirt iz zu got versuenet, iz schadet doch an eren dannoch mere.
wer iz den mannen ere, si solten iz doch lazen,
darumb daz immer mere an werdicheit di vrowen sint verwazen.
so sprichet wankelbolt des staeten muotes:
< taete siz, swie ungern ich iz tet>, so gan er vrowen eren wenic guotes.
swer nicht kiusche halden wil, der kom zer stete
und sol der also walden, daz er saelde und ere zu missetaete
icht hie und dort zu beiden siten bringe.
swer sin e zubrichet, der hat ir beider ere gemachet ringe.
swenne der man verkeret den muot an der minne,
er hat di sine geuneret vil mer, dann ob er gein ir het di sinne,
daz er di keiserin fur si niht wolde.
da mit wer si gewirdet noch baz dann der saphir in rotem golde.
nu git man vil den vrowen di schuld an der unstaete.
immer unverhowen wer al ir pris, swa man so maenlich taete,
daz wibes ere nach vluste nieman gernde
waer, und ob si gerten, daz si di man menliche wern entwernde
danne ot mit staet aleine und daran staete beliben.
so wurde ouch nimmer cleine saelde und ere an mannen und an wiben.
nu hat unere so witen sich gepflichtet
zesunden und zu schanden, daz saeld und ere vil nahen sint vernichtet.
und doch vor gotes ougen sint si in hohem werde.
swer nu sunder lougen der eren hoch an vrowen sus begerde,
daz si vil werdicliche weren lebende
nach gotes ordenunge, dem wer ouch got vil saelicheit noch gebende.
wan man sint ganzer krefte der krankheit widerhabende.
swer pfligt so meisterschefte, daz er den muot als dicke nicht si labende
al siner gir, der mac des wol enpfinden,
daz man mit staetem muote alle vroude mac zu herzen binden.
und in der selben girde, daz er also gedechte:
solt ich von hoher wirde hie dise vrowen tuon in schanden ehte,
und daz wir beide heten sunden pflichte?
der stark ob aller krefte von disem willen mir di sinne richte!
iz ist bezzer hie zu miden dann hie und dort zu buezen.
ich mac vil kum erliden, als mich ein fiwer cleine kan begruezen.
solt ich mit all dar inne sin di lenge
durch ein so cleinez glustel? daz sol di krancheit machen wider genge.
dar zuo ein ander mere ist wol der krenk ein bueze:
gedenke er, wer er were und waz er si und waz er werden mueze!
wil er im selben saelde und vrowen ere
zu beiden siten koufen, so tuo sam tyturel nach dirre lere.
al dise vur gedanke sint ritterschaft nicht zemende.
si gebent manheit kranke, wan swa man den solt von got ist nemende
sam titurel. iz ist gar underscheiden
striten nach dem rechte und wider recht. manheit zimt nicht in beiden.
bewegenheit des lebenes und doch zu lebene hugende
pfliget in sturme gebenes genendikeit und ganzer krefte mugende
mit libes were fur ein surez sterben.
und der nicht hat zu lebene willen, der mak di selben girde da wol erwerben.
dise maer geflochten sint von manger strange.
ritterlich gevochten nimmer wirt an wit noch an gedrange,
sol man nicht anders frowen bieten ere. -
< frow aventiure, kert widere! man gihet iuch cleiner volg an dirre lere.
da mit ist iuch verswachet ritterschaft unde frowen,
und habet da mit gemachet, daz wir in lutzel eren kunnen trowen,
die immer reine, kuesch belibent staete.
so habt ir si enteret, und daz uech immer stechent valsche graete.> -
< selbe tuonde, selbe habende> si sint gewinne mit vluste.
schupfend oder drabende wirt da leckerie mit ackuste.
< waz tete mir die, daz tet ouch licht di mine>,
swer daz zu recht erkennet, ein bezzer sloz zaeme wol ir eren schrine,
und pfleg ir pris der krefte gar sicher aller sorgen,
daz mocht an ritterschefte werdicheit uf ganzen hort geborgen,
der sus vil lichte wirt hie von geletzet,
ob si zu rechte wolden erkennen pris, als er da ist gesetzet.
so kan ein vorchte krenken di manheit dicke swinde,
swenn er beginnet denken: wer was min vater oder miner kinde? -
< tuot hin vrow aventiure solche maere!> -
< nicht, wolferam, ich wolte, daz da mit man di vrowen mir verbaere!> -
< ir sagt ouch, daz geuneret si der touf von minne.
wer hat iuch daz geleret?> -< swigt ir tor, war tuot ir iwer sinne?
vil manic tusent juden, da zu heiden
zem toufe wer gekeret, het iz di groz unstaete nicht gescheiden,
der da di cristen pflegende sint unordenlicher.
geunerter diet, furwegende der eren sich, der sint di cristen richer
denn heiden, juden. da von den touf si vliehent.
di rihtaer sin verwazen, daz si di cristenheit des nicht enziehent!> -
sus jehent di toufes blozen:< wes solde wir uns troesten?
sul wir uns den genozen, di da selbe lebent zem aller boesten?
nu mordent si ein ander sam di hunde!>
swie gerne er sich toufte, so sihet er dann, wie er genesen kunde.
der guote, lebend reine, des boesen muoz entgelten.
des lebens pruefents cleine, si pruefent nuer, di si da mugen schelten,
di da morden, rouben kunnen, brennen,
liegen, triegen, spotten und ander vil, daz wirde kan entrennen.
dem heren toufe reine des bin ich armer clagende,
daz man so vil der meine von der werden kristenheit ist sagende,
di da bestricket sint mit ungelouben
und stinkent sam di bocke, daz bezzer dunkent sich di saelden touben.
daz machent di geunerten loter mit scheniezen,
die schanden last ie merten. des beide hoch gerichte sold verdriezen
der verfluochten malat buwenien!
galgen, reder, hurde vor in die kristenheit wol mochten vrien.
die zwei gerichte wenden solden vil unrechtes,
daz kristenheit kan pfenden an saelden. daz diu get so gar unslechtes,
daz machet ein boese huot, diu heizet miete.
we si im geschehende, der uech sin hant zeuneren rechtes biete!
titurel mit jugende, swie holt er vrowen waere,
so lie sin werde tugende sin herze nie bekoren sulcher maere.
ob er hundert frowen hete gewalten
zu walde albesunder, so wer iedoch sin reine kuesch behalten.
wan eine, ob iz im gunde got mit ganzer triwe,
so wold er sine stunde mit einer leben in vrouden sunder riwe
zu rechter e. daz wirt noch nicht erloubet.
doch warb er ritterlichen. da von si warn in vorcht, er wurd beroubet
der reinen kuesche sueze. von siner hohen wirde
der werden wibe grueze wurden im geboten in solcher girde,
ein klosenaer het sich da von enzunden
vil licht an dem gemuete. der noete beleib er sicher zallen stunden.
da wider er si erte mit ritterschaft der grozen,
daz er ir schaden merte, der, di man vor toufe sach di blozen,
jesu zudienst und ouch den werden wiben.
er kunde helme howen. des muosten vil der heiden tot beliben.
sin dienst den beiden ligende was, got und werden wiben,
ob er zu got gesigende wer, daz er bi wiben mocht beliben,
daz im eine waer ir minne gebende,
so wolt er erste werben, daz der heiden wer vil wenic lebende.
daz het der wibe hulde mit gruoz an im gemachet,
daz er vil arbeit dulde mit ritterlichem pris al unverswachet,
des er mit strite mocht ab got ermieten,
daz im ein werd amie von rotem munde ein kussen solde bieten
und umbevanch mit armen furbaz was im nicht kunde.
vil clein in kund erbarmen di heidenschaft durch rosen rote munde.
und also warp er hin gen vunfzic jaren,
biz daz in allen landen gen occident der heiden lutzel waren.
got minnet vor alle tugende drie gar sunderliche:
daz eine kuesch in jugende, daz ander ist der demuetig riche,
daz dritte liden armuot mit gedulde.
dise tugende werbent fur ander tugent vil der gotes hulde.
swer also vrowen erte, der waer vil noete erlazen,
wan erz gemuete kerte uf di lere, der man giht der mazen,
und wer der minne twingens unverkrenket,
dar an si zallen ziten herze und muot durch kraft verliesen denket.
so blibe zer andern siten der muot den vrowen veste,
di gar mit noeten striten muezen, wellen si der eren gleste
behalten klar, an wirde nicht verswachet.
daz moht man gerne miden, daz beidenthalben not und kumber machet.
lat vrowen bi ir wirde, so sit ir tugend riche.
ich ger nicht solcher girde, daz immer man uz wibes dienste wiche.
die man ist nieman wan diu wip gebernde.
die bieten wiben wirde, da mit sint si sich selben wirde wernde.
und daz sich nieman kere an ovidium den lecker!
der nam den vrowen ere und gab in mal, daz lewart nie so schecker
wart, dann er di frowen hat gemeilet.
ich zelz im gen unprise und hazze in, swer im pris darumb erteilet.
doch het er si gepriset gen wird in guoter hoehe
und anderhalp gewiset ir lop her nider so swach in solcher zoehe,
daz sin prisen soldiment vil cleine
verdienet hat an frowen. siner lere sult ir volgen seine!
die tugent het der junge und ander gar mit volle.
nach minne sin gerunge was siner jugende ein berk mezer knolle,
daz er si mit kuesche muost verdecken,
swie dick im liechte ougen und munde rot di minne kunde erwecken.
-< frow aventiur, ir nennet ein kint von funfzic jaren.
ich enweiz, ob irz erkennet.> -< wolfram, du kanst min alzu dicke varen!
er sol vier hundert jar noch sin der jugende
sam eteslicher drizik, noch baz an kraft und ander clarheit mugende.> -
von mangen suezen lachen und liehter ougen swenken,
da mit di minne machen vil ofte kan maenlichez herze wenken,
daz muost sin jugende manlich uber turen.
durch himel honges sueze wolder dulden disen angel suren.
daz im von got geheizen was in engels waete.
durch daz in sus verreizen kunden niht der valschen minne graete.
der sueze wolt er uf die lenge borgen,
daz kleine wolt er miden, e daz er an dem angel wolt erworgen.
ouch kund er vollichliche di andern tugende meren.
ane mazen riche was er geburte, guotes und der eren
und wielt iedoch da mit alsolcher guete.
iz ist manic klosenaere, er kund im niht gelichen an dem gemuete.
ouch kund er vil gebresten liden mit gedulde.
mit arbeit uber lesten sach man in den lip wol durch di hulde,
die er vorcht vil dick an got verliesen.
do warp im sin gedulde, daz im got ein bezzer wolde kiesen.
do titurel der liecht gemal sus lebte her von jugende,
ein engel im von got den gral nu gebnde was durch sine mange tugende.
in lewen herze wart sin manheit funden
an herter ritterschefte, an kuesch ein turtel tube zallen stunden,
der tugend kerne uz geschelt uf erde menschen heiles.
swer zum grale wirt erwelt, der wartet ewiger vrouden riches teiles.
des wart deheiner nimmer mer verstozen.
durch also riche pfruende wolt ich mich dar gerne husgenozen.
titurel der recke, gar sunder uz gebluemet,
an ritterschaft der quecke, daz wart in manic lant von im geruemet.
diz lop wart sinem libe dick enblanden.
ein toetlich hagel schure was er allen den, di tugende wanden.
zaeglicher muot vil tiure was dem stahel vesten.
uz helmen starke fiure sluoc er, di man sach di virre glesten,
also daz die zimiere gar verbrennet
wurden und di drunzen vor der sunn mit schaten warn erkennet.
wie vil der tugende waere an dem gral und wirde,
daz seit ein ander maere, und wie von mangen landen dar mit girde
reine diet vuor, die da wart gesinde,
des hat man vil gefreischet. nu sagen von elizabelen kinde!
in vrouden und in leiden si warn von dirre maere.
des jach man in beiden, ich wen, di frucht der werlde si gebaere,
diu nach ir beider namen wart genammet.
wie si gebaren solden, dest ir gemuete noch vil ungesammet.
vor got siz im nicht leiden getorsten noch ensolten,
doch jamert si daz scheiden. da wider si do freude haben wolten
und waren got mit hohem flize lobende.
der jamer doch gesigete, der den ougen was mit wazzer obende.
sin reine debilie wart nu mit vrouden riche.
der alten gramerzie was doch verendet nicht so gahenliche.
si vragten in do rates, wie si lebende
solten sin mit werde, da mit si got vil wirde waeren gebende.
des rates was er lecke wol zu beiden siten.
fur jamer starke hecke sluog er in mit triwen an den ziten
und hiez si mit im senden sunder twale
diu parillen bruoder kint beide von anschowe und kornwale.
die waren da gemenget an liut, an guot, an eren.
ir saelde was erlenget. alle ir kunne begunde sich vaste meren.
den hiez si titurel di lant do lihen:
< durch vrone himels veste sult ir uech der lande hie verzihen.>
dannoch kloster riche hete man nicht kunde.
ein leben smaeheliche namen si sich an, als ob si sunde
truegen last, des si doch nicht entaten.
si westen wol di maere, daz si an titurellen niht enhaten
zesehen noch zehoeren. sus wart diu diet gesundert.
si liezen gar zustoeren ir vroude groz. wer ist nu, den des wundert?
dem tuon ich kunt, wer in do vroude brachte:
gedinge zem paradise. da mit in irdisch vroude gar versmachte.
< nu sit mit selden lebende>, sprach der selden riche,
< got ist uech wider gebende kint und guot mit vreuden werdicliche.
durch gedult ist got noch hiute pflegende
swes man durch in enbernd ist, daz wirt er dort vil riche wider wegende.
got sterne, steine, krute, wort, wurze git sus orden
dem senften alein zu trute. sus kan sin hort ob allen horden horden.
daz ist, der da sitzet uf dem trone,
dem salamon der wirde ob allen wirden giht in lobes done.
den sit nu beide sehende fur alle werltlich vreude,
der engel flug al brehende vor die liechten sunne an gotes bescheude
und di kunigin gecleit mit golde,
di david sach mit richer wat bis kuniges zeswen sitzen, als si solde.
johannes mit der sunnen ouch sach die kunigin edele
mit cleiden, sam si brunnen. si selbe saz uf wunneberndem sedele.
ir schamel ist der mane durch luhtic schone,
ir kranz der magde reine. daz ist von zwelf sternen liecht ein krone.
der kunic sin ore wol neigen ir kan. wes si begernde
ist, daz wirt ir eigen. darumbe so sit si beide wirde wernde
mit willen, worten, werken, reine, sueze,
daz uech der kunic mit wirde und ouch diu kunigin an ende grueze!
des kuniges gruoz erkennet ir nu vor mangen stunden,
swan man in vater nennet in den himeln. heilic werd erfunden
an uns sin name! des darf ich hie nicht leren.
ir sult di kuniginne ouch mit ir gruoze taegelichen eren:
ave magt marie, genaden vol des hoesten!
als got mit dir da sie, sam si uns, vrowe, din helf zu hohen troesten,
sint du mit staete bist vor allen wiben
gesegent und geheret: in dinem segen laz uns, vrowe, beliben!
gotes werdicheit an prise bin ich iuch hie sagende
geliche in solcher wise, als vil der galadrot nu hin waer tragende
des meres breit mit snabel vollem munde.
nu sehet, ob daz icht schadende dem draconaren wer an meres grunde.
er ist ein ar, ein trache. selb sibende sint si pflegende
mit kraft richer sache. siben steine sint si wider legende
gen der planeten loufes wider kriegen,
die wak und erd al swebende hant, daz si nach firmamente nicht enwiegen.
bevolhen sit der hende, die moysi gap geleite
gen himel uz dem ellende, daz diu ir vride, ir scherme uf iuch breite,
daz ir der heimat sit vil unversumet
und aber in sime geleite sit, wen ir nu irdisch ellende hie rumet!>
von beider armesliezen leit er hie michel trueten.
ir beider ougen vliezen kan ich uech zu rechte nicht bediuten.
ob iz jamer oder vreude brechte?
daz was ir beider kriegen, ich hanz dafur, daz dewederz ir einez smehte.
zeminniclichem zarte wart er von in gepriset
in suezer stimme, niht harte, daz er si het so saeliclich gewiset
mit rat, mit lere, mit trost so vreudenriche.
von also werdem kinde dem da nicht uf erde was geliche.
und dankten got der eren so vil an im erkennet:
< den wir da solten leren, der hat uns diner ler so vil benennet
und ouch clarheit der kunigin vil suezen,
di wir mit willen reine zu magtlicher muoter dir wol gruezen.
daz wir si benedien nu beide kunnen groze,
sam dich der engel vrien kunte wol und sagte dich sunden bloze.
wird wart williclich uf dich gemezzen.
nu muez dich der bewisen, der da hat den tron so hoch besezzen!>
hie mit was er varnde al nach der engel zeige,
da er doch nicht sparnde was den lip, so daz er manigen veige
mit strite worchte, sam vor des toufes ziten
hie vor die engel worchten: er valte mangen tot an allen siten.
foreist salvasch vil irre was aller menschen sinne.
nicht halber mile virre kunde sich vor dick vorrichten nieman drinne.
sehzic mile der walt was zallen siten,
ein berc, von dem enmitten alumbe waren drizic mile zeriten.
der berc was so behalten, den kund ot nieman vinden,
wan des di engel walten wolten, daz er sich da solt gesinden.
sus fuorten sie nu titurel den werden
aldar mit sanges done, den er vernomen selten het uf erden.
aller pfat voreinet was dirre walt so wilde,
verhulzet und versteinet uber al. des lag da groz unbilde
mit farme, scholopamder, kalamarbe,
artumesie, agrimonie, mit verbene verwahsen und erbarbe,
cipresse, kasse, mandel, mirre, zeder, larke,
prisilia, triasandel und aspinde, dar uz noe di arke
worcht. ir hundert einz ich nimmer funde
mit namen weder krut noch holz, des got dem selben walde zu fruchte gunde,
noch al der voglin singen, noch kraft der edelen steine.
die engel schiere bringen kunden dar vil luete, so daz niht eine
titurel belibet in ellende.
er was nicht gar da heime: bi got ist unser heim zer zeswen hende.
di edelkeit sich richet vil dicke fur kuniges kunne.
ob tugent von im slichet, so wer die krone bi dem tron vil dunne.
titurel mit tugenden het erworben,
daz er zu beiden siten hie und dort der chron was unverdorben.
im was ouch dar gesedelet sam noch den edelen richen,
di tugent hat geedelet, daz si durch all di werlt unedelichen
taten nicht, daz diu gebot da stoeret,
di da von gotes munde moises uf mont synay hat gehoeret.
dirre berk was sus behalten vor cristen, juden, heiden,
des nam da muoste walten munt salvasch. der nam im wart bescheiden
alsam der berch und swaz daruf was wesende.
daz was vor allen noeten und vor argen dingen wol genesende.
iedoch wart er gebowen, swie sicher si da waren.
nieman so wol getrowen im selber sol bi allen sinen jaren,
er halde sich doch alle zit in huote.
so guot, so zuhteriche wart nie kint, im zaeme doch di ruote.
swer lang hat tugend gehalten und si dar nach verliuset
und cheiner tugend kan walten und im dann hin nach ander tugende kiuset,
di vlust und ouch der funt sint ungeteilet.
der tot ist ungenesende, so werdent wunden dicke wol geheilet.
swer niht bi drizic jaren sich tugende underwindet,
des muoz gelucke varen, ob si sich immer mer zu im gesindet.
er wirt vil licht ein teil dar nach gestellet
ein wile durch geistlich ere, doch ist untugend immer er gesellet.
gewurzelt und gestammet was titurel mit tugende.
reinic, gar unverklammet was er an huote her von siner jugende
funden ie und was noch huete pflegende.
swie gar doch sicher waere der berch, er wart ein mure drumbe legende.
palas, turne wite und ander werde vesten,
als taegelich man mit strite der burge hueten sold vor argen gesten -
si sint vil ark, di gest, di unser lagent,
und slichent in diu herze. wol in, di iz mit wer da gein in wagent!
solt ich nu sunder nennen, wer in da wart gesindet?
vil lande ich muest erkennen. wan ie, swen die selde dar ervindet.
daz ist hie vor gehoert mit richen melden.
e daz sie bowes pflagen, do lagens uf dem berge mit gezelden.
und was der gral in gebende, swaz man haben solde,
enbor uf halden swebende, also daz er sich nieman lazen wolde,
der da lebte, weder tragen noch rueren.
danne von gotes krefte kunde er sich selben werdiclichen fueren
in einer cyborje riche dar ob von dicken pfellen,
siner heilicheit geliche, so daz da zuo kein stoup mocht gevellen.
swelcher leye vaz man drunder habete,
dar inne wart ie funden, damit sin gir der lip ie gerne labete.
und da zuo rich von golde was al di salvaterre.
swaz man bowen wolde, da zuo was in die kost alda nicht verre,
diu uberkraft ein hort der edeln steine.
vil richeit het behalten di salvaterre, der nam da gie niht eine.
begriffen und behalten daz lant het richeit groze.
titurel des walten kunde, daz er hiez ein ubergenoze
aller kunige, die da waren lebende.
wan ein dinc was er clagende: daz er mit milt niht solde sin der gebende
danne so vil und man lesende ie was von grales kunde,
sint elliu diet niht wesende des guotes wirdic was, wan die nicht sunde
heten groz und tugent vil erzeigten,
und die sich dar mit kunste in dienst zu disem grozen bowe neigten.
den wart ouch daz vergolten, daz noch diu lant vil riche
von rechte wesen solten, von danne si waren, di so meisterliche
da worchten werch gelich dem paradise.
izn dorfte nicht versmahen der engel schar zu sehen an kunste prise.
der bu do was geschehende an der burc mit vesten,
also sint daz was sehende parcifal, dem si geviel zum besten.
ob alliu her mit hazze da wern lebende,
daz si in zu drizic jaren ein halbez brot her ab niht weren gebende.
solt ich daz allez erbowen mit worten der geziere,
waz stein da wart gehowen von bilden riche tusent stunt wol viere,
ich wen, in drizic jaren wirz nicht vol worchten.
doch muoz ich uechz hie kunden: des heb ich an in sorklichen vorchten.
do ditz di werde menige mit wirde gar vol brachte,
gen tugenden hoch der senige vil ouch zu werder minne mit saelden dachte.
der was er noch von got der ungewerte,
swie er im tegeliche vil wirde bot mit sper unde ouch mit swerte.
foreis salvasch di wuoste die heiden gerne erbowen
heten. da von er muoste alumb die wit, di virre mit swerten howen.
wan ob er het si lazen di belibenen,
von aller diet der kristen waerens immer me di unvertribenen,
ane got aleine, der alle dinc ist mugende,
der titurel so reine pfruonde mit dem grale gap durch tugende,
daz er salvaterre den namen hielte
der kristenheit zu prise, so daz diu heidenschaft nicht veste da wielte.
daz selbe lant genennet ist nach got dem hoesten.
ein sin nam erkennet ist uns vil wert. des kristenheit sich troesten
mit saelden mac, swer kan des gelouben walten,
daz salvator got heizet. daz sprichet zu duet, daz er uns mac behalten
ewic vor aller vluste, swer sich nicht selben fliuset
suntliche mit unkuste und den behalter zu einem voit erkiuset,
got, der ist immer aller fluste verre.
swer in galitz ist varnde, der weiz sanct salvator und salvaterre.
iz saget die aventiure nicht, ob noch si verborgen
der berc also gehiure. der gral hat im ein ander wesen erworben
in india vil verre und uber verre:
da sint di besten kristen, di lebent, und priester johan ist ir herre.
her nach wol sagt daz maere, wie si der gral hie rumte.
dirre werde wirdebaere mit werdem dienst zu got er sich nicht sumte,
mit dem er in doch siner girde entwernde
was an werder minne, der er nicht wan nach selden was der gernde.
und daz der gral noch swebende sich nieman liez an rueren,
daz was im sorge gebende, wamit er got solch hazzen mocht enpfueren,
und dacht also: ein tempel sol ich stiften
got und dem gral zu wirde, den nieman kan mit richeit uber griften.
wie dem palas waere zem gral und der gezierde,
des habt ir vor daz maere, wie man da parcifalen kondiwierde
durch fragen bi dem trurigen wirte,
des in zuhtrich einvalte me danne unbescheidenheit verirte.
begunnen wirt ze male, wie titurel der reine
in gotes ere dem grale ein tempel stifte uz edelm liecht gesteine
und anders niht wan uzer rotem golde,
daz dritte lignum aloe, ob man holz da zuo bedurfen wolde.
des wolden si geraten durch richeit uber hoehe.
ich sag iu, wie si taten dirre edeln koste: zu richeit fur gezoehe
was niender holz dar an wan daz gestuele.
golt und daz gesteine gab in winter vrost mit towe kuele.
darumbe wart gevraget der edelkeit zu gunste.
des warens unbetraget. di von pitagoras der alten kunste
und von hercules der steine krefte
von natur bekanden, di waren jehende hie mit meisterschefte,
man funde wol die steine von art also gehuere,
di sumerzit vil reine gaeben luft und winter zit nach fiure
truegen art in suezer temperunge,
daz iz dem libe zemende waer in rechter maze nach gerunge.
< abestus wirt zefiure>, waren die meister jehende,
< da von ist im gar tiure elliu kelt, und immer mer gesehende
ist man des fiure, daz er wirt enzundet
und sin doch nicht zerinnet>. daz wart dem kunige wol von in gekundet.
< noch heizer winder ziten ist elitropia gebende
ein wazzer sunder striten in einem becken vol und stille swebende,
fur daz der selbe stein dar in gevellet.
den sumer git er kuele, swie daz wazzer im winter von im wellet.
vil tugende zuo der hitze git dirre stein gehiure:
gesuntheit, saelde, witze. er lenget leben. der stein ist uber tiure
fur liegen, triegen und fur di vergifte.
dest aber hie unnote. iedoch zimt er zewunsch an der gestifte>.
smehe und armuete dem tempel wart geverret,
sint der reinen megde guete und ir kint gefrowet und geherret
sint so hoch uber aller creatuere.
des kund in wol gedanken titurel der rein und der gehuere.
der berch uber al so michel ein velse was von grunde,
nicht anders wan onichel. verwachsen doch mit krut, mit gras dar unde.
mit vlize wart dar uf daz werk gebowen,
des lobes riche koste nimmer mer mit prueven wirt vol howen.
dar uf ein legder ligende was hoeher dann ein lahter.
mit ahte der kunic was wigende daz tempel werch. wie er taet, gedahter.
krut, gras, legders wart der berc do ane.
er hiez in vegn und slifen eben, daz er gleiz alsam der mane.
darnach alda zu male und er im sus gedahte,
ein stiur von dem grale im wart, daz er mit willen volle brachte
des tempels gestalt und ander zierde michel
bekreizet wart da funden uber al ze wunsche gar uf dem onichel.
die ligenden grunt veste vant er schone berizzen.
mit warheit er do weste, wie daz werc solde sin ervlizzen.
der stein was klafter hoch und was mit breite
alumb der klafter vumfe von der mure unz an der grede uf leite.
sinwel als ein rotunde nach aventiur gehoere,
wit und hoch. er kunde gepruefen wol zwen und zweinzic koere,
uzen her dan unde fur geschozzen
ieglich kor besunder. so richer kost einen armen hete verdrozzen.
uf erin suel gewelwet wart ditz werch so spehe.
an vrouden ungeselwet wer min herze, ob ichz noch gesehe,
ein tempel also rich uberal begarwe.
da schein uz rotem golde ieclich edel stein nach siner varwe.
da sich di gewelwe reifent nach der swibogen krumbe,
von suelen ubersweifent sach man manich riche list daran alumbe,
wol ergraben, mit weher kunst gewieret.
von berlin, von korallen wart daz werk gein richer kost gezieret.
uber al di pfiler obene ergraben und ergozzen
vil engel hoch zelobene, als si von himel weren dar geschozzen
in vrouden vluge und also lachebaere,
daz noch ein waleis tumbe gesworen het, daz er bi lachen waere.
vil bild in richem werde ergozzen, ergraben, erhowen,
als der kunic begerde, crucifixus unde unser vrowen,
von hoher kunst mit richer kost gereinet,
daz ich da pruefens muoz gedagen. ich han mich solcher kunste niht vereinet.
doch muoz ich pruefen mere: di altaer waren riche
vil wol nach gotes ere gezieret schon und also meisterliche,
dar nach und als der richeit was begunnen.
sold ichz besunder prueven, so wer mir not, und wer ich baz versunnen.
aller zierde wunder truogen di altaere:
uf ieclichem sunder kefse, taveln, bilde kostebaere
stuont, dazuo uf alln ein rich ziborje,
mit gesmelze waehe gewieret, vil heiligen bilde dar an mit schoener glorje.
saphirus hat di edele, daz er des menschen sunde
tilget ab der zedele und hilfet im zugot mit wazzers unde,
daz uber sich zu berge da kan fliezen.
des steines kraft die tugent git, daz man die sunde mit riwen kan beriezen,
ob man den rechten weste, wan sie sint drier hande.
der selbe wer der beste und volliclichen wert wol hundert lande.
man sicht ouch mangen sine kraft verliesen,
swenne man siner wirde zu rechte haltnusse niht kan erkiesen.
got selb in einem saphire moysi mit schrift was gebende
aller sunden fire. swer nach der selben lere noch wer lebende
al der gebot, der fumfe sint gezweiet.
sus vil der hoehsten tugende sich an dem saphire mangerleiet.
durch daz di altersteine uber al saphire waren.
sint er von sunden reine den menschen tuot, so kund in nicht beswaren,
er kertz ot ie zem besten aller dinge.
ob er iz hohe koufen solt, iz het in doch gewegen ringe.
samit, der gruene gebete, gesniten uber ringen,
ob iedem alter swebete fur den stoup, und swen der priester singen
wolt, so wart ein bort al da gezucket.
ein tube einen engel brachte, der kom uz dem gewelbe her ab geflucket.
ein rat in wider fuorte enmitten an der snuere.
mit flucke gen im ruorte di tub und nam den engel, sam si fuere
uz paradise gelich dem heren geiste,
der messe zu hohem werde, dar an der cristen saelde lit die meiste.
diu glase venster waehe, von vremden listen riche.
ich waen, ieman gesaehe und ouch ie gehorte dem geliche.
si waren nicht mit aschen glas verspannen,
iz waren liecht cristallen. swachiu kost was gar verjaget dannen.
berillen und cristallen wart vur glas gesetzet.
da durch begunde vallen so vil des tages, daz lichte wart geletzet
ein oug, ob iz di lenge vrevelichen
daz werk da wolte schowen. daz wart erwant mit listen meisterlichen:
verwierens nicht entwalen wold man, uf die berillen
entwerfen unde malen, daz man den brehnden glast mocht gestillen,
und ouch der richen kost zu einer zierde,
got und dem gral zu eren, wan iz den tempel richlich kondiwierde.
swaz al die meister garwe da uf die glas entwurfen,
und swelher leie varwe si mit dem pensel wolten dar bedurfen,
daz wart verwieret wol mit edlem gesteine,
der ie die selben varwe het nach der art, lieht, luter unde reine.
saphire vur lazuere wurden dar gemezzen,
smarak fur gruene tuere. des wart da niender siden breit vergezzen.
daz selbe tet man gel, rot, brun und wize,
ieclichem sin gelichez mit steinen clar, der kost zu werdem vlize.
der amatist sich driet mit varwe und ouch mit arte.
der wart nicht gevriet. durch dise varwe luter klar vil zarte
und durch ander tugent er wart gehandelt:
purpur var diu eine, di ander viol var, di sicheit wandelt,
diu dritte als junge rosen gab liehte varwe klare.
topasium den losen het man da wert. swer dar in sicht, vurware,
dem stet daz kinn zu berg, di ougen nidere.
durch luehtic zweier varwe, gel und golt. da stuont niht bezzers widere.
der jochant rot gefiuret, fur wiz der sardonixe,
sus werdiclich getiuret. hie wider leget wart der penselpixe.
zehen und siben varwe jaspis tragende
ist, der edel tiure. werdicheit ist man vil von im sagende.
aller varwe tugende an kreften wer vernihtet,
ob diu swerze mugende vollichliche wer nicht dar gepflichtet.
di was der jaspis gebende hie mit vollen,
und ander varwe clare namen si von im und von krisollen.
alkofone, rubine, kornvel und krisopasien,
diparasme liecht mit schine,( sehzic varwe zicht man exakorasien)
octalamus, klarisian, ardisen.
edelkeit der steine kan ich an aller tugent nicht volprisen.
berlen und korallen verwieret wart da wunder.
manic rubin uz kristallen gab brehnden glast alsam ein glosen zunder.
ie nach dem schine verwete sich di sunne.
diu was durch venster gebende uber al den tempel sunder ougen wunne.
swer an daz dach gedenket, daz was von rotem golde,
mit plahmal uber blenket, darumbe daz iz nicht versniden solde
die ougen gen der liechten sunnen glitze.
alsust wart iz besorget von meisterlicher kunst und guoter witze.
got reiner gir ie gebende was mer dann si was gernde.
do dirre kunic so lebende nach wirde was, got was in stiure wernde,
diu sich gelichte wol der salomones,
do er ze jerusaleme stifte templum domini des trones.
mit wunsch aldar zesniden gab im got di steine,
so daz man schal vermiden kund in jerusaleme). groz noch cleine
wart meizel, hamer noch ander wapen erklenget
nie zu halbem nagele. sust wart ir werk mit gotes kraft gemenget.
di selbe kraft im wesende noch ist mit helfe staete.
in der schrift man lesende ist, daz er vil groezer wunder taete,
dann ob er den gral alhie waere gebende
zehelfe werden lueten, di gern in sinen hulden waeren lebende.
er hat mit himel pfruonde der werlde vil gespiset.
swer sin gebot noch tuonde ist, der wirt von im geparadiset,
ob er hie der sele ist reine pflegende
vor des fleisches girde. daz wirt im got dort richlich wider legende.
nu was daz werk so tiure, daz iz nicht wer volendet.
durch daz wart im ze stiure von dem grale mit der schrift gesendet,
swes man ie dazuo bedurfen solde,
daz vant man vor dem grale, darnach als iz der meister haben wolde.
do wart nu aber mere von der diet zem grale
lobes und richer ere erboten got, daz er nu sunder twale
gen in kert so vil genaden riche.
iz was ane wunder, ob da wart gebowen lobeliche.
der glase venster gleste was vil gar unnoete,
wan liechtes uberleste gab da vil manic liehter stein mit roete.
der steine brehen daz liehte golt enzunde,
daz sin glast gab wider stoz. di koste rich der ougen vil verwunde.
die koere heten innen all under sitz mit muere.
dem hohen got zu minnen nam si aller kost vil gar untuere,
da in sin helfe stiure gap so groze.
durch daz wart hie gebowen ein werc, dem alle werlt nicht hat genoze.
uber al daz gewelwe obene mit saphire was geblaewet,
der heilikeit zu lobene mit keim anderm stein niht under strewet
wan luter lieht gestirnet mit karvunkel,
di sam die sunne luchten, iz wer diu nacht lieht, truebe oder tunkel. daz gewelwe sus wart bedecket mit saphir slecht genennet, karfunkel drin gestecket. zu glicher maz den sternen clar bekennet gab ir schin den liehten glast albrehende. iz was gar wunnebere, swer iz sunder herzeleit was sehende.
der richeit uber wunne was man da niht ane:
die goltvarwe sunne und dazuo der silber gebende mane,
den beiden wart exempel da gerichet
mit edelkeit der steine. die art an varwe in beiden wart gelichet.
si zugten ane sorgen orolei mit kunst der richen,
mit listen so verborgen, daz ouge nie kund erkiesen ir umbeslichen,
und giengen doch ir zirkel zeichen schone.
die siben tage zite zimbal uz golde in kunten wol mit done.
vil wenic si vermisten vier edliu bilde starke
nach den ewangelisten, ergozzen uzer golde manger marke.
ir fluge hoch, wit, lanc und uz gebreitet.
swelch oug iz da was sehende, daz wart zu got in groze vroud geleitet,
also daz si gedahten hin zuo dem himel trone
und elliu dink versmachten, di den menschen roubent solcher crone,
di die armen zuo den kunigen setzet.
swer aber des niht achte, der wart der krone zu himele geletzet.
sprech ich nu von gemele? des wolt man da geraten.
si heten ir wol vele, sit si so manger steine varwe haten,
dann durch bilde antlutze wol gestellet.
daz geschach mit sulcher kunste, di sich von art dem steine wol gesellet.
swar ie der koer nu waere uz nach krumb gewente,
ie doch was der altaere, daz der priester recht gen oriente
dar ob sin antlutz mochte wol gekeren,
swenn er der kristen saelde und gotes lop zer messe wolde meren.
die richte gen oriente der koer was da der meiste.
ir zweier ganz gelente het er alein, wan er dem heren geiste
geordent was mit aller zierde schone,
mit sunder kost geedelt, sint er uber al den tempel was patrone.
der naehste da bi der meide, diu muoter ist des kindes,
daz himels und erde beide gewalticlichen pfliget unde windes.
johannes hiez des dritten kores herre,
selb zwelfte siner gesellen. gehuset di heten beidenthalbe niht verre.
der tempel enmitten inne het ein werk so riche,
got und dem gral zu minne erbowen schon und uber al geliche,
wan daz die koer an sulch gezierde waren,
die an dem tempel lagen. daz werc wart alz volbracht in drizic jaren.
nicht wan ein altare darinne wart geheret.
die koer alsunder vare. sus richeit wunder was dar an gekeret.
fur di glochus stuonden rich ziborje,
dar inne der heiligen bilde. iesliches brief da seite sin historje.
der selbe tempel riche besundert wart dem grale,
daz man in taegeliche dar inne solt behalten zallem male
und uf enbor erhaben in sulcher mazen,
daz ein sakristie wit und clar dar under was verlazen.
drie was der porten, nicht mer al sunder wane:
di eine gen den orten der werlt, die man da heizet meridjane,
diu ander het uz vart gen occidente,
diu dritte gen aquilone. dannen git der wint nicht guot presente.
ir palas und ir dormpter stuont gen meridjane.
ein krueceganch wol geformter da zwischen lac, des waren si nicht ane,
als zuo der bruoderschefte wol gehorten.
greden lobeliche zierten furstenlich al dise porten.
die porten waren riche von luter rotem golde,
gestein so kosteliche dar uf verwieret. ichn weiz, wes man si solde
engelten lan. si warn ot ouch gerichet
mit slozen, rich gespenget, also daz in uf erde nicht gelichet.
mit listen man do trachte vor ieslicher porten
aller der steine slachte, di zuo dem grozen, richen werk gehorten,
di lagen neben ein ander da bekennet.
geschriben bi ieslichem stuont sin art und wie er was genennet.
sus warn die porten geheret, mit sunder kost beruochet,
vil wunders dran gekeret und hoher kunste sunder vil versuochet.
wie mangerhand di steine warn gebildet?
vumf zirkel wit alumbe geboget. ich waen, iz mir zu pruefen wildet.
vil hoch ob einer porte gen occidente schone,
daz man vil gerne horte, was ein werk in hellem, suezem done,
ein orgelsank, da man ze hochgeziten
daz ambet mit florieret, als man noch pfligt in kristenheit der witen.
ein boum uz rotem golde, mit loube, zwi und esten
besetzet, als man wolde. vogel vol uber al der aller besten,
di man an suezer stimme lobt zu prise.
uz balgen gie dar in ein wint, daz ieglich vogel sanc in siner wise,
einer hoch, der ander nidere, ie nach des sluzzels leite.
der don zu berge widere was in den boum gewiset mit arbeite.
swelcherleie vogel er wolde stungen,
der meister wol bekante den sluzzel, ie dar nach di vogel sungen.
vier engel uf den esten uzen an dem ende.
die stuonden ane gebresten. von golde ein horn ieclicher in der hende
het und bliesen di mit grozem schalle,
und wincten mit der andern hant in der wise:< wol uf, ir toten alle!>
da stuont daz jungst gerichte ergozzen, nicht gemalet.
durch di selben slichte wart hie mit der manunge nicht entwalet,
daz ie nach der sueze get daz suren.
durch daz sol man in vrouden ie gedenken an daz selbe truren.
zwo tur vil kostebaere in ie den kor da giengen.
da zwischen ein altaere. uzerhalp dar uber kanzel hiengen,
gewelwet, uf zwo spinnel siul gestollet,
ie spannelanc gereifet, da zwischen ie mit sunder speh ervollet.
gegettere goldes riche die tur vor allen koeren,
daz man alumb geliche baz gesehen mochte und gehoeren.
di wende bi den turen ouch verspenget
het ie ein gater riche und ot allez mit steinen under menget.
uf der mure vil gezierde die koer al under viengen
mit fremder kondewierde: spinneln stark, daruber bogen giengen.
daruf von golde boume hoch begruenet,
mit vogeln uber sezzen. di waren alles krieges gar versuenet.
daz si volbringen mochten, des wart da vil erfunden.
mit reben gar durch vlochten uber al di bogen. ie zwo sich oben wunden,
die uber sich nach buge von ander giengen
unde uber die gestuele beidenthalp wol klafter lenge hiengen.
dar under ein walt geschozzet mit wunder hafter florie:
hie rosen breit vol sprozzet, wiz und rot an boumen und an zwie,
mit stengeln gruene, bleter liljen wize.
aller bluomen varwe, ieclicher bilde sach man da mit flize.
ieglicher wurze bluome, gar all der hohen, edelen,
ze wunniclichem ruome sach man si alle geliche schone wedelen
mit varwe und al ir forme, als si solde.
stingel, krut und bluede, gelenk und al ir louber uzer golde.
die reben stark von golde waren uber gruenet,
als rebe wesen solde, und ouch darumb, daz gruen die ougen kuenet
und gaeb ouch schat vor mangen sunder glaste.
durch daz in allen koeren die mure mit smarac warn gemenget vaste.
diu louber waren dicke, swen sich ein luft enborte,
daz man si sunder schricke in suezer stimme vollen klingen horte,
recht als ob sich tusent valken swungen
in einer schar vil groze und von golde schellen an in erklungen.
die reben uber flucket waren mit schow der engel,
als ob si waern gezucket uz paradis. und swenn der reben klengel
der louber klanc begunde wegende fueren,
die engel sus gebarten, sam si sich lebelichen kunden rueren.
der hoehste kor der vrone wart ie wol uz gesundert
mit aller zierde schone. dise zierde ist tiurer dann jener hundert.
reb und engel was da zuo bereitet,
daz wint dar in verholne mit listen groz von balgen wart geleitet.
per music und per use, und doch zu mazen lise,
als ie von dem winthuse der meister dar geleite gap der wise.
mit der pfafheit gabens suez gedoene,
der engel schar geliche don sunder wort. ja was iz dannoch schoene.
swenn in die zierde riche so vil gap vreuden luste,
so sprachens all geliche:< got vater, herr>, und sluogen sich zer bruste,
< sint du uns hie verlihen hast sulch ere,
waz hastu dann zu himele, da iz sich hundert tusent valtet mere!>
ob si da heten grufte? nein, herre got enwelle,
daz under erden slufte reine diet sich immer valsch geselle,
als etewenne in gruften wirt gesammet!
man sol uns an dem liehte kunden kristen gelouben und kristes ammet.
kleiner unde grozer cristallen geliche den hueten,
gleifer unde rozer. di balsam daruz brunnen, sam si glueten.
uf ie den kor was dristunt zwei gehangen,
und uzen vur den koeren bi den turen zwei an richen strangen.
dar ob dann engel swebten zwo klafter hoch gemezzen,
als si di lieht da hebten. und oberhalp wart mit gesicht vergezzen
der strang, swie si die engel muosten halten
unz uf an daz gewelwe. sus wart da manger richen kost gewalten.
vil engel kerzen habten uf kanzel und uf muere,
hie gewunden, dort die gestabten. swie si doch richer koste nam untuere,
der si von balsem groze richeit haten,
doch wolden si von kerzen durch guot gewonheit liehtes niht geraten.
vil chrone rich von golde, dar uf vil kerzen luchte,
gehangen, als man wolde. ein engel habende klafter zwo sie duchte,
er wolde di chrone gen den luften fueren.
nieman kund erkiesen, ob si da habte golt mit richen snueren.
swelcher leie stimme im tempel wart erklenget
von edelkeit der gimme, von wit und ouch von hoehe wart gelenget
der wider galm in hellem done sueze
gelicher wis dem walde, der wider git im meien voglin grueze.
die altar zwir gevieret mit liehte warn gemeine,
swen da wart gezieret gotes ere und unser heil mit amte reine.
des balsam viure bran da zallen ziten,
daz wachs mit siner vire muost ie der luehte biz an daz ammet biten.
so mangerhande geziere mocht ich mit sunder maere
gepruefen nicht wol schiere. nu merket selbe, da was ot niender laere
spanne breit der tempel uz und inne.
iz wer ergozzen, ergraben und gemalt mit kunstrichem sinne.
swie siz vergebne heten, iz stuont ie doch ze prise.
mit sorclichen raeten giengen si dar in in manger wise,
waz got und ouch dem gral da wer zu danken.
si wurden von dem grale enbunden aber uzer sorgen kranken.
versimzet und verspinnelt di kanzel warn alumbe,
vil schone dar uf gezinnelt. man sach in all der kanzel bogen krumbe
zwelfboten, bichtaer, meide, patriarke,
martires, propheten. ir briefe seiten da materje starke.
dazuo die helfe bietent von heilikeit der grozen
und sich der also nietent, von milde, von erbermde des genozen,
der in engellant ist krone tragende.
da stuonden meide klare, von der krenzen wer man wunder sagende.
die cleinen und di grozen gewelwe gar unverdrozzen
mit swibogen under stozen ie von vier ecken uber sich geslozzen,
und da di ecke nider was gesetzet,
archangel und ewangeln wurden da mit richeit nicht geletzet.
ein smarac zeiner schiben enmitten dar gevelzet.
man lie des nicht beliben. dar uf ein lamp mit reiner kost gesmelzet,
daz kruez in siner kla, der van geroetet.
daz zeichen hat uns crist erstriten und lucifer an sinem gewalde ertoetet.
uzen was von vreise ergraben und ergozzen,
wie die tempeleise taegelich in wafen unverdrozzen
striten ritterlich in grozer herte,
zu dienst dem heiligen grale, da mit man in vor valscher diet ernerte.
diu ecke der koere waren sinwel gedret zu berge.
die meister nicht verbaren von reben stricke, mangerleie gezwerge
wart von in zu lobne da gemachet,
vil mer wunder waehe gefrumt, an richer koste nicht verswachet.
da zwischen an der mure vil wunder was erhowen.
ich han den nachgebure, ich hanz dafur, und wold erz gerne schowen
von ende anz ort, daz werk so wunnebaere,
er stuend alda vil lichte, biz sin hus genoz enbizzen waere.
als uz geschozzen waren die koere mit den ecken.
den kunic niht beswaren der kost enwolt, er hiez uf zwen ie lecken
ein glochhus hoch sehs gadem si alle geliche.
swer des nicht geloube, der sag von arme, so sag ich von riche.
si waren der constanze also der tempel here.
alumbe zeinem kranze die glochhus stuonden wol nach geltes ere.
zehen kunige mochtens nicht erkosten.
aller richeit uber kraft was da niht ein siden groz gebrosten.
der wende waren echte und ie als manic ecke,
al nach der koere gepfehte. kunste und koste ane nider lecke
wart daz werk nach wunsche vollentueret.
heizt mich daz ieman liegen, ich wen, den selten kunst und koste rueret.
zu ieglichem gademe driu venster zallen wenden,
gespinnel uzer brademe dar in gedret. daz werk wol ougen pfenden
kunde uf siner weide gen der sunnen.
ir dach gelich des tempels, ir knopfe rubin groz, di vaste brunnen.
uf den knopfen krueze hoch snevar lieht kristalle,
dem tiufel zeiner schuetze, wan im da gar gesaget was mit alle
schach und mat vor raeten und vor schunden.
daz werde hofgesinde versigelt was vor hellebaeren sunden.
uz gold ein ar geroetet, gefiuret und gefunket,
uf ieclich kruez geloetet. verre sehend nieman des bedunket,
wan daz der are vlugelinge swebete.
daz kruez er von der luete gesichte verlos, dar an er sich enthebete.
ein turn al enmitten stuont in disen allen.
von golde uz mangen smitten was ditz riche werk an gevallen,
und manic tusent clar, lieht, luter steine.
ir zweier wite unde hoehe und alle ir zirde lac an disem eine.
der knopf ein liecht karvunkel was groz und liecht zelobene,
swen diu nacht waer tunkel, daz man gesehe beide niden und obene,
ob in dem walde di templeise sich verspaeten,
daz si von dem glaste wisunge zu richen herbergen haeten.
da zuo vil manic ander edel stein gab stiure,
des varwe sam ein zander gleste, der da glueet in dem fiure.
der aller brehen gab der karvunkel helfe.
siben gestirnes si geswigen. da schein wol tusent valt gestirne gelfe.
hie rot, da gel, dort gruene, nu tunkel var, so wize,
bleich und brun, bla. kuene wart ir herze von der vreuden glize,
von der steine kraft und von dem grale.
wart ir einer sigelos, daz muost er han verdient mit sunden male.
aller stimme crone ist herpfen seiten ziere
in suezem, hellem done. so clinget dannoch fuerbaz arzibiere.
zwo glocken waren druz gedraet mit kunste,
di cleckel drin von golde, der richeit zeiner vollekomen gunste.
diu ein zem tempel solte, di ander zum convente,
so man ze tische wolte oder sus an stritliche soldimente.
glocken clanges wolden si nicht mere
nach klosterlichem orden und durch des grales recht und durch sin ere.
ein kost von zierde michel da sunder was zu schowen
under dem onichel: dar inne was ergraben und erhowen
vische und al der merwunder bilde,
ieclichez in siner forme, und fuoren recht als ob si waeren wilde.
wan ror alumbe giengen von uzen dar mit lufte.
den estrich uber viengen cristallen clar, dar under wol mit gufte
si wegten sich sams in dem wage lebten.
wintmuel von uzen verre mit balgen dar den selben bradem gebten.
des estriches kunde gap liecht den ougen wise,
als ob ein se mit unde sich unden wegt und wer bedacht mit ise,
und doch daz man iz gar durchluehtic sehe,
daz da von vischen, tieren und merwundern sturmes vil geschehe.
der bischof penitenze, der bruoder art parillen,
von prise vil der krenze truoc di frucht mit der franzoiser willen
und von al der diet in mangen richen:
der wihte disen tempel und die altare alle selichlichen. ze lob mit solhem rate dirr tempel ist erbowen der hohen trinitate und der meid gesegent ob allen vrowen, der werlt ze lere gegen himelriche, als sant thomas in indya den sal mit worten bowete lobeliche. niht wan mit dem munde der palas wart gemachet, di gruntveste uf von grunde, porten, louben, kostelich bedachet. uzen noch innen wart da niht vergezzen an dem palas tiure, und wart sin doch nie stein alda gemezzen. und was dem kunig edele doch nutze und bezzer verre, dann er uf keisers sedele gewaltic waere aller kunige terre, want im sant thomas kristenlere und wise was mit dem palas gebende von heidentuom in vrone paradyse. ze glicher wis dirr tempel sol hie al menschen kunne mit gedanken geben exempel zu engelschar und himelischer wunne, di mensch und engel hat von gotes antlutze. und si darnach mit sinnen werbent, so wirt in der tempel nutze. di edelen magt di suezen, die heiligen und engel ruement mit lob, mit sanges gruezen, und menschen uf der erd mit lobe bluement, swie gern ouch ich di magt waer lobende riche, so sint mir spruche di hoehsten vor uf gelesen, di ir stent lobeliche. liht bezzer waer mir swigen, dann ich si lobte kranke. hankrat nach suezem gigen bi den werden stet ze kleinem danke. durch daz wolt ich ir ander wirde bieten, der muoter magt marien, kund und moht ich mich der saelden nieten. waer ich so rich an guote, ein tempel wurd gemachet noch bezzer in minem muote ze lob der magt marien ungeswachet. wan si nu nimt fur guot den reinen willen, so sol ein ieglich kristen mit richeit disen tempel uberzillen. ich wold ir einen machen di wit gein einer mile, mit richeit sus bedachen, daz dirre tempel alumb dar inn mit zile niht wan ze koeren stuenden wol fumf hundert, mit al der koste riche, sam er mit worten ist ze lob gesundert, und nach der grozen wite mit hoeh di lufte vienge, so daz man zaller zite uz allen richen dar durch wirde gienge, der maget wert ze lob, ze grozen eren, und truebiu hertz erliuhte, wie si daz lop marien solden meren. man muest ouch nach der wirde vil richeit sehen dar inne, durch daz nach himelscher girde immer mer stuend aller hertzen sinne. di solich irdisch paradys da saehen, di solden tugent minnen durch himelsche vreud, und al untugent smaehen. alle prophecien, swaz der ie wart gesprochen von der magt marien vor manic hundert jaren unde wochen, daz muest da allez werden offenbaere, kuntlich der werld ze sehene, mit bilden, samz ie mitten geschehende waere. alhie von yesse kunne, nu da di gert arones, und wie di stude brunne moysi, und von dem velle gedeones, liljen garte, palsem tror und rosen anger. daz allez zeichenunge der maget gab, diu da wart christes swanger. himelvan, mersterne, lieht sunnevar bekleidet, ir fuez uf im vil gerne der mane hebt. marien lop sich heidet mit mgden vil manc tusent, di mit palmen di reinen magt sint lobende und ir chinde singent lop mit salmen. da muest ouch margariten vil sten und muscatstingel uf heide breit der witen, und diner krone barbigan und zingel, da mit diu himelsch jerusalem sich zieret, mit zwelf der edeln steine. da mit din lop sich rich und hoch florieret. din edel, heilic houbet ist maniger richen krone mit tugenden unberoubet. besunder siht man von zwelf sternen schone ir ein da bi den andern liehte glesten. gesegent ob allen wiben bistu fur die hoehsten und die besten. brunn luter, morgenroete, honcseim und zukkerstucke, helferin uz aller noete, wins trube, spicanardes, myrrenrucke, daz mueste sich hie allez von dir zeigen, reht als ez die propheten dir ze lob von gote gaben fur eigen. wie moht ich daz gesundert volenden hie aleine, daz dir vil manic hundert ze lobe hant gesprochen, maget reine? iedoch so wold ich al die schrift ersuochen, sold ich den tempel bowen, ze dinem lob darin uz allen buochen. davit der was dich sehende, kunigin, bekleit mit golde, zer zeswen( was er jehende) des kuniges din. deheinz ich lazen wolde, du muesest ie da sin mit koste riche, als diu schrift waer sagende und die zeichenung wol ordenliche. und swaz din kint uf erde menschlich ie kund erliden, in hohem, richem werde wolt ich der deheinz in templo miden mit bilden waeh ergraben und ergozzen, mit kost also geheret, daz ez ze sehen kein ouge het verdrozzen. der selbe tempel mueste bi aller siner groeze niender ligen wueste, niht gen einer hende breit mit bloeze, wan daz allez mit zierd erfollet waere. der maget und ir kinde solt er ze lobe niender wesen laere. vil kloster, hospitale von reiner diet mit pfruende dir dienden zallem male. ich waen, daz wol zem richen tempel stuende, und der ein erzebischof meister waere und prelaten zwelfe, ich mein, mit krumben stben infelbaere. vil grozer zierde gebende waer ich da zehen koeren, einer ob dem andern swebende, und dar inn wunder sehen unde hoeren und lob der magt mit lesen und mit singen, daz ez diu hertz ermande, wie himelkoer von engeln muest erklingen. organo, cimbale, psalterje und citorje darunder zallem male vil suoz erklingen muest zu richer glorje der reinen magt marien und ir kinde, ob ez geviel in beiden und darzuo ecclesjen hofgesinde. ich sprichz, ob ichz mit gelte und mit libe moht erziugen. man muest uber al die welte ungelouben miden und urliugen. daz waer noch bezzer vil und lobelicher der maget und ir kinde dann dirre tempel tusent, alle richer. wann got darumb gesetzet hat zweierhand gerihte, swer kristentuom nu letzet mit disen zwein, daz man den gar vernihte an lebender kraft. ir rihtaer, sit so lebende, daz ir den tempel riche mit bowen tgeliche sit got gebende! daz firmament zefuere von siner snellen draete, wan zirkel heizer snure, dar inne die planeten loufent staete. da mite si dem firmament sint obende. wan geriht und die planeten, himel und erd und luft zefuer al tobende. ein ieglich mensch getoufet al tag den richen tempel got und der meide koufet. tuo niht wan nem an sich der tugent exempel, der man ze wirdikeit da siben schribet, da man gewalticlichen diu siben houbetlaster mit vertribet. diemtikeit, ein krone der tugent, ist diu erste genant in senftem done, diu vertribet hohvart, die der herste got von anegenge hat verwazen. des lucifer enpfindet. der muost von hohvart groze wirde lazen. diu ander tugent milte genennet ist vil suoze. swer ir ze reht ie spilte, den hat got vil wert in hohem gruoze, wand si vertribet gitikeit daz laster. houbetsunde und schande hat mit ir pflicht an hellegrunde pflaster. diu kiusch, ein hohe tugende, ist nu hie diu dritte. si sint bi got wol mugende, al di si hant. ein ieglich mensche bitte mit vlize got, daz im diu kiusch belibe vil staet unz an sin ende, daz si im al unkiusche gar vertribe. got dienen willicliche mit triwen unverdrozzen, daz ist ein tugent riche, der manic heilic sele hat genozzen, want si ist got mit vlize wol behagende. trakeit an gotes werken, daz houbetlaster wirt si gar verjagende. diu fumftiu haizet maze an ezzen und an trinken. hin an der werden saze kan in got in himelpalas winken, den, die ze reht hie sint der maze pflegende. unmaze, die geunerten, sin alle mit der maze widerwegende! gedultikeit diu sehste an disen tugenden heizet, ir einiu wol di beste, wand ir widerstrit, der zoren, reizet dicke sund und schand und schaden grozen. den kan diu edel tugende gedultikeit vertriben und verstozen. diu sibend wariu minne, aller tugend bluome. ewic lebens gewinne lit an ir gar in dem hoehsten ruome. swer die ze rehte got und sinem naehsten hat, der mac vertriben haz und nit, vor got vil nach die smaehsten. swer dise tugend minnet mit triun unz an sin ende, von got er lon gewinnet, sam ob er an des richen tempels wende turn und dach erbowen het und koere. da von so minnet tugende und sit ouch tempels bowes underhoere! sit willic dar ze gebene, swa man kirchen mache, daz hoert ze tugend lebene. vron gebot ecclesjen nieman swache. tuo daz guot, da bi daz ubel laze! swer iht anders wirbet, der mac wol struchen bi der rehten straze. an swem nu gar mitalle disiu laster sint gesigende mit suntlichem valle, der si darumb in zwivel niht verligende. er sol in riwe buoze got getrowen und allen zwivel lazen! da mit hat er den tempel ouch erbowen. maria, vreuden zunde uber al der sunnen glitze, nu erloes uns von der sunde, diu da git di wernden helle hitze! und unser sel dir werd ein tempel schone, so daz din kint darumbe ze loben si mit aller engel done! maria, vreuden wunne, din lop wart nie bedoenet. waer ieglich stern ein sunne und ieglich stein uf erden sam geschoenet, und gaeb der glast mit glaste widerstozen, klarheit marien schoene kund ez niht gen einer per genozen. daz al diu werlt geliche nu stuend in vreuden luste sam dirre tempel riche, und baz dann diet des grales aller kuste, lib, sel und eren sunder sorgen lebende! noch ist diu magt marie manc tusentvaltic hoeher vreuden gebende. maria, bis mir obende vor allem ubel, amen, baz dann ich dich si lobende! ich lob dich, sam ein blinder wolde ramen eins kleinen vogels uber tusent mile mit kranker hab gezerfe. noch kleiner naeh ich mich dins lobes zile. als verr nu minem sinne din hohez lop sich virret, als verr du, kuniginne, gebuezen maht mir armen daz mir wirret gen dinem kint mit aller himel menige. nu vrag ich aventiure, wie titurel hie leb, der vreuden senige.
do dirre tempel clare so riche was erbowen,
do het der wirde ware vil ritterlichen got und werden vrowen
vier hundert jar gedienet under schilde,
und was noch der gestalde sam er gen drizic jaren kume zilde.
der gral sich dannoch wolde ot nieman lazen rueren.
iedoch dem kunig zeholde begund in werdiclich der engel fueren
in di kosterichen sacristene,
diu im da was benennet. si mocht der engel schar gevallen bene.
und lie der gral sich tragende noch rueren cheiner wise.
da von der kunic verzagende was nahen gar, wan daz zu vreuden prise
im gap der gral di schrift alda zu lesende:
im wer ein wip erloubet in spangen lant. mit der wer er wol wesende.
< si ist ein maget reine, di soltu nemen zu wibe,
an der geburt nicht cleine. iwer zweier geburt ich also schribe,
daz ir ein ander sit mit rehte nemende.
durch daz si dir genozet. dich mac ir edelkeit wol sin gezemende.
ir vater ist verscheiden, geheizen frimutele,
ir muoter ouch. von beiden wart si gebeten bi lib und ouch bi sele,
gewunne si kint, daz si des niht enlieze,
si enhete denne niht kinde, daz si doch zwei mit namen nach in hieze.>
di maget hiez richaude, an guote rich, an jugende.
nicht langer do uf zaude der mit dem grozen alter was nu hugende.
sin muot zu vrouden stuont sam jungelingen,
da von si hiez jungvrowe. daz wolt er ir juncherren wis ouch bringen.
durch demuet tugend groze wolt er nie ritter werden,
der hochfart ungenoze, denn ob er verdient umbe got uf erden
vrowen lip. die wolt er da mit eren,
daz er zir angesichte wolde sich zu ritterschefte keren.
wie ditz wart geworben mit boten werdicliche,
daz belibet mit sag verdorben, und ob di geschicht was eren riche
an der kost und wirde werder luete,
di an daz foreis brachten richauden disem kunige zeiner bruete.
da muosten wider cheren di werden und die nideren,
dann kleine kint, juncherren vierhundert, und ahzik meide, di nicht wideren
wold der gral, wan si geschriben lesende
was titurel kuntlichen. da von sin herz an vrouden was genesende.
der alt in jungem velle was got nu lobende sunder
in suezem don, nicht haelle, daz in so werdiclichen vrouden zunder
mit dirre gab drivaltic het erquicket:
daz eine di werd richaude, der clarheit so gelich der sunnen blicket,
daz ander was ir edele, di im so wol genoezet
was an hohem sedele, daz dritte im nu sin vroude hoher stoezet,
so dazs ein valke mit fluge nicht erswunge,
daz er mit schrift erkande zuo dem gral die werden diet so junge.
dar uz wil er nu suochen zwei hundert schilt geverten.
doch keiner hochfart ruochen wolt er da mit, wen daz er pris beherten
got und dem grale dester sanfter mochte
mit eren an allen siten, und im ouch wol zu ritterschefte tochte.
vil guften hoch zu ruome toug uns hie zu nichte.
der hohen tugende bluome gerte nicht wan ot der waren slichte.
er hete ritterschefte wol erwunden,
wan daz er sorge dolde, richaude wurde an vrouden ringe funden.
ez was alsunder planje alumbe drizik mile,
wan bi dem se brubanje. da heten si den buhurt eine wile.
vor dem palas in der burc was witer
dann bi dem se brubanje. des liezen si den buhurt dest geziter.
der hof was zallen ziten mit liehtem gras gezieret.
mit huofslegen uber riten sach man in dick und gar verbuhurdieret.
dar nach wart er aber als e bedecket
mit cle, gras unde bluomen, e dann mit reise het ein mile vol trecket
der junge ritter tragende vier hundert jaeric houbet.
der bischof im vor sagende was swertes segen. von dem wart im erloubet,
des er da vor vil lange was der gernde,
daz im richaude waere ze vrouden rich ir edeln minne wernde.
der alte junges muotes moht da vor han gezzen.
si beide pflagen unfruotes gein einen dingen. des wart da vergezzen,
daz si nicht anders pflagen unz an den morgen
dann umbevanc mit armen und munt an munt. daz wart da nicht verborgen.
die andern nacht si lagen mit vrouden rich gesellet,
dazs aber nihtes pflagen. di zuht was bi den ziten sus gestellet,
daz solchiu dinc mit rede vil baz verborgen
vor allen zungen waren denn nu diu werk den abent und den morgen.
da von was unkunde al solchez dinc in beiden.
wiez her nach erfunde sin junger sin, des wart ich nicht bescheiden.
si pflagen grozer lieb gegn zweinzic jaren.
richaude mit der jugend starp, und genas der kunic, mit dem vil tage waren.
die clage wart vil groze. si wart vil kunicliche
gebalsmet von ir genoze. ir sarch der wart von edeln steinen riche.
di bet ir vater, ir muoter was ergangen:
zwelf kint si was geberende, der heten zwei den selben namen enpfangen.
diu waren noch bi jugende. do was der vater jehende:
< got herre, dine tugende bin ich alrerste volleclichen sehende.
daz du mich solcher vroude kanst geletzen,
daz zel ich dir zu prise. du wilt mich dort nuer dester hoher setzen.
ich het ein paradise vol vreud an ir besezzen.
noch wil ich dir zu prise ritterschaft als ordenlichen mezzen,
unz du mir richauden wider gebende
bist, die lieben, claren. du maht si doch wol machen wider lebende.
wan ich si balsmen riche hiez und aromaten.
du macht si senfticliche uf wecken. sist mit cleiden wol beraten
und mit pfellen also rich bedecket.
darumbe ritterlichen wart vil sarazine uf schaden gewecket.
oder gib mir anderweide ein ander werdicliche!>
er het von herzenleide den sin verlorn, wan daz er sinneriche
was, wa man selden raete solde vinden.
aber an leckerie gelichet er sich von siben jaren den kinden.
fillirois de kastel kaylet began do werben,
daz im ein gruenez astel wurd von dem werden stam, der nie verderben
lie mit ritters tat die manheit sine.
zu dienste got und wiben und durch den gral so leid er mange pine.
facol was genennet der kunic von kastelrotte,
der kaylet erkennet zu vater was. si wurben nicht mit spotte.
fur daz di jung richaude gen halbem jare
wart, do begundens werben, si wurde nu halt brun, blank oder klare.
richauden und hyspanje gab man kaileten.
uf di witen planje vur den walt vil riche si si heten
bereit mit hohen eren, als si solten.
si wart von im enpfangen als si da manger wirde walten wolten.
von spanje was ir muoter. daz heten ir behalten
vil mage wert und guoter, die durch sippe triwe kunden walten.
do wurden kaileten undertaenic
werder kunig funve. der selben spangen lant noch niht ist aenic.
daz allez niht gescheiden mocht titurel den recken
von siuftebaeren leiden. richauden tot begund im jamer wecken,
der daz herz an vrouden kund verslinden.
ob iz ein velse waere, iz mocht von sulchen noeten wol verswinden.
in hete hinder setzet di klag mit jamer garwe,
daz er da von geletzet wart an kraft und an der jugende varwe.
ob clage, leit und alter ieman swachent,
der beider uber laste truoc titurel, daz sine lit nu krachent.
iedoch was er des muotes an manheit unverirret.
dem hoehsten alles guotes wart sin gedinge nie siden breit gevirret.
er kund ouch wol nach ritterschaft gebaren
und was zugot begernde ein ander konen als in den fumfzic jaren.
doch moht ich nicht ergrunden sin clage nach richauden
wol mit drizic munden. siner clag die heiden solden beschauden.
er twanc ir mangen zuo dem heren toufe:
kunige, fursten, graven. dar an so lac ir pris gein saelden koufe.
uz granat de grosie den werden kunic betwanc er.
heidentuoms der vrie wart er gar und nach den kristen sanc er,
swaz si da singen oder sagen kunden
in kristenlicher wise, wart er und al di sine geloubik funden.
der gap frimutelle di tohter sin klarissen.
an werdicheit der snelle wart er gezalt, an lob zu den gewissen,
da bi menlicher tat gar unbescholten
beleip er bi den werden, di alle missewend ie von in bolten.
rilich man si brachte an salvaterr di marke.
vil werdiclichen dachte der junge von dem gral und ouch der starke.
frimutel der junge bat den alten,
daz man di werden, claren enpfienge, des sin wirde mueste walten.
si quam ouch da nicht eine. der jungen si vil brachte,
di touf gemachet reine hete, daz in untugende gar versmahte.
sus wart des grales werdicheit gepriset.
si wurden taegeliche mit tode gen der engel schar gewiset.
do was man ander welende von landen wit mit schrifte.
swer di sunder zelende wer, dem mueste sin houbet sin der stifte
von stahel oder sus von isen vesten.
ja kan ich halt di werden gepruefen an ir wirde nicht zum besten.
zu ritter wart der junge in dirre waste wilde.
diu ors zu vollem sprunge da mohten niht als uf dem witen gevilde.
uf munsalvasch der anger wart getennet,
als ob iz wer ein straze. vil gruene wart er aber schier bekennet.
geriten von in beiden wart taegelich zuo den vinden.
si waren gar bescheiden, vater und kint. vil starke si sich pinden.
von tieren wilt wart nie gesehen daz wueten,
sam dise beide in sturme. ietweder wolt den andern wol behueten.
der alt iedoch baz wegende mit witzen was der mazen.
der junge dar was legende gar di gebot ot halten sunder lazen,
biz im diu kraft vil nach enpfliehen kunde.
der vater muost in ziehen gar sunder dank von strite vil mange stunde.
der ast nach sinem stamme an manheit was gesaffet.
er habte sam ein klamme. ritters pris het imz also geschaffet,
daz man in gerner schuhte danne suochte.
des muoster sint di virre varen, swenn er ritterschefte ruochte.
o we des, der leide! sol munsalvasch verliesen
dise valken beide? wem wil di kron der edel gral erkiesen?
swie vil der kunic da zuge dem tempel kinde,
di wurdens doch erlazen. deheiner wart da herre dem gesinde.
vil werdicheit enspriezen mit klarheit was man sehende,
des elliu lant geniezen muosten, sint an saelden diu geschehende
was, do in der ast diu zwi nu brachte.
clarheit ob aller jugende got an den werden kinden hie gedachte.
ir zwei nach manne gebildet, geboren nicht zu male,
an den unstaet erwildet was und di da nach al sunder twale
wurden rosen bluede uber toldet,
di si der werld sint baren, von den di aventiur wirt uber goldet.
hie mit wart dem alten der seneden grozen leide
von herzen vil gespalden. iedoch gewan er nie die underscheide.
vor leide wart im al sin kraft nicht frumende.
leit unde alter beide wart im da sin kraft zu nichte drumende.
des muotes was er staete, di kraft di muost er lazen.
waz disiu jugende taete? di begunde sich gen ritterschaft nu sazen.
nie menschen frucht von manne wart so behende.
dem einen sulcher maere jahn da kunde und da zuo ellende.
dar zuo kraft und ellen truoc er mit snellheit draete.
dem andern sich gesellen kund ein werdicheit, di gerne haete
an im ein roemisch keiser, swenn er saeze
zu werden hochgeziten und alle diet sin clarheit gerne meze.
des ein klarheit gemezzen ist vor in aventiuren.
ir sult ouch nicht vergezzen sines namen, rein und des gehiuren:
anfortas also was man in namende.
di sunne mit allem glaste muest sich vor siner clarheit sin di schamende.
und doch mit kraft gemenget und allez mit getursten.
so werdez lop erklenget wart nie mer von kunigen noch von fursten.
swenn si nu baz der lobes zit genahent,
gar vil der wibe herzen si mit werdicheit in jamer vahent.
di snellen und di claren nach pris in jugende sinnten,
daz elliu, die da waren von ir wirde vreude und ere minnten.
vil ritters wirde wart von in erfunden,
der junge ritter gernde sint durch minne mit helm uf gebunden
an einer zit mit schimpfe, darnach mit grozem ernste.
den beiden zimt gelimpfe, wie man iz von den werden aller gernste
mezzen sol zu wirde nach der luste,
halden unde keren zu guote den vriunden, vinden nach verluste.
loufen unde springen zu rosse und zu fuezen,
hie mit sach man ringen die claren, vrechen, jungen, edeln, suezen.
trefizent si des gemeine jahen,
ob im ein tier entrunne, iz hete heil, di sine snelheit sahen.
wes nu di jugent pflege in wibes forme gebilde?
ir zwo nicht waren traege, si lernten riche wort zu sprechen wilde.
diu dritte was zu clein zu solcher kunste.
tocken und tocken wiegen truoch si holden muot mit werder gunste.
die werde von granien wil hie daz vrouden riche
gesinde vrouden frien. do si nu von in schiet so jemerliche
mit tod, als ouch richaude was verscheiden,
wol tusent valtic mere wart si nu hie gecleit mit jamers leiden,
swie doch ir zil gestecket an wirde hoher were.
ein leit daz ander wecket. da von so wart clarisse clagebaere
und verweiset also clare jugende,
die nieman was an sehende wan engels wis der clarheit und der tugende.
daz wart ein vergifte alrerst dem starken alten.
sin krafticliche stifte wart von disen leiden hie gespalten.
titurel der wart des leides geverte,
also daz er verwapent mit ritterschaft den gral vor nieman werte.
clarissen sarch geheret wart alsam richauden.
wazzers vil gereret uz ougen wart. si pflagen cheiner gauden.
doch horte man da sanges groz gedoene.
von requiem eterne und opfer rich wart ir bevilde vil schoene.
kint und kindes kinden was er nu trost hie gebende,
er, den groz leit verslinden und alter kund, daz er vil kum was lebende.
der kraft der lide was er ungewaltic,
muotes und der zungen unde herzen was sin kraft noch manicvaltic,
und groze wisheit gebende mit witze richen raeten,
swenne si also lebende waeren, daz siz gen im nicht verspaeten.
al daz gesinde er wol getroesten kunde,
biz si leides vergazen alrerst so wart er klagende sich von grunde.
nu waren ouch di cristen eins herzen da unlange,
wan si mit valschen listen wurben wider di gebot so strange,
daz si den gral zunrechte wolden erstriten.
daz muosten die templeise in wern, sam vor den heiden zallen ziten. mit rimen schon zwigenge sint disiu lieder worden gemezzen rechter lenge, dar in ein don nach meister sanges orden. ze vil, zeklein, des werdents liht verswachet. her wolfram si unschuldic, ein schriber dicke recht unrihtic machet. hie mit so sint versuochet di wisen und di tumben. vil manger sliht unruochet und habet sich mit alle zuo den krumben. ist ieman sulch getichte als ungemezzen ze rehter kunste lobende, der ist an guoter merke der versezzen. swer edel riche borten mit baste wil furrieren, der wil zallen orten muotwillich durch gespotte paratieren. waz solten mir bi rosen gensebluomen? fur ziser und visole minne ich muschat und edel kardomuomen. kan ich di slichte ruehen? daz ist hie niht erzeiget. kund ich di boesen duehen als wol, unrechte hoeh alsus geneiget wurd von mir und unrecht gar verdrucket, als ich daz ungerichte an disen lieden han zu rechte gerucket. nicht wan durch di losen, di sich der merke ruement und daz recht verbosen kunnen gar und licht getichte bluement. daz wirt an dem gehoveten halt ervunden. her nithart wer der klagende, und heten sichs geburen under wunden. nu keren von den meren her wider an di erren, zuo dem wirdeberen grales kron und kunicriches herren und sagen, wie er all ir wirde merte, der edeln diet zem grale, und si vil reine, hohe tugend lerte:
do tyturel der starke sich mocht hie vor gerueren,
uz forchtlichem parke getorste er wol di sine in sturme fueren.
sint sprach er in alter:< ich nu lerne,
daz ich schilt muoz lazen des pflac ich ettewenne schon und gerne.
wer ich noch wapen tragende>, sprach der unverzagte,
< ich wer den pris bejagende, der wiben wert und engel schar behagte.
ob ritterschaft ir beider lon enphienge
und pfruend des heren grales, der drier solt vil cleine mich vervienge.
wurd noch min kraft gemeret>, sprach aber der genende,
< des muest der luft sin geeret von speres krache uzer miner hende,
di spriezen baeren schaten fur di sunnen.
vil zimier ist uf helmen vil oft von mines swertes ecke enbrunnen.
wer ich der jar noch cleiner und groezer an der krefte,
ritter lebt deheiner, der mir genozen moht an ritterschefte.
vier hundert jar ist er mir unervunden,
der gen mir tjoste ponder maz. von miner hende wart er uber wunden.
unsanft wer ich nu jehende mit ruom alsolcher mere,
ob ich uz helme sehende geflort, verwapent under schilde waere,
als ich was dannoch vor drizic jaren.
zelere, nicht zu ruome so hoert iz, kint, durch ritterlich gebaren
und ouch durch ander lere bin ich von got iuch schuldik
ze geben durch sin ere, daz ir gen im belibet selden huldic.
mir ist di groze kraft so gahens ligende.
swenn ich nu clag di rechten begrife, so wirt der tot an mir gesigende,
des sich der edel wise erwerte nicht mit krefte,
der vollekomen an prise, also gar, daz keiner meisterschefte
da zuo nicht touk zu pruefen sinem werde,
und het ouch lebens lenge niun hundert jar und drizic hie uf erde.
sin kraft di ubergroze, sin edelkeit, sin witze
nicht half. an sige der bloze wart er gen tode, swie er jenz und ditze
mit kraft erkant an aller creatuere,
den er von erste namen gap. er kande wol ir suez und ouch ir suere.
der wirde mit geschichte was man adame jehende.
ouch muost er todes pflichte liden, wan der was an im geschehende.
swaz grozer wirde got an im erkande,
der mocht er nicht geniezen, der erden beleip sin lip alhie zu pfande.
zem tode cleiner sorgen bin ich darumbe pflegende.
ich bit in mir nicht borgen, sint michahel daz weger mir ist wegende.
sin wage treit mich zuo der engel singen.
zem tode hie des libes han ich vroude groz und rich gedingen.
min sorge nu diu meiste lit an dirre jugende,
daz diu dem heren geiste hie diene mit so wol gelobter tugende,
als iz der gral zurecht ie was begernde.
daz wil ich iu hie kunden, di wile und mich got der witz ist wernde.
der wise ist unverweiset, als im di fruend ersterbent.
noch nimmer gar verleiset wirt ein straz, dar uf di kunden werbent.
werden kint, sit wisheit habende kunde,
kert iuch von unwitzen und habet wan der hohen tugende funde!
wan ich den gral enphie von gote mit siner hohen krefte.
der tugende engel was des bote.( der si gebenedit der boteschefte!)
der tugend ler was dran geschriben und orden.
di gab mir wart durch tugende und was vor mir nie menschen hende worden.
ich wer von recht vil clagende richauden unde clarissen.
durch daz bin ich e sagende iu lere, e mich di clag von der gewissen
tribe hin, des ich nu bin in vorchte,
ob erz an mir nicht wendet, der ie gein mir vil saeld und wirde worchte.
ich gib iuch tugende merke kuntlichen an dem grale,
der got hat selbe sterke, so lang uns koste riche zallem male
mit siner kraft der gral so schone spiset.
swer danne got selb enpfahet, der ist ein tempel got vil hoch gepriset.
nicht minem kunn al eine bin ich di lere hie gebende,
den kristen algemeine, ob si mit selden wellen sin di lebende.
des grales diet kan doch nicht gar verliesen.
vur sunde werk und willen muezen si dem libe buoz erkiesen.
des grales zeichenunge kan nieman gar vol dueten,
weder munt noch zunge. den tempel han ich werden christen lueten
zu rechter lere merke wol erbowen,
ob si zu got mit triwen ans tempels zeichenunge wellent schowen.
der jerusalem exempel im vronen paradise
ist hie zem gral der tempel, und doch gelich der zierd in solcher wise,
als halmes zunde uber al di werlde vaste
mit liechte mac erliuchten fur al der sunnen glast mit wider glaste.
mit wunschen himelrichet ewic an saeld, an ere!
des grales wunsch entwichet den, di da pflegent tugende muoze rere.
tugende leben kan ewic leben erstriten,
alsam di da zem grale luter herze tragent zallen ziten.
daz titurels geslechte von gote was gereinet,
daz si zem gral von rechte sich mit tugenden heten sus vereinet
alsam ein adamas gar ungewenket
und taegelich zu nemende, gelich dem fiur, daz sich von cleine venket.
und all die dar genennet wurden mit der schrifte,
di warn also bekennet, daz ir deheinez ot nimmer mein gestifte.
und die man in der luter nicht bekande,
der nam da wart verborgen, daz si zem gral mit schrifte nieman nande,
recht in der selben wise der diet mit houbetsunden
in frone paradise. da hoert noch siht ir namen nieman kunden.
sint aber si der sunden sich bekerik,
si werdent dar benennet, ob si belibent sunden muoze reric.
ir vil manlich striten, der werden tempeleisen,
lert uns zallen ziten von uns triben houbetsunde vreisen.
teglicher sunde wirt man nicht gehellet.
die houbetsunden an gesigent, di werdent bi dem wunsche hoch gesellet.
wie wol der berch des grales wer munsalvasch genennet!
enduetschen sunder vales  der behalten berc  ist daz erkennet,
darumbe, swer dar kom, der wart behalten.
daz vrone paradise mit rechte sol des selben namen walten.
des grales diet gehiure von arte was gekroenet.
von got si solcher stiure wielten, daz si warn also beschoenet,
di den gral mit wirden waren sihtik.
swer got wil sehn mit wirde, der muoz der edeln tugend werden pflichtic.
er let sich nieman sehende sin, wan di erwelten,
den man der saelde ist jehende, daz si in den hof sint di gezelten.
den ist alda der wunsch von im geteilet,
bi grales tisch di pfruonde, und werdent ouch in paradis geheilet.
durch waz man zallen ziten den gral mit strite ist wernde?
daz im icht nahen riten, di da ganzer tugende sich behernde
sint. di muezen tschumpfentiur enpfahen.
sus wil ze himelriche got di argen lazen nicht genahen.
man sihet den gral von tugende. swer di hat behalten
von kintlicher jugende, ob er halt niht der edeln pflicht sol walten,
den lat sich doch der gral vil gerne schowen,
hat in der touf begozzen und ist da bi an tugenden unverhowen.
dem tempel gar geliche sol sich der mensche reinen.
er bedarf wol zierde riche, sint daz sich got dar inne wil gemeinen
des menschen sele zu werdem hus genoze.
nein, edel menschen herze, nu ler den lip di edel tugende groze!
so machtu spilnde walten vil vroude sunder sorgen,
wan du vil dick erkalten von schricken muost den abent und den morgen,
ob du lernest hohe tugend vliesen,
da von sich got dir verret. so muostu schricken fur di vroude kiesen.
ist aber daz du lachen dem munde kanst erbieten,
dannoch so muostu krachen dort inne. wilt du dich rechter witze nieten,
so la dich zeinem kor wol ordinieren
in gotes tempel vrone, den zehen balsem liecht da kunnen zieren:
daz erste la dir zunden und luterlichen schinen.
den rechten gelouben kunden sol dir ein liecht vil staete in saelden schrinen:
got, der alle dinc geschuof von nichte,
ein got in drin personen, und hat doch warhaft mit der menscheit pflichte.
zer uppicheit benennen soltu nicht namen sinen.
zem andern liecht erchennen soltuz vil wert, zem dritten dich wol pinen,
daz du den tac der ruowe heilik machest
mit dienst, der got gevalle, und di fir mit werken niht verswachest.
wol ere vater und muoter, daz sich din leben lenge.
daz ist ein rat vil guoter. daz vierde lieht, vil gaeb und ouch vil genge
ist ez vor got in werdem schine clare.
daz fumfte: du nieman tte mit rat, mit tate, stille noch offenbare.
gein unelichen dingen wis nicht unksche pflegende.
daz sechste liecht volbringen du solt. daz sibend: wis diepheit dich erwegende.
zunrechte niemans guot soltu berueren.
geziuge valsch gen nieman soltu zem achten male nicht enfueren.
daz niunde liecht so blanke sol dir mit selden brinnen,
also daz din gedanke sin behuot vil staet in dinen sinnen,
dazt dines nehsten guot icht sist begernde,
ich mein zunrechter wise. so bistu richer zierd den tempel wernde.
daz zehende liecht so clare di sunnen uber blicket,
daz din gedank mit vare klein noch groz sich nimmer dar geschicket,
ob dirz gemahel dines nehsten gunde,
daz du doch ane sunde vor ir beliben woldest zaller stunde.
zwo tur an allen koeren sint wol zu rechte wesende.
daz mac man gerne hoeren, swa man iz von salamon ist lesende.
zwo tur in kor sins tempels giengen vrone,
der eine was geheret von smacke irdischer wunne ein uber krone.
ein emper rich von golde, dar uz der smacke draehet.
durch recht daz wesen solde, wan drinne was, daz himel zierde waehet
mit werdicheit. und bi der andern porte
der selben wirde riche: kein lip entsebete nicht gein einem orte.
si was noch me gezieret, diu eine port so tiure,
von golde rich geflorieret: zwen engel groz mit vlugen breit gehiure.
von engeln unser koere sint gerichet,
diu heilicheit des empers sich dem gral an wirdicheit gelichet.
wan do si in der wueste, di israhelen, waren,
ir kraft verdorben mueste sin, wan daz si von dem brote genaren.
aller spise, di si genennen kunden,
der heten si den vollen, swenn si nur den smack des brotes erfunden.
ammier, picmente, aromat, muzzele,
zerbenesi ardente, aloepar, trebezar, barbidele,
spicnardi unde insiam des samen,
der von dem balsem riset, daz wir durch edeln waz der sueze namen.
ie der porten eine der koer wir sus berieten.
di ander ist zierde cleine. hie bi so wil uns got sin hilfe bieten
mit strazen zwein hin uf zu sinem trone.
ob wir der eine vliesen, so gen di andern, aber niht so schone.
di eine heizt unschulde. der sich von houbetschulden
behuot, der hat gotes hulde und darf niht pine durch himelriche dulden.
daz ist der semfte wek so sueze, reine.
wil er sich aber pinen in got, so wirt sin lon vil groz, nicht cleine.
swer aber sich gesellet mit einer houbetsunde,
di sueze im gar enpfellet, di herte straze muoz im werden kunde.
ob er dem himel trone wil genahen,
so ge di herten straze, und er sol buoze fur sin sunde enpfahen.
di inner sacristene, so luter klar gereinet,
dem gral gevellet so bene, daz er si zu wesene minnet unde meinet.
noch lieber ist got wesen in der sele,
di sunden ist gevriet. diu belibet vri vor aller helle quele.
di sacristen behalten sol di sacramente.
sam sol die sele walten der selicheit, der selden unerwente.
daz sacrament di sacristene priset,
sam wizzet, daz di sele in himelrich sich ewic paradiset.
heil und saelde gebende ist got zu gabe riche.
wer ist bezzer lebende? swer si hat, der lebt gar heilicliche.
sin sele ist saelicheit ein sageraere
vil baz denn alle gimmen. selde unde heil ist ewic seldenbaere,
sint uns der heilant brachte, jesus, daz heil vil heilic,
da von uz tiuvels achte unser meintat wart vil gar unmeilic.
ob wir daz heil nu bi dem heilande suochen,
so si wir heilic lebende. der heilant heilt uns wol vor even fluochen
mit siner arzenien, di heilicheit da heizet.
vor sunde gar di vrien wurde wir, daz si von uns erbeizet,
also daz wir ir nimmer me genahen.
mit seliclichem lebene saelde unde heil gein heilikeit wil gahen.
 sin dink im saeliclichen get , ist manger jehende,
siht er einem richen guot und ere wider got geschehende.
der daz fur selde hat, der ist betoeret.
nieman saeliclichen lebt, wen der sich gen himelrich enboeret,
als feirefiz der reine was seliclichen lebende,
fur daz er in dem steine mit touf der heidenschaft was ende gebende,
der in dem fronen tempel stuont so riche.
vor dem sageraere der heilicheit so stuont er ordenliche.
hie vor in parzifale der touf stein ist gepriset.
durch daz an disem male wirt sin zierde nicht von mir bewiset.
mit waeher kost er was erziugt der grozen,
do feirefiz der heiden sich durch cristenheit dar in lie stozen.
vor der sacristene stuont er so wol geheret.
und wern min vierstunt zwene, di von sunder richeit wern geleret,
er muest vil licht mit zierde mangel dulden,
ich mein, von mir zu lobene. des lazen mich di werden in ir hulden,
ob man dar an icht misse an lob, an werdem prise.
da fliuhet mich karisse, di da hat an hoher kunst di wise.
der lieb ist mir zu hazze lang erfunden.
ich han doch vil zelobene, des ich der aventiure bin gebunden.
der tempel hat dri porten vil manger zierde riche.
di muoz an allen orten ein ieclich mensche haben vollicliche:
di ein der rechten milticheit gewinne,
di ander ist di kusche, demuot diu dritte mit der waren minne.
an disen tugenden allen lert adamant di staete.
swer im die let enpfallen, der muoz an selden liden ungeraete.
unstaetikeit ein vlust ie was der eren
und kan von beiden strazen des himel trones zuo der helle keren.
sit sinagoga sehende, di staete nicht erkande,
waz ir da von geschehende wer, do si got uz egipten lande
von grozen noeten und uz vreise brachte.
unstaeticheit des muotes si lerte, daz si gote sint versmahte.
ir pferde sint geswichen di bein und ist bestruchet,
di selde von ir geslichen, daz si alsam ein ente in wazzer tuchet
vor ecclesia, di so schon ist varende
uf einem pferde veste, daz si vor struchen ist vil wol bewarnde.
ein mensch, ein kalbes bilde, ein lewe, ein adelare,
vil zam und niender wilde tragent si ecclesiam sunder vare,
da si den ursprink vehet aller brunnen.
di got gebar, di clare, di stet alda becleidet mit der sunnen.
di sit in herze nemende mit staet al unvergezzen.
und lat uech sin gezemende, got mit lob der eren vil zu mezzen,
daz iu der adamant also belibe,
swenn ir von hinnen cheret, daz peter von der porten iuch icht tribe.
als ir zem tempel kumende sit in gotes eren,
so sint di stein uech frumende, daz ir da bi von tag zu tag sult meren
der tugende kraft und wandel von iu stozen.
e dann ir got behuset, so sult ir disem tempel iu genozen.
aaron, der ewart reine, swenn er gie zum tempel,
so truoc er zwelif steine der edelsten, der tugend zeim exempel.
di gotes boten sint ir zwelf, di lerten,
da mit si den gelouben der cristenheit vil saelicliche merten.
sardonix di kuesche mit siner tugend leret.
unstaet und ir getuesche di tuot er so mit siner kraft guneret.
krisolitus ist guot vur boese vorchten,
sam jener fur boese liebe, wan nie zwei dinc so grozen schaden worchten.
urhap aller sunden hat sich also gezweiet.
nieman kan ergrunden, wie lieb und vorcht zunrechte sich mangerleiet.
unrecht vorchte vil guoter dinge wendet,
da wider unrecht liebe mit sunden arger dinge vil verendet.
topasius fur striten hat krefte di vil grozen.
ob iuch zu dheinen ziten untugend hoher tugend wil verstozen,
fur disen strit si iu topasius frumende,
so hilfet vor gerichte kalcedonius sunder schaden kumende.
der richter aller lande muez uns genedicliche
zu siner zeswen hande setzen hin in sines vater riche!
der smarag manger tugend ist bekroenet.
mit ole und mit wine salbet in, so wirt er wol geschoenet.
all iwer tugend richen sult ir mit disen salben,
daz irs an iu mugt strichen. so sit ir schon gebluemet allenthalben.
der win di vorcht, daz ole si der gedinge
zu got gelicher maze. ane dise zwei sint alle tugend ringe.
siecheit jaspis vertribet, so stark ist er mit tugende.
von ekates man schribet, vil werdicheit si er an kreften mugende.
da zuo kan er di vergifte melden.
sus meldet in der bihte vergift, der wol di sele kan engelden.
silentes mit dem manen wahset unde swindet.
ir sult uech sunden anen, zu richer tugend wahsend uech gesindet!
di zieht an iuch alsam der magnes isen.
fur gotes tempel frone sit ir mit disen tugenden wol zu prisen.
korallus zen und ougen kan wol clarificieren.
von krute sunder lougen kan in got zesteine wandilieren.
sus kan er uns von broedem libe staeten,
ewik in vreuden lebende, ob wir uns siner hilfe niht verspaeten.
sit daz wir ewic lebende beliben immer werende,
so sin uns da hin hebende, alda wir ungenade sin enpernde.
wol unde we ist dort gar ungeteilet.
swer hie nach tugenden sinnet, der belibet ewiclichen ungemeilet.
korallus tugent riche ist dannoch mangerhandel,
dem wir so gar geliche von broedicheit zer staete haben wandel.
di zene machen clar mit reinen worten,
di ougen mit gesihte, daz wir di sele behueten zallen orten.
hie vor ist wol benennet vil tugende manger steine.
da bi ir wol erkennet, wie ir ein templum domini sit reine.
noch ist der steine vil, di lerent tugende.
nu pfleget der benanten und habet den wunsch bi got und ewich jugende!
im tempel daz gestirne lert iuch gen himel kriegen,
so daz diu sele ein dirne si bi got, da si kein uppik triegen
an hohen selden nimmer mer entsitzet.
der sus di stern ist sehende, der wirt an richer kunst vil wol gewitzet.
an disem tempel uzen lernet werltlich tugende.
di tumben sich da muzen mohten, daz si sinneriche jugende
hiezen wol, swa man di fruoten priset.
innerhalp di lere git den hort, der ewiclichen spiset.
nieman si hie wesende zehove bi dem gesinde,
er si di steine lesende, e man si innerhalp des tempels vinde.
der niht selbe lesen kunn, der vrage
ie di kunste habenden, oder im git der gral di pfruonde trage.
aluzen umb erhowen, ergraben und ergozzen
sint ritter unde vrowen, als ob si keiner vreuden hab verdrozzen.
di vrowen zuchterich in den geberen,
wer si di werld ansehende, daz si kein ougen blik nicht mocht erveren.>
zu vrewden oder clagende, sus warens ie gestellet.
di schrift alumb da sagende was iriu wort der werdicheit gesellet,
wie si gebaren solden unde sprechen.
di selbe schrift da wite der mur begreif, si kunden richeit zechen.
und wie si mit dem grale da tragende werben solden?
swie lang er da mit twale, er wil doch menschen handelunge dolden
von meiden wol gelutert sam diu gimme.
alsus der gral was sagende allez mit der schrifte sunder stimme.
di schrift daz golt enpfangen het mit grabender kunste
zwischen der stein uf spangen, dar in saphir verwieret mit vernunste.
ir bilde ergozzen, wie si solden gebaren
zem tempel und zu tische und swa ir zucht di wisen pruefend waren.
da riten tempeleise, als hie vor ist gesprochen,
uf stritlicher vreise. wie schilde, helme flugen von in zubrochen!
si kerten unde jagten sunder vliehen,
als in diu schrift da sagte, man solds an keiner herte sehen schiehen.
tjostieren hurticlichen, gesitzen unde vellen,
das tribens tegelichen, nicht wan drier tage frid gestellen:
der ein, als uns di magt was christ gebernde,
der ander sin urstende, di uns vreuden hort was iemer wernde,
der dritte wol benennet, als er mit kraft genendic
sinen jungern wart bekennet zu troste an dem pfingestag unwendic,
do si mit gab den heiligen geist enpfiengen
also krefticliche, daz si der vorchte vrie zum tode giengen.
sant peter unrecht vorchte do kunde wol vermiden,
diu im e zwivel worchte. di vorchte noch vil mangen kan versniden
und unrecht lieb, als ich hie vor was jehende.
ware minne und rehte vorhte di muez uns tuon der engel schar gesehende!
da stuont ouch wol turnieren, der jungen diet zu leren,
durch strites kondiwieren gen heidenschaft, got und dem gral zu eren,
schirmen, schiezen, loufen unde springen.
der liste vunde lere stuont da geschriben, mit worten schon zu ringen.
die uzer ler der jugende des ersten wart bescheiden,
wie si der eren tugende uzen truegen, rich zu werden kleiden,
und dester baz dar under wurden venge,
wan hort der hoehsten tugende was ie der zuchte kunst ein anegenge.
do sust sin edel witze die jungen zu den alten
bewiste jenz und ditze, do sprach er sust:< nu wil ich jamers walten.
durch waz mich got so manger dinge letzet,
ervar ich des di kunde, ich wandelz, ob in riwe schuld ergetzet.
richaud er mir was nemende, wunsch aller miner vreude,
der mich ie was gezemende. ouch wer ich noch unnach in der bescheude.
in betterisen wis al mine krefte
mir sturben an richauden. lebt si, so lebet ouch ich an ritterschefte.
ob kraft mit herzen leide sich het bi mir vertucket,
di wart mir anderweide von clarissen tot vil gar gezucket.
ob sich der gral so werder frucht was schamende,
so wil ich der unwerden mangel han, di sint an wirde erlamende.
ey, kund ich jeremien zu miner clag ermieten!
der sinen melodien in lamentacion wold ich erbieten
clegelichen mer dann er uns kunte
umb jerusalem di werden. sus leret min herze jamer, daz verwunte!
we daz der gral so lange sich tragens hat gesetzet!
dazt miner vreud ein zange, di mich hat vierhundert jar geletzet.
mit welcher tat daz hab min lip verschuldet,
daz muoz ich sin der clagende, biz daz min lip nu voll ein sterben duldet.
zu klagen mich noch wetzet ein dink uf jamers lere,
daz frimutel gesetzet nicht ist vom gral an kunicliche ere,
noch ander nieman, dem ich selden gunde.
daz ist mir jamer gebende, der mir vor allem jamer get von grunde.
zwelfe miner kinde sint hie von mir gescheiden.
zu jamers hovegesinde muez mich nu daz selbe von schulden kleiden,
daz ir deheinz den gral nie solde berueren,
und pflagen doch der tugende. si mocht ein engel wol mit eren vueren!
di was richaude bernde mit hoehe richer zuchte.
ich klag, daz si nicht merende sint alhie zem gral der minen vruchte
und ich der vreuden riche wer noch lebende
dort in paradise, swenn ich got sulchen wuocher wer der gebende.
ich mac in wol des riches gunnen in paradise.
doch het ir iegelichez ein kunne groz al dar gesant zu prise,
so werens dort also nicht gar vereinet,
als ich hie bin richauden. diu ist, nach der min herz in jamer weinet.
ob ich von minnen gruoze ie werden trost enpfienge,
und ob der minne suoze ie der selden kraft an mir begienge?
wart mir ie gruoz von minniclichem wibe,
daz ist nu gar verwildet minem siechen, seneden, klagenden libe!
min aller hoehste girde, di ich ie gewan uf erde,
daz ist von got ein wirde, der mensch an himelrich zu got ie gerde.
und swer uf erde wunsches leben wolde,
der gert niht furbaz mere, denn daz er lang mit eren leben solde.
des was ich ie der gernde zu got mit staeter girde.
des was er mich do wernde. daz ist mir nu verwandelt in unwirde.
dar an di wisen sullen wol gedenken:
nieman kan uf erde guot, lip, wirde haben sunder krenken.
so werdiclichen schone het mich der hoehst besoldet.
iz wart nie kuniges krone mit so richen saelden baz vergoldet.
vor untugenden bin ich her behalten.
ey, lieber sun frimutel, wan soldestu solcher saelden lange walten!
du kanst der selden sinne mit tugenden nicht verliesen.
durch werder wibe minne muostu an dem libe schaden kiesen
und anfortas. ich vant iz an dem grale,
ein teil, doch nicht envollen. gesunt wart ich nie sint dem selben male!>
dise rede horten ritter unde frowen,
di sich ze jamer porten. an witzen und an triwen di verhowen
waerens noch gezalt, di des enbaren,
ob solcher jamer ruorte so werden lip, dem sis gebunden waren.
noch do er was in krefte, er gap in jamers vreise,
swenn er uz ritterschefte wunden fuort und alle di templeise,
di er vil dicke bracht uz grozer herte,
swenn er mit siner hohen kraft und mit ir helf den reinen gral erwerte.
sin kraft im was verswachet von alters uberlaste.
da zuo het in gemachet siechtuom gar zu einem vrouden gaste,
den er leit von leiden unverborgen.
nach clarissen und richauden pflac er staetes grozer riwe mit sorgen.
al siner clag der grozen wil in der gral ergetzen.
mit vreuden under stozen wart nu sin leit, daz er mit wirde setzen
solt den sun an siner stat so schone,
als er di schrift was lesende:< frimutel der sol hie tragen krone>.
und daz ein irregengel vor allem falsche waere
diu magt, der tugent ein engel, tschosian, so rein und saeldenbaere,
daz si den gral des ersten solde rueren,
zu tragene werdiclichen. daz kund im siner leide vil enpfueren.
der jamer hie gemeret wart tyturel niht starke,
wen er vant schrift geheret, der gral wer al der diet vor tod ein arke.
an swelchem tag und man den gral wer sehende,
di selben wochen umbe wer an im kein sterben nicht geschehende. -
< vrou aventiur ir krieget fur hoher meister brechen.
ich enweiz, ob ir uns trieget, sint daz min her walter kunde sprechen,
daz hulde gotes und guot und werltlich ere
in einen schrin icht mochten. di gebt ir grales diet und dannoch mere,
so daz si wunsch mit lebene da haben sunder sterben
und in der gral zu gebene daz hab, so wold ich immer gern erwerben
zum grale wesen vur alle kunichriche.> -
< ey, friunt von blienvelde, du sprichst mir zallen ziten vaereliche!
du wenst mich han gekrenket und dine witz gemeret.
ob dir nicht witze wenket, so wirt din seld wol tusentvalt geheret,
dann ob din houbt zem gral wer tragende krone.
so tuo nicht wan daz guote, daz arge la, so wirstu leben schone,
hoher und werdiclicher dann alle diet zum grale,
und wirst an saelden richer, und wert diu saeld an ende sunder twale.
der gral stet immer wol vor dir gevriet.
da von wirp nach dem grale zum hoechsten tron, des nam sich hat gedriet!
got vater, sun, der here geist vil ungescheiden
dir gebent iemer mere vreuden wunsch, den nieman kan erleiden,
der tusent jar gein einem tag verswendet.
sich, vriunt, dar soltu werben, so bistu grales iemer ungepfendet!> -
vil vreude wart nu tragende der alt und al di sine,
got lop mit wirde sagende, daz er in het erlost von klagender pine
mit dirre gabe riche und also tiure.
got und dem gral zu eren gab titurel mit witzen aber stiure
uber al der ordenunge den hohen und den werden.
sin witze riche zunge schuof, daz si zu gote besunder gerden
lang wernder kraft an sinem reinen lebene.
den vetern rechter lere si wir schuldich, hie daz selb zu gebene.
daz sint di patriarche, di lerent kristenliche.
den sin gebunden starche, zu lebene biten lang und seldenriche,
und den, di uns da scherment vor gerichte.
titurel der wise noch lere git mit seneclicher pflichte:
< min selde, diu hoch gezilte, min kuesch, min sin der staete,
und ob min hant durch milte oder in sturm ie hohen pris getaete,
daz sol nicht min junger art verterben.
ja muez al min geslechte immer ware minn mit triwen erben!
min kuesch und ouch min staete durch werder wibe gruezen
ie werden muost durchgraete. mit riwen sol man disen willen buezen.
wirt der wille sunder werk verderbet,
mich und al min kunne der wille wernder selden nicht enterbet.
ob uns der werden wibe gruoz di kuesche letzet?
gen werdicheit ichz schribe, mit milte, manheit si wir des ergetzet.
di zwei kunnen sich da nicht gevirren
dan mit dem tod aleine. anders kan iz nieman da verirren.
mir ist zu wizzen kunde, swen wibes gruoz enpfahet.
belibet ers ane sunde, daz im di kuesche mit der staete nahet,
also daz er gedanke nicht enpfindet,
di luterkeit da smahent, des kuesche wirt der engel schar gesindet.
die selben kuesche reine ist menlich herz wol tragende,
und habe diu werch gemeine der minne wol. daz bin ich, kint, iuch sagende:
zu rechter e sint wol diu wip erloubet.
ist er nicht anders gernde, der steten kuesche wirt er nicht beroubet.
ob daz geslechte mine wiplicher form entsebende
wirt in clarem schine, iz muoz doch staet und kuesche sin daz lebende.
mannes namen kan diu minne twingen.
umb disen kranken willen muezen si mit starker buoze ringen.
des grales herr sol luter, hel mit tugenden sin gereinet.
ey sun, vil lieber frimutel, du bist mir hie nu leider gar vereinet
al miner kinde uf erbeteil dem grale.
nu enpfach des grales krone und den gral, min sun der lieht gemale!>
mit vreud er wart gezucket und uf den stuol gesetzet.
ir truren wart verdrucket. an aller werdicheit vil ungeletzet
wart da frimutel in kuniges wirde.
sin kur nicht wider krieges vant, wan iz was nach wunsch ir aller girde.
des tages werdicliche gedienet wart zum grale.
uf die taveln riche fur den kunic satzt man in zemale.
daz geschach von handen var nach snewe.
swen di noch suln berueren, dem darf kein troum icht sagen von herter wewe.
von aloe der fiure was hundert do enzunde.
von arzenie kein stiure ist bezzer noch zu richer vrouden kunde.
tschosian und ir gespilen cleine,
von ir sten di lenge verswant ir kraft in rucke und in gebeine.
der alte wise erkande die selben not al wernde.
mit witzen er si mande, daz si der craft zum grale weren gernde,
wan sie dem gral da stuonden in der naehe.
sinem dienst zu werde mocht in erbieten nieman iht die smaehe,
der werden crefte mugende mit hilfe dienst zu liden.
daz was an im ein tugende. da muost etsliche sich von zuhten riden.
jugende wart nie groezer schade an libe
denn uber lanc gestanden bi starker diet, dem manne und dem wibe.
gedient hie wart nach eren uber al den palas riche
den minnern und den meren, ie dem man, darnach er sinnicliche
edel trank und ezzen kund erdenken.
kelnaeren noch den kochen truoc nieman haz, truchsezen noch den schenken.
sam ist in paradise mit hazze nieman lebende,
in wunsche werndem prise, darnach der mensch im selben hie ist gebende
spise der tugent hat einer me dann drizic,
ob er nach tugende sinnet. der wil in got ie wernde wesen vlizic.
zem gral ir vil gespiset wart mit dirre pfruende,
darnach der edel priset, etslicher drizic valt da hoeher stuende
dann etslich ander, ob manz gelten solde.
an fruoticheit, an tugende gelichent liut als sinter bi dem golde.
prodiscolar von gente, der spise gie manger irre.
blamentschier clarmente, zwiserat, in was ein lange virre.
dyamargariton, daz selb ich wene,
pliris, zinzoborate, di waren eteslichen da seltsene.
mit pardris und lampriden vil manigen da genuogte.
lorevus ouch da liden muoste not. etlichen andern fuogte
ein intestin uf einem kol erkrammet
mit assurelare. lat sin, der luete sin ist ungesammet.
ob da icht loter sazen zem gral und parat haten?
nein pfy, si huet verwazen! man solt ir etlich uf der hurde braten,
der in ir laster baelge recht erkande
und uberlast ir schanden. mit sunden meil man tet si von dem lande.
si sint ouch vromde geste zum vronen paradise.
durch sunden uberleste si muezen dem verfluochten schanden rise
undertaenich sin, der helle scherjen,
wan nieman lebt so reine, der sich loter schendens mug erwerjen.
ot sunder tugende niemen zum grale mocht beliben.
her dan si muosten schiemen. man sicht ir ouch zem paradis nicht schriben
zu den erwelten an des lebens buoche.
da werdent si vertiliget und hin gesant gen lucifer mit vluoche.
ob nu di werlt an spise nach wunsche leben solde?
iz ist nieman als unwise, daz er von torheit doch icht hungers dolde
der spise, di den lip alhie bewarende
ist. so nemet ouch bilde, wie diu werlde an witzen si nu varnde.
di spise in himel vrone ze wunsche lit der welte,
sit got mit sinem lone ist noch und was ie wol bereit zu gelte
in allen, di er luterlich erkande
in sinem dienste reine. wer ist nu dann an wunsche der gepfande?
der edel, reine, sueze, mit tugenden gar durch zundet,
wie er den sun hie grueze? dem wart kuniges orden baz gekundet.
er kunde in nie vor lieb zu vil geleren,
sint er zem grale was lesende, er muest von wibes minne gelucke reren,
und anfortas. in beiden was titurel nu sagende
den orden underscheiden, wie si zem grale wirde weren tragende
mit ritterschaft bi tempeleisen ringen,
und sich doch nicht vergahten. des bat er si vil dicke sunderlingen:
< des grales tugent hie von mir di wirt dir, sun, genennet.
der werden diet sol si von dir durch selde werden dicke hoch bechennet,
wie si mit selden hie und dort sin wesende,
und ordenung des grales. di wis in in der wochen eines lesende.
dem tempel wert erbowen, got und dem gral zu eren,
mit triwen unverhowen, solt du im alle sine wirde stetes meren
mit der pfleg, als ich sin da her pflegende
was der jar vier hundert. nu ist mir jamer kraft hie nider legende.
der priester cristen orden ist alle wochen sagende.
von got zu kunigen worden sint alle priester, wan si krone tragende
sint alumb di platten mit dem hare.
die platte heizet ein krone in latin, zeduete sunder vare.
priester hoher verre ist vil an ir gewalte
dann kunig hie uf terre. den ist gewalt nicht furbaz der bezalte.
gewalt des priesters kan zu himel dringen,
den sunder dar beleiten, ob er zu recht di buoze wil volbringen.
des grales kunigliche ist wol ein wip erloubet.
die andern al geliche solcher wirde muezen sin beroubet.
des priesters ist di kirch zer e aleine.
di kirch ist unser muoter: so gebirt er uns zu himel reine.
des kuniges stete reise ist hie vor bescheiden,
wie er gein sunder vreise striten sol und uns di sunde leiden,
als vil er mac. wir suln ouch selbe striten
gen den widerwarten, di uns da ane wigent zallen ziten.
dem gral zu herren zemende ist nieman tugende sunder.
kuesch tugend wis an dich nemende und wis an milt, an triwen menlich munder,
so kanstu hoher saelden niht verslafen.
und wirp mit guoten witzen, ob du von got nicht liden wilt ein strafen.
und swer den gral ist sehende, mit willen der gedanke
nach staeter minne spehende an ganzer kuesch, hie mit ist er der kranke
und muoz man in des tages wunden vinden,
ze verhe nicht verhowen. des achten tages mag er helm uf binden.
ist er aber gerende unkuesch des tages ziten,
so er den gral ist wernde angesichtes, so kan er nicht erbiten,
er wirt des selben tages verwunt so sere
zem tode oder sust zeverhe, daz er zem grale belibet sunder ere.
der gral dem ritter zeiget, sol er hie tragen orden.
gen wem er sich ie neiget, der ist mit eren samenunge worden
und sol hin an der fursten sedel sitzen.
di lere heiz dir schriben, so kan si niht vervallen von unwitzen.
in manger herten vreise bin ich gewesen zanger
houbtman der tempeleise. bi ritterschaft mac ich gesin niht langer.
min swert ist mir verkeret zeiner krucken,
daz bi der werden bruoderschaft hie vor uz helmen hiw di witen lucken.
du bist an diner krefte genoz der lobes richen.
diner ritterschefte mohten kunige, fursten nie gelichen,
di solchen pris an wirde kunden horden,
da also hoch gebluemet wurde under heiden, cristen ritters orden.
du macht mit ritters taete noch werde wip erwerben,
ob du der triwen staete in diner gehe an dir nicht last verderben.
uz der ritterschaft muost ich dich ziehen.
nu wer dich, sun, aleine, min kraft di wil uns beiden nu enpfliehen.
sun, gotes geb nicht vale din aht funf werder kinde.
di sint hoch bi dem grale ein vil selic werdez ingesinde:
anfortas unt trefizent der snelle,
ich mac geleben, daz ir pris wirt ob allem pris noch der helle.
din tochter tschosiane in ir herze besluezet
sulch tugent sunder wane, daz ir di werld an selden wol genuezet.
herzeloude hat den selben willen.
urrepans de tschoien lop mac der andern lop nicht gestillen.
din kunicliche crone si dir gebenediet
von dem, der uf dem trone sitzet und mich dicke hat gevriet
vor grozer not, in der ich was beslozzen
mit ritterschaft der starken, des mine kraft nu lange hat verdrozzen.
kuniclicher wirde wil ich mich dir verzihen
mit reines herzen girde. vil selden muez dir got da zuo verlihen!>
frimutel besaz do werdicliche
den gral ze muntsalvasche, daz ist ein wunsch ob irdischem riche.
der het mit richem sinne zwo tochter von den jaren,
daz si gein hoher minne vollekomen an hohen vreuden waren.
tschosianen minne schone gerte
vil kunig uz mangen landen, der man doch einen fursten sit gewerte.
sint disiu mere erklungen in wite lant die virre
von disen meiden jungen, ir werdicheit gie siffen groz nicht irre.
di richte wart iz fur sich in der kunde
gelich dem valchen nemende, swenn er in hoech enpfaehet veder zunde.
solch meide rich geruemet di werlt vant nicht an prise,
mit werdicheit gebluemet sam wunschel ruoten wurz uz paradise.
der bluomen warn ir wengel uber flucket,
der bluenden epfel sueze wurden in ir busem hoch gedrucket.
nicht wan der sunnen blenken wil ich ir vel gelichen.
so werde vrucht bekrenken wolt ich ungern. ich hiez in naher strichen,
swer gen harme vel ir keln nicht meze
und ir hende gen snewe. ich wen, er guoter sinne gar vergeze.
dem sardonix gefiuret gelich ir munde brunnen.
vil kunige hoch getiuret vorsagt man tschosian und wolt ir gunnen
uz katelangen einen fursten richen.
der mocht an lop, an eren, an der geburt den kunigen wol gelichen.
kiot der furste uz erkorn erwarp do tschosianen.
schoener magt wart nie geborn sint noch e, bi sunnen noch bi manen.
ouch het er manger tugende genozzen.
sin lip was hoher koste und menlicher tat gar unverdrozzen.
si wart im bracht vil schiere und richlich enpfangen.
der kunic tampuntiere, sin bruoder, kom ouch zu katelangen.
vil richer fursten ungezalt da waren.
so kostlich hochgezite gesach noch nie kein man in mangen jaren.
kyot, des landes herre, manheit pris erworben
het nahen unde verre und was an milt, an wird vil unverdorben.
swa man hurticlichen solde striten,
da kunder werdiclichen gezimieret durch der wibe lon wol riten.
gewan ie fursten kunne lieber wip, der dolde
vil herzenlicher wunne, also diu minne an in beiden wolde.
owe des, nu nahet im sin truren!
sus nimt di werlt ein ende: unser aller sueze muoz zu jungest suren.
< wa hin, vrou aventiure? wem lat ir disen tempel
so rein und so gehiure und den gral, der aller tugent exempel
ist, da man und wip an selden richent?
ir welt zu andern meren, di sich disen meren nicht gelichent.> -
< friunt, ich bin hie varende nicht wan in dinem geleite,
swie daz du gen mir sparnde bist din kurteise und din werdicheite.
wiltuz zallen ziten uf mich ziehen?
swa du mir schaden pruefest, da siht man dich gewinnes halben schiehen!
ich var di rechten strazen, di da di werden minnent,
di sich der rechten mazen gen stetikeit an selden wol versinnent.
du tuost mir, sam ich stelen well und rouben.
waz dann, var ich gen strite? der schade get uf heidenschaft di touben.> -
< da wirt ouch schade geteilet, dem toufe hoch zu klagene.> -
< swer mich darumbe meilet, so het ich swerer burde vil zu tragene.
hazt mich ieman des, ich waen, er sundet.
min schulde ist ringe wegende, des wirt ouch selten hus von mir enzundet.> -
in rechter zit der maze sin wip in wert eins kindes.
so mich got erlaze in minem huse solches ingesindes,
daz ich also tiure mueste gelten!
di wile ich han di sinne, so wirt sin von mir gewunschet selten.
tschosian di clare, di suez und ouch diu staete,
gewan mit todes vare ein tochter wert, diu vil der selden hete.
an der wart elliu magtlich ere erstanden.
si pflac so vil der triwen, die man noch von ir sagt in mangen landen.
des fursten leit hie gebte mit lieb ein underscheiden.
sin junge tohter lebte, ir muoter tot, daz het er an in beiden.
tschosianen tot half im uz borgen
di flust an den vreuden und immer mer gewin an grozen sorgen.
nicht jamers wart geratet, do man si gap der erden.
si muost e gearomatet und vil rich gebalsmet schone werden,
durch daz man muoste lange mit ir biten.
vil kunige unde fursten kom zu der lichleg an allen siten.
kyot het katelangen von kunic tampuntiere,
dem bruoder sin, enpfangen, der da truoc di kron ze pelrapiere.
siner kleinen tochter bat erz lihen.
do begunder sich des swertes, helmes und des schiltes gar verzihen
manfilot dem fursten, herzogen von arbusie.
der kunde mit getursten werben als vor zageheit der vrie.
der was ouch tampuntier sin lant uf gebende,
der sich darumbe stalte beid gen zorn und ouch gen jamer lebende.
manfilot was sehende an sinem bruoder leide.
der wart im phlichte jehende, daz wart ein sure, bitter ougenweide.
er schiet ouch mit jamer von dem swerte,
daz er da werder minne noch tjoste durch pris nicht engerte.
sigune wart mit toufe daz kint alhie genennet,
di mit so tiurem koufe ze richem gelt ir vater het bekennet,
wan er wart ir muoter durch si ane.
di sich von erst lie rueren der gral zu tragene, daz was tschosiane.
tampuntier hin fuorte sigunen di vil cleinen.
mit jamer sich hie ruorte, do kiot si kuste, michel weinen.
kondwiramurs lac dannoch an der bruste.
di zwo gespilen wuochsen an prise mit gewinne sunder vluste.
tampuntier mit lebene dem tode muost verzinsen.
ein bezzer pfant zu gebene het er niendert groz gen einer linsen.
pelrapier nu erbet uf kardiezen.
kondwiramurs di claren der vreuden vlust mit jamer kunde erdriezen.
der wart bestatet schone. kardiez der edel, clare
in brubarz truoc di crone. daz was darnach in dem vumften jare,
daz sigune wart alda behalten.
nu muosten sie sich scheiden, di jungen zwo gespilen, nicht di alten.
si hiezen wol di jungen der jar und gris der tugende.
gesaget noch gesungen wirt nimmer mer von also suezer jugende
also kondwiramurs und ouch sigune.
mich dunkt, daz ir geburte wer in der hoehsten zit der sterne lune.
ir natur complexio getempert und gemezzen
mit elementen was also, daz rechter forme wart da nicht vergezzen
ze wunsche wol nach hochgelobtem prise,
also daz in nicht gebrach wan vite lignum obz uz paradise.
vrou selde mit ir sinnen ir leben het besorget.
vil tugent an in zu minnen was uf si versigelt und verborget.
zuht, scham, kusche, maze, triwe, milde,
bescheidenheit, gedulde wart in nie biz an ir ende wilde.
bi den selben jaren was kastis erstorben.
der het di suezen, claren herzeloud uf muntsalvasch erworben.
kanvoleis gaber der vrowen schone
und kingrivals. zin beiden truoc sin houbet da vor vursten krone.
die wil man herzelouden von muntsalvasche brachte,
kastis mit richen gauden der hochgezit in kanfoleis gedachte
mit kunigen und mit fursten edel, riche.
di hochgezit verwandelt wart in ein bevilde jemerliche.
der tot in sus verzihen kund herzelouden zu wibe
und gahmureten lihen an sinen arm mit magetlichem libe.
iedoch wart si do vrowe zweier lande,
des werden frimuteles kint, daz man von muntsalvasche dar besande.
der waleise kuniginne nu an sygunen dahte.
si warp mit allem sinne, daz man sir von brubarz aldar brachte.
kundwiramurs begunde sere weinen,
daz si der grozen liebe und der geselleschefte solt vereinen.
kyot der vreuden weise sin tochter wolte bringen
von brubarz gen waleise. kintlicher, suezer jamer gunde twingen
kundwiramurs, so sigune von ir wolte.
si gebart so senicliche, daz man noch kint darumbe tiuren solte.
si fuor gen katelange, sygune diu seldenriche.
do entwelte si nicht lange, unz si wart bereitet werdicliche
nach fursten kindes wis vil richer zierde,
als iz kyot wol kunde, wan er bekant wol riche kondiwierde.
daz kint sprach:< liebez veterlin, nu heize mir gewinnen
von richer zierde vollen schrin, der tocken vil, so ich nu var von hinnen,
so bin ich zuo der verte wol berichtet.
zu minem dienste gernde sich manic ritter werdiclich noch pflichtet.> -
< wol mich des werden kindes, noch wirde also versunnen!
got muez dir des gesindes in katelang vil jar mit dienste gunnen!
min sorge slefet, swenn din saelde wachet.
wer swarzwalt hie zu lande, der wurde zu scheften gar durch dich gemachet.>
do man daz kint nu brachte der kunigin zuo waleise,
ir triwe des gedachte, wie iz der werden muoter was ein weise,
und si des vater werdicheit erkande.
daz macht ir fundamente der liebe, di si gen dem kinde wante.
kiotes kint sygune sust wuochs bi ir muomen.
fur meien blickes lune kos man die mait bi tou nazzen bluomen.
uz ir herzen bluote seld und ere.
kumt si gen lobes jaren, so wil ich noch ir lobes kunden mere.
swaz man an magt, an wibe zu wunsche kan gemezzen,
an ir suezem libe wart des niender siden groz vergezzen,
si reine frucht, durchluehtic, valsches ane.
selic si diu muoter, diu si gebar! daz was tschosiane.
nu pruefet an der staeten, der claren mait sygunen:
do sich ir brustel dreten, und ir reid val har begunde brunen,
do huop sich in ir herzen hochgemuete.
si chunde loblich stoltzen, und tet daz doch mit wiplicher guete.
nu sul ouch wir gedenken herzelouden der reinen.
di kund ir lop nicht krenken. mit warheit wil ich di lieben meinen,
si ursprinc aller wiplicher eren.
si kunde wol verdienen, daz man ir lop muost in den landen meren.
mait und witwe in jugende was kint frimutelles.
swer bi ir zit von tugende sprach vrowen lop, do hal ir lop vil helles.
daz vuor di virre hin in mange riche.
ir werde minn verdienet wart vor kanvoleis mit speren hurticliche.
sus pflac si beider orden, magt und witwen tuomes.
ir werdicheit sich horden kund also, daz man ir jach des ruomes
an richeit, an geburt, an liehtem male,
durch luehtik aller tugende und selicheit, uf gerbet von dem grale.
wie schiet der eren riche gamuret von belakane,
und wie werdicliche er erwarp di swester tschosiane,
und wie er sich enbrach der franzoisinne,
des wil ich hie geswigen und sagen iuch von kintlicher minne.
anflisen zu ougenwunne ein kint was verlazen,
erborn uz fursten kunne und der art. daz muoste sich ouch mazen
aller dinge, da von pris verdirbet.
swenn alle fursten werdent geborn, ir keiner baz nach prise wirbet.
do gamuret durch minne enpfie den schilt anflisen,
di werde franzoisinne im lech daz kint. daz mueze wir noch prisen.
daz erwarp sin ware kindes sueze,
dirre aventiur ein herre. iz ist recht, daz ich kint durch in grueze.
daz kint sich do nicht sparnde was mit dem anschevine.
der was zun heiden varnde, zem baruc hin gen alexandrine.
ze kanvoleis braht erz her wider danne.
swa kint genendikeit erspehent, da ist ir helf, und werdent si zu manne.
swer liehte swerte blicken sicht und helme schroten,
daz lert vil mangen schricken, daz er varwe vehet nach den toten,
ob er iz di virre wer an sehende.
an manheit di geherzten, daz werdent, di von kinde not sint spehende.
di cleinen und di grozen, di jungsten und die ersten
werdent des verstozen. diu aventiur wil fur si alle zem hersten
ditze kint zevogte nemen aleine.
den lat iu nicht versmahen, swie er noch si an witze, an jaren cleine.
sin art an prise di ganzen wil ich ein teil benennen:
von graharz gurnemanzen, des kindes ene isen kund zetrennen.
des pflac er wol mit tjost ze manger hurte.
da hiez sin vater gurzegrin. der lac tot durch tschoidelakurte.
mahede hiez sin muoter, ekunates swester,
voit einer pfalzen guoter, benant vil rich zer starken perbester.
selbe hiez er tschinotulander.
so hohen pris nicht werben bi siner zit kunde einer noch der ander.
daz ich sun gurzegrien nicht fur sigunen nande,
der suezen, valsches frien, daz was da von, daz man ir muoter sande
uz der pflege von dem reinen grale.
des muost ich si vurzucken und ir geslechte wert, daz liecht gemale.
wan alle diet des grales sint di uz erwelten,
hie saelic, vri helle males, und dort zem steten prise di gezelten.
da quam sygune von dem selben samen,
der wart von muntsalvasche geset, den sit di heilhaften namen.
swar des edeln samen kraft wart bracht zuo dem lande,
der was an prise berhaft. in viel gar ein schur uf di schande.
da von kanvoleis ist verr bekennet.
des warts in mangen zungen all der triwen houbetstat genennet.
owol dir, kanvoleise, wie man sprichet diner stete
von suezer lieb kurteise, di sich uf dir hebend ist nicht spete
mit werder minne vruo an zweien kinden,
daz alle di werlt enmohte ir truopheit dar under nie bevinden.
gamuret mit wirde hoch di kint bi ein ander
in siner kemenaten zoch. der sueze, clare tschinotulander
dannoch was nicht stark an sinem sinne,
und wart iedoch beslozzen in bant sin herze von sygunen minne.
we, daz si minne niht verbirt so tump gen sulcher angest!
swa jugent sus begriffen wirt mit ir strite, da wert si aller langest.
ob dannoch diu minne jugend bindet
mit kreften unberoubet, in alter si der krefte nieman vindet.
ey minne, diner krefte rat, waz toug der under kinder?
wan einer, der nicht ougen hat, mocht dich spuren, gieng er also blinder.
minne, du bist also manger slachte.
alle schriber nicht volschriben mohten al din art und ouch din ahte,
sit man di religiosen beswert in der minne
in kloster und in klosen, daz si sin gehorsam mit ir sinne
manger ding, di si doch leistent kume.
minne twinget ritter under helm, minne ist vil enge an ir rume.
begriffen hat der minnen klus daz smal unde daz breite.
minne hat uf erde hus, zu himel rein vur got ist ir geleite.
minne ist allenthalben wan zer helle.
di starke minne erlamet an ir krefte, ist zwifel ir geselle.
ane wankes lune und zwivels, di beide,
was di magt sigune und tschinotulander gar mit leide.
da was di starke liebe zuo gemenget.
ich sagt iu von in wunder kintlicher minne, wan daz iz sich lenget.
ir schamlich zuht gebaren und diu art ir geslechtes,
( luterlich si waren uz minne erborn) di twanc si ouch ir rechtes,
daz si vil tougenlich ir minne halen,
so lange, daz si an libes clarheit und an herzen sich verqualen.
der talfin an der witze kraft moht wol sin vil wise
von manger suezen boteschaft, di diu franzoiser kunigin anflise
bi im enbot dem werden anschevine.
di warp er unde wante vil oft ir not. nu wend ouch si di sine!
tschinotulander vil dicke wart des innen.
an gamureten vander, wie wol er sprechen kund uz guoten sinnen
und wie er sich von kumber kunde scheiden.
des jahen im hie di kristen, daz selbe taten dort die werden heiden.
all di minne pflegende sin und minne an sich leiten,
di hoeren magetlichen pin und von manheit not mit arebeiten.
da von ich dise aventiwer kunde
dem rechten, der durch herzen liep und minne kraft ie seneder not enpfunde.
uz graswalde den fursten di minne des gemande,
daz er mit getursten di vorchte brach und muotes rich ernande,
so daz er sprach:< sigune, helfe riche,
nu hilf mir, maget sueze, von sorgen groz, so tuostu helfeliche.
ducisse aller zuchte, nu la mich des geniezen,
sint du von werder vruchte bist geborn, die nie kund verdriezen,
si weren helflich an der minne lone,
daz iz ir pris gemerte. gnade, vrowe, des selben an mir schone!> -
< ey beamis der mine, sprich, waz du meinest.
la hoeren zucht di dine, ob du des willen so gen mir vereinest,
daz din clagende bet dich mug vervahen.
du enwizzest recht di warheit, so solt du dich gen mir nicht vergahen.> -
< vrou, swa genad ist wernde, da sol man si suochen.
genade ich von dir gernde bin, des sol din guete mir geruochen.
werdiu gesellicheit stet wol den kinden.
unwirde ist ungenade, da kan di rechten genade nieman vinden.>
si sprach:< du solt din truren so durch troesten da kunden,
da man dich baz gemache vro danne ich, anders kanstu dich versunden,
ob du gerst, daz ich dir kumber wende.
wan ich bin ein weise, miner mage, luete und land ellende.> -
< ich weiz wol, luet und lande bistu ein groze vrowe.
ich ger niht sulcher pfande, wan daz din herze mich durch ougen schowe,
also daz iz den kumber min bedenke:
nu tuo der minn ir rechte, e si beiden uns di sinne krenke!>
si sprach:< der also minnet, daz sin minne ist gewaere,
und minne als ich gewinnet, als liep du mir bist und ie were,
ob minn und liep ein ander icht bekennet,
so bistuz, waen, die liebe, und bin ich licht di minne genennet,
sint dich gedanke mine in liebe kunnen sliezen
zu vreuden noch zu pine. der beider wil mich nicht durch dich verdriezen.
swie doch von uns genennet wirt di minne,
so wizze, daz ich erkande nie werder minnen flust noch ir gewinne.> -
< vil sueze, valsches ane, mit balsem uber gozzen,
der minn du lebst in wane, ob du mich treist in herzen unverdrozzen
mit ganzer liebe stete sunder wanken,
als mir din munt ist jehende, daz ich dir si beslozzen in gedanken.> -
< tschinotulander, ich ger nicht wan des einen.
so nimstu rede ein ander, der sich min witz an minn nicht mak vereinen.
minne dunket mich ein nam gehiure.
ob si mir wer bekennet und wer si min, ich geb si dir zustiure.> -
< des kan ich, werde jugende, niht gahes dich bescheiden.
minne bedarf wol tugende. swer mit hohen saelden sich wil kleiden,
der muoz di rehten minne wol bekennen.
begerstu vreuden stiwer so muoz man dir di minne zu kunde nennen.> -
< ist minne ein si oder ein er? mahtu mir minne bedueten?
und sag mir, wes diu minne ger. ob si mir kumt, wie sol ich si getrueten?
muoz ich si behalten bi den tocken?
und vlueget minne zu handen oder ist si wilde? ich kan si wol gelocken?> -
< minne ist ein si, minn ist ein er, swer minne kan erkennen.
di minn ein di, di minn ein der, also hoer ich si di wisen nennen.
dirr zwei dink ist doch keim dink nicht mere.
minn ist mit gewalte uber kreftik gar und uber here.
ein die, ein der die minne, also hoer ich ir sprechen.
ir nam nach vrowen sinne kan sich also bruchen unde brechen.
und ist amor geheizen nach den herren
und minn, ein si, nach vrowen. sus kan diu minne slichten unde werren.
ein si, ein er, mit kreften vrunic, waz wunders kan diu minne!
si vrow, er herre, amor, der kunic, und minne, ein vrou, gewaltik kuniginne!
wan si kunige und kuniginn betwinget.
swaz luftes, erde, wazzers lebt, daz allez nach der minne hulden dringet.>
die sueze in kindes wise sprach vil wol versunnen:
< pfligts der wunschelrise oder badets sich in dem juncbrunnen,
daz si beide vrowe ist und herre?
macht du mir daz beweren, so gefriesch ich nie kein wunder merre.> -
< si mac licht wol ein vogel sin, sprinzel, turteltube,
galander, nachtigal, merlin, kungel, sitich, ane veder strube.> -
< ists ein schapel, furspan oder spiegel?
ein gugel oder ein toren kap? ich furcht, iz si der tumben toren triegel.> -
< vrou, di minne kan wilden, fremden und heimlichen,
bilden und unbilden an kinden, alten, armen und an richen.
si wandelt sich alsam ein goukelschibe.
nieman lebt so wise, der ir lune biz an daz ende schribe.
diu minne hat ie gerungen mit vrowen und mit mannen.
di minne kan den jungen, den alten also schuzlichen spannen,
daz si mit gedanken sere schuezet.
si triffet ane wenken, swaz loufet, kruechet, vliuget oder fluezet.
kintlich witze gesuezet di minne erkant von maeren.
di minne gedanke gruezet. daz mac ich mit ir selbe wol beweren.
des betwinget mich diu starke liebe.
min herz verstilt mir vreude und varwe clar. iz entochte einem diebe.> -
< tschinotulander, mich twingent ser gedanke.
swenn wir nicht sehn ein ander, so bin ich an vreuden di vil kranke,
unz ich dich aber tougenlich erblicke.
sust trur ich in der wochen niht zeim mal, iz geschiht mir alze dicke.> -
< so darftu, sueze, reine, der vrage nicht von minne.
sunder vrage, ich meine, wirt dir kunt ir flust und ir gewinne.
sich, wie di minne uz vreude in sorgen werbe.
tuo der minne ir rehte, e di minne in herzen uns verderbe!>
si sprach:< und kan diu minne so in di herze slichen,
daz man noch wip mit sinne, noch mait nicht ir snelheit mac entwichen.
weiz aber ieman, waz di minne richet
an lueten, di niht wurben ir schaden, daz si den ir vroude brichet?> -
< si vert gewalticliche gen tumben und gen wisen.
iz lebt so kunsteriche nieman, der ir wunder kunne vol prisen.
des sull wir beide nach ir helfe kriegen
mit unvergezzner truteschaft. minne kan mit wanke nieman triegen.> -
< die edel minne wol gestalt sol ander kraft erzeigen,
denn daz ich geb in din gewalt minen vrien lip dir fur eigen.
mich hat din jugent noch niht recht erarnet.
under schiltlichem dach muostu mich dienen. des bis vor gewarnet.> -
< frou, so wizze, swanne min kraft mach wapen leiten,
min lip dar unde danne wirt gesehen in suezen, suren arbeiten,
daz min dienst nach dinen hulden ringe.
ich wart in diner helf geborn, nu hilf mir so, daz mir an dir gelinge!>
ditz was ein anegenge der kinde geselleschefte.
zuhant darnach unlenge pompeirus hin fur baldac mit krefte
sine starke hervart het gesprochen
und ypomidon, der werde. von dem wart manic roerin sper zubrochen.
gamuret der milde des endes vil tougen
mit sin eines schilde kert, und het doch groze kraft an lougen,
wan er pflac wol drier lande krone.
diu minne jagt in an den re, den enpfienc er von ypomidone.
tschinotulander vil leide was zer verte.
sigunen blic, der glander, und ir minne im al sin vreude werte.
doch schiet er von danne mit sinem mage.
daz was sygunen herzen not. in riet diu minne uf des trurens wage.
der junge furste urloup nam zer maget tougenliche:
< wie gelebt ich zit so lobesam, daz din minn an vrouden mich geriche?
vil lichte mak der tot uns e gescheiden!
nu wunsche mir geluckes, sueze magt, wan ich muoz in di heiden.> -
< vil lieber vruent, ich bin dir holt. nu sprich, und ist daz minne,
so bin ich gernde dinen solt mit wunsch ot immer me nach dem gewinne,
der uns beiden hohe vreud erwerbe.
iz brinnent alle wazzer, e diu liebe minhalp verderbe!>
vil liebez liep beleip alhie, werdez liep fur dannen.
gehoeret wart uf erden nie von wiben noch von maenlichen mannen,
di sich herzenlicher kunden minnen.
des wart sit an sygunen bi der linden parzifal wol innen.
gamuret uz kingrival huop sich dan verholne
von magen, mannen sunder twal. den allen was sin vart di verstolne.
wan zweinzik kint von hoher art kurteise
und ahzic werder knappen zu siner hant er im erwelt zer reise.
funf schoene ors und goldes vil, von azagouc gesteine,
im volgte uf der verte zil mit sinem schilt, ander schilt deheine.
durch daz solt ein schilt geverten kiesen,
daz im heiles wunschte ein ander schilt, ob dirre kunde vliesen.
sin pantel wart verkeret. von zobel ein anker tiure,
des wart sin schilt geheret. also in recken wise fuor der gehiure,
hie vor so kostebere und lobes riche.
dar under nimt er ende vor baldac mit tjoste hurticliche.
ze herzelouden urloup nam gamuret, der werde.
so gar der triwe ein bernder stam wirt nimmer mer geborn uf al der erde,
noch getriwer wip, als si bescheinde.
von ir zweier scheiden wart jamer, den vil ougen sint beweinde.
do sprach er durch ir weinen:< vil liebez wip, din ere
bevilh ich got, dem reinen!> er gesach si leider nimmer mere.
si bevalch in got mit mangem sueften tiefen.
ir herze seit ir kunftig not. ey, waz trehen von ir ougen liefen!
gamuret di reinen troste guetlichen.
er sprach:< du solt nicht weinen. in einem halben jare sicherlichen
kom ich wider, let mich got bi libe.>
des trosts ir sorg ein teil entslief. sus schiet er von dem wiplichen wibe.
des was si uf gedingen etwenne vro, doch selten.
si kund mit sorgen ringen. des muost ir triwericher lip engelten.
sin ubervart ir herzen kom ze unheile.
von sinem tod ir vreude starp. man gesach si nimmer vro noch geile.
ir minne, di herzenliche, was worden noch nicht vremde.
si was der liebe riche. im gap di edel kuniginne ein hemde,
blank siden, also iz ir blenke ruorte.
iz ruorte ouch etwaz brunes. den puneiz fur baldac er iz fuorte.
der bewegen alles pines gen heidenschefte kerte,
der werde sun gandines, durch den man wazzers vil uz ougen rerte,
do man horte, wie sin vart nam ende.
sin pris wirt nimmer mere getoufter diet noch heidenschaft ellende.
si muezen in erkennen, er mac da niht veralten.
von during dem genennen man eren jach, di wunsches kunden walten,
swa man hort von sinen genozen sprechen,
di vor im hin gescheiden sint. wie kund sin lop so verre fur si brechen!
daz red ich wol mit warheit und niender nach wane.
nu sagen sine wirde breit, des fursten junc, ich mein, uz graswaldane,
wie den sygune twank, sin kuesch amie.
si zoch im vreud uz herzen als uz den bluomen zuecht di suez die pie.
sin liepliche siecheit, di er truoc von der minne,
sin hochgemuete gar versneit an steticlicher vrouden gewinne.
daz twank den grahardois vil manger pine.
er dolte sanfter sterben als gruzegrin von monabogrine.
wirt mer hurt mit tjoste von sper brechens krache
durch schilde braht mit koste von siner hant? zu solchem ungemache
ist er zu kranc, swie stark in minne krenke
und sin gedank nach liebe unvergezzenlichen so gedenke.
swenn ander kint, di jungen, zu veld oder an strazen
punierten unde rungen, durch senede not so muoste er daz lazen.
minne in lert an steten vreuden siechen.
swa kint niht mugen uf sten, da muezens erste an den benken kriechen.
nu lat in hohe minnen, so muoz er hoch gedenken,
nach hoher wirde sinnen, wie im kunne valscheit verkrenken
sin werder pris in jugent und in alter.
ich weiz den fursten, solt erz lernen, man lerte einen pern e den salter.
tschynotulander het der noete vil verborgen,
e daz der werde gamuret inne wart der helbaeren sorgen,
daz sin nehster mac sus rank mit kumer.
er qual durch di wochen zaller zit, den winter und den sumer.
von angeborner, hoher art sin wunschlich geschicke,
sin vel, di liehten ougen zart, und swa man kos des antlutzes blicke,
daz schiet durch not von luter varwe glanze.
des twank in durkel wenken nicht, niwan staete liebe, di ganze.
gamuretes witze vil sere was betwenget
von der minne hitze. wan im het ir asang besenget
sin luter vel, daz iz im truoben kunde,
wan daz er minne helfe bekant und ouch ir twingeliche stunde.
swie listic si diu minne, si muoz sich enblecken.
swer gen ir spehende sinne treit, da kan ir kraft sich nicht verdecken.
si ist ein winkelmez, hoer ich si zihen.
si entwirfet unde stricket waeher danne spelten oder drihen.
gamuret den selben pin erkant und all die swere,
daz der junge talfin uz graswald was vreuden also lere.
er nam in sunder uf daz velt von strazen:
< wie vert sus anflisen knab?> sprach er,< sin truren kumt mir nicht zemazen.
ich trag di waren pflichte gelich diner pine.
roemisch rich zu nichte mir waer, und atmerat der sarrazine,
di mochten mit ir richeit nicht erwenden,
swaz dich an vreuden twinget. daz muoz ouch mich an allen vreuden pfenden.
ich spur an dir der minne pflicht zu groz mit all ir lage.
hilstu mich diner tougen icht? sit daz wir sin so nahen gemage
und beid ein verch von ordenlicher sippe,
baz dann von der muoter, di da wuochs uz stelhaftem rippe.
hilstu mich diner tougen baz? da mit ist al geseret
min herze, daz din herz ie was, und hat sich din triwe geuneret,
ob du mir so groze not entwildest.
daz zimt nicht diner staete, ob du so wanklich gegen mir unbildest.>
dem werden anschevine sult ir des wol getrowen,
daz er dem neven sine vil gerne half mit triwen unverhowen.
er sprach:< wie hat din antlutz sich geloubet
der sunnen varwen blicke! di minne an dir sich selben gar beroubet.>
daz kint sprach vorchticliche:< so si min gedinge,
daz din helfe riche und ouch din zorn mich da von icht dringe.
ich hal durch zuht vor dir al minen smerzen.
nu muoz ich dir sygunen nennen, diu hat gesiget an minem herzen.
du macht wol ringen mir di bant des lastes ungefuege.
nu wis der franzoisinn gemant, ob ich da mit dir iht sorgen truege?
gib mir werden trost, nim mich uz krenken!
so swer ein lew in slafe nie wart als min wachendez gedenken.
ouch wis gemant, waz lande und mers ich mit dir striche.
me liebe mich des mande, dann ich durch aremuot von heim entwiche
und anflisen miner werden vrowen.
des sol ich alles geniezen. nu la din helfe, herre, an mir schowen!
du macht mich wol entstricken uz slozlichen banden,
sol immer schilt erblicken ob mir under helm in vremden landen.
mak da min helflich hant nach prise ringen,
so wis min vogt di wile und ner mich vor der mait sygunen twingen!> -
< ey kranker knab der krefte, waz waldes e muoz swinden
von dir mit ritterschefte, soltu der ducissen minne bevinden!
wan ir minne ist teilhaft ordenliche.
si erwirbet e mit ellen der selige danne der zagehafte riche.
doch vrew ich mich der hoehe, al dar din herze stiget.
nie boum von stam der zoehe mit esten wart so lobelich gezwiget.
si luehtik bluom in walde, uf heide, an velde!
hat dich min suezez muemel betwungen, so wol dich der lieben melde!
saf minneberndem rise, ursprink minnen bluete!
nu erbarmet mich anflise, di dich mir lech durch ir wiplich guete
und zoch dich recht, als ob si dich gebaere,
und het dich an ir kindes stat als liep du ir noch bist und ie were.
sigunen muoter an prise was in dem geruefe,
daz got mit kunste wise, mit willen wol ir clarheit geschuefe.
tschosianen blic, der sunnenbaere,
den hat sigun, kiotes kint. des jehent ir bekantliche mere.
kyot, der pris bejagende in scharflicher herte,
der ist nu jamer tragende. tschosianen tot im vreude werte.
ir beider kint ich hie mit warheit grueze:
sygun uf sigehaftem wal, da man welt meide kuesch und ir sueze.
di dir hat an gesiget so, sol sigenuft erstriten.
mit dienstlichen triwen ho wil ich des willen nu niht langer biten,
in din helf bring ich ir werde muomen.
sigunen glanz din varwe erblueen sol nach bliclichen bluomen.> -
< owe sigun, di clare,> sprach tschinotulander,
< du gist mir hitz furware mer dann der agrimont dem salomander,
der zallen ziten lebet in dem fiure!
danne sueze diner varwe, so duhte mich, du werest ungehiure.>
gamuret den suezen bat al sin truren lazen:
< si sol dir senftez gruezen bieten, daz dir baz noch kumt zemazen.
du solt alsus nicht quelen in solcher swere.
durch mich und durch sigunen bis wol gemuot bi lueten vreudebaere!>
der talfin sunder riwe begunde also nu sprechen:
< mir wil din hohe triwe aller sorgen bant vil gar zebrechen,
sint daz ich mit dinem urloube minne
sigunen, di mich roubet an vreuden und an vroelichem sinne.>
er mocht sich, ob er wolde, vil hoher helf vermezzen,
der da vil kumbers dolde. nu sull ouch wir der noete nicht vergezzen
an kyotes kinde und tschosianen.
di het an senedem kumber teil und muost sich aller vreuden anen.
di furstinn sigune vil sere was betwungen
mit starker minne lune het ir gedank vil lang unsanft gerungen,
daz siz vor ir muomen helen wolde.
di kunigin wart innen mit herzen schricke, waz sigune dolde.
recht als ein towik rose var, alnaz von der roete,
wurden ir di ougen clar, und allez ir antlutz enpfant der noete.
iedoch so kund ir kuesche nicht verdecken
di kintlichen liebe, daz si qual nach kintlichem recken.
di kuniginne sprach mit zuht durch wipliche triwe:
< owe tschosianen vruht, ja het ich vil manic ander riwe,
der ich pflac hin nach dem anschevine!
nu wehset in minem herzen ein niwer dorn von diner grozen pine.
an landen und an lueten, sprich, waz dir werre?
ob dir si trost der trueten und aller miner mage so verre,
daz du deheiner helfe maht erlangen?
war quam din liehter sunnen blic? wer hat den verstoln dinen wangen?
ellende maget schone, nu muostu mich erbarmen!
bi drier lande crone sol mich nieman nennen wan di armen,
ich gelebe danne, daz din kumber swinde
und ich di rechten maere der warheit aller sorgen din bevinde.> -
< so muoz ich mit der vorchte pflicht di warheit dir kunden.
hastu mich dest unwerder icht, so kan din zuht an mir sich versunden,
sint ich mit nichte kan da von gescheiden.
wis mir genaden riche, suezez muemel, daz zimt wol uns beiden.
got lon dir, selden riche! swes muoter ie ir kinde
mit zarte minnicliche erbot, di selben triwe ich an dir vinde
mit stete ganz, ich arme, vreuden kranke.
du ergetzest mich ellendes. diner wiplichen guete ich des danke.
din rat, din trost mir bieten sol helfe rich und hulde.
kanstu dich triwe nieten, sint ich algernde nach fruende kumber dulde
und vil quelhafter not? daz ist unwendik.
er kuppelt min wilde gedank an sin seil, al min sin ist bendik.
iz wart uf mer geworfen nie uz koken noch uz kiele
ein anker also swer, der ie zetal durch wac so tiefe geviele,
als min herz in jamer ist versenket.
iz nert ein clein gedinge, daz iz vor tode alsam ein hase wenket.
ich han min abent schowen uz venstern uber heide
und gen den liehten owen nach liebem fruende spilnder ougenweide.
dazt gar verlorn. er kumt mir al ze selten!
des muezen mine ougen fruendes minne mit weinen tiure gelten.
uz venster sunnen glesten gen ich an di zinnen
und warte osten, westen, ob ich des iender mochte werden innen,
der min herze lange hat betwungen.
man mak mich vur di senden alten zelen, und nicht fur di jungen!
uf einem wilden wage var ich dann ein wile.
der warte setz ich lage verre me denn uber drizic mile,
ob ich mochte gehoeren solche mere,
daz ich durch minen suezen, claren, jungen friunt sus not enbaere.
war kom min spilnde wunne guot? wie ist sus hin gescheiden
uz minem herzen hoher muot? ein owe muoz volgen uns beiden.
daz sine wold ich gerne fur in liden.
ich weiz wol, daz in wider jagt sende not, swie lang er mich kan miden.
owe, swenn ich entslafen bin, so kumt er mir vil dicke,
so bringt er in daz herze min di vil suezen, minniclichen schricke.
so wirt erniwet aber min altez truren.
uf min vlustlich sorge moht man vur sturme einen turen muren!
owe, sin kumft, sin werder gruoz ist leider mir zu tiwer,
nach dem ich dicke erkalten muoz, und darnach, als ich laege in glueendem fiwer,
alsus ergluet mich tschinotulander.
mir git sin minne hitze als agremont dem wurme salomander.> -
< owe>, sprach diu kunigin,< du redest nach den wisen.
wie ich an dir verraten bin! ich furchte di franzoisin anfelisen,
daz si hab ir haz an mir gerochen.
al dine witze richen wort, di sint uz irem munde gesprochen!
uz graswalde di jugende ist hoher lande furste.
sin kuesch, sin edel tugende getorste ernenden niht, daz sin geturste
in solcher jugend nach diner minne spraeche,
ob anflise, di franzoisin, ir haz an mir mit hazze nicht enraeche.
di zoch daz selbe kindel, sint iz wart brust enpfueret.
durch triegens under windel gab si licht rat, der dich unsanfte rueret.
wiltu im vreuden vil und dir erwerben,
sistu im holt, so ziere den lip mit vreud und la in nicht verderben.
biut im daz zu wirde und la di werden claren
kinne, ougen, wange mit girde. wie stet iz also kintlichen jaren,
ob so liechtez vel da bi erlischet?
du hast den last der sorgen zevruo in din kintlich vrucht gemischet.
hat talfin dich geletzet an vreuden und verderbet,
in vreude wider setzet dich sin lip. vil selde uf in erbet,
di het sin vater und der talfialte
und mahede, sin muoter.> di kunigin ir muemel niht enschalte.
< ich clage, daz du vreuden bar so fruo bist sin amie.
du wilt den kumber erben gar, des pflac mahed nach talfin gruzegrie,
als iz vil dicke ir ougen hant erfunden,
daz er den pris bezalte in landen vil mit helm uf gebunden.
der talfin mit werder zuht an prise muoz uf stigen.
er ist geborn von der vrucht, di nicht ir pris liezen nider sigen.
er wuochs vil hoch gestrecket an di lenge.
nu hilf, daz im sin vreude icht ander sorgen uber dich verhenge!
ob din herz hie wurbe mit vrouden, daz er lache,
ich wene, daz nicht verdurbe. wie schickt er sich gen schiltlichem dache!
uf sin dach wirt zeher vil gereret
mit vanken, di da springent von swerten, da sich fiurin regen meret.
zer tjoste entworfen riche ist er, zewunsch gemezzen,
sin antlutz menliche, doch wibe sueze und zartheit nicht vergezzen.
iz wart nie reiner vrucht, als ich erkenne.
sin blik din ougen suezen sol. uf minnegelt din minne ich im nenne.>
alda was minne erloubet mit minnebant beslozzen.
der minne vil unberoubet was ir beider herze unverdrozzen.
< owol mich, muome,> sprach di herzoginne,
< daz ich den jungen grahardois mit urloub vur al der werlde minne!
genigen alaterre si erde, land und lufte,
da grahardois vil verre inne wont mit kintlicher gufte!
ey, gewinnet ritterschaft sin ellen,
des muezen sper engelten! sin tjost beginnet etlichen vellen.>
nu laze wir di jungen, di suezen, di claren
der minne kumber stungen, da mit si kunnen suoze gebaren,
und sprechen von dem jungen talfine
uz graswald, wie iz dem erge, und gamuret, dem werden anschevine.
der vant ackerinen zu baldac werdiclichen.
sin kraft da mochte schinen, wan er hete mangen kunic richen.
die enpfiengen all von siner hant ir krone
und fuorten werde ritterschaft gen der kunige kumft von babilone.
uber al daz her die maere mit vreuden man do horte,
wie schon er chomen waere, der vor alexandrie den poynder storte,
da mange schar gedrungen er zefuorte:
< er wil ouch baldac frien, des sper so mangen schilt unsamfte ruorte.>
mit vreuden wart enpfangen der kiusche, muotes riche.
den baruc nicht belangen des kunde, er but im wirde wirdicliche.
wan sin kunft nam er zu richem troste,
daz in sin kraft, sin ellen vor heimsuoch der soldan wol erloste.
die stolzen babilone baldac suochen wolden.
da gen so het sich schone der baruc und di sine, als si solden,
bereitet, daz er si mit strit enpfienge.
let mir got di stunde, so hoeret, wiez in beidenthalp ergienge.
gamuret man schone do seit ir beider kriegen,
durch waz di babilone den baruc nicht mit strite wolden triegen.
des kunde nu den werden niht betragen,
er horte gerne mere von endehaften dingen ane vragen.
ditze maer anhebende im was ein ritter wise,
der sich mit spehe gebende des libes was gen babilon nach prise.
den was er gar unz an ein ende ervarnde.
er kunde vil der sprache, da von was er den baruc ie der warnde.
in syria dem lande lit ein stat so riche,
ninyve, di bekande, lank drier tageweide vollicliche.
die nam der baruc den uz babilone,
den hoch gemuoten kunigen pompei und sinem bruoder ypomidone.
di was uf si geerbet mit rechte her von alter.
darumbe wart verderbet so vil der sarrazine ungezalter.
noch minner kan ich witwen unde weisen
gepruefen, di da wurden von uberkraft ir stritlichen vreisen.
in wart ouch erbeteile verlan zu kleinem guote,
ir selden gar zunheile, ich mein, ir groz unrecht mit ubermuote,
daz si begerten gotlicher eren.
den man malt sam moren, der kan iz in zespotte wol verkeren.
von richeit aller vruchte birt alda di erde
genuhtsam. aller genuhte ist kaldea daz lant in hohem werde.
da von hat hochfart ie da zuo betwungen
al di da kunige waren, daz si nach gotlichen eren rungen.
jerusalem geselle des himels ist mit schrifte,
und babilon der helle, da von daz hofart ie da wunder stifte.
tohter von syon sint got di naehsten,
und di von babilone sint vor got unwert und gar di smaehsten.
uf erde nie vremder geste wurden himels trone
von hofart uberleste danne lucifer und di von babilone.
ir lon der ist zer helle wol ebenriche,
wan si mit zoubers kreften wolten gotes kreften sin geliche.
swie hohe si sich brutten in hochvart mit gewalte,
mit fieber und mit schutten, di hohe trinitat si dicke valte.
etlichen macht sin hochvart zeinem rinde.
nabuchodonosor geschach di rach von got also geswinde.
von mir sint unerzeiget alle di gotes rache,
wie er di hochvart neiget. ich muoz nu keren uf ein ander sprache:
wie ninive den babilon enpfuere
und sich der baruc underwant. geloubet mirz, als ob ich drumbe swuere.
ninive den recken gelegen was zu verre.
ir gewalt iz niht erstrecken mit scherme kund durch al der heiden terre.
andern kunigen lac si wol zu mazen.
demetron von mesepor wolte die von ninive besazen.
di soldan offenbare in heten dar gesetzet,
dem atmerat zevare, daz er alda von im wurde geletzet.
daz botenbrot beleip gar ungewunnen.
swer beren mit dem hasen jagt, der mac sich geluckes wol verkunnen.
er twank si manger zinse, di si im ofte wagen.
noch herter danne vlinse duht er sich von vruenden und von magen.
gesament dienten im vil dienestliche
durch lehenunge ir krone dri und zweinzik kunig ertwungenliche.
des want er di von ninive gewalticlichen drucken.
des wolden si nicht dulden me, wan si begunden an den baruc rucken,
der beider herschaft pflac gewalticliche.
babest und keiser was er von art uber alle heidenschaft so riche.
uber al nicht gar gesundert di heidenschaft sich stucket.
wer ist nu, den des wundert? den laz ich druz, ich han michs angezucket.
di von egipten und von babilone,
ir gelouben secte ist mit ir goten uz gesundert schone.
die von egipten lande betent an merwunder.
wir kristen iz fur schande han durch recht, daz si alsolchiu kunder
hant zu got, und si got hat gebildet
mensche nach im selben. wie ist ir menschlich sin also verwildet!
so sicht man ouch die kriechen in menschlicher huete
an rechter wisheit siechen. si betent an daz vihe und di luete
und mange tier, di zam und wilde loufent.
der liste vunde meister, nu sehet, wie sich mit torheit di verkoufent!
aller liste funde in kriechen sint erfunden,
und lebent doch mit sunde. da von sint list und witze underbunden.
mit hohen listen sint vil mange toren,
di mille artifexe gelichent sich, ich mein, dem helle moren.
di von babilone betent an di sunnen
und sich gotlicher krone wellen da bi selbe nicht verkunnen.
si sint verirret in swacher goukelfuore.
ein leitebrack ist wiser, der hebt von art sich selben uf di ruore!
alsus ist underscheiden ir sekte ungeliche,
der wilden, toerschen heiden. daz kumt uns kristen doch vil selicliche.
si liezen uns vil selten sunder striten,
wan daz so manger hande si kriegent umb ir gelouben an allen siten.
nu lazen si gelouben also vor mangen jaren,
di tumben und di touben. wir kristen sullen kristenlich gebaren
durch den, nach dem wir sin benennet cristen.
der himel und erde waltet, der mueze uns vor ungelouben vristen!
der baruc hat daz groeste der drier stucke teiles.
in heidenschaft der hoeste ist er und atmerat gar sunder meiles.
uf fur mesepor fuor er mit krefte
und vienc in mit gewalte bi siner dri und zweinzik kunigschefte
in einem sturme herte, do si zusamne kamen.
mit grozem ungeverte si zebeiden siten schaden namen.
daz was da von der baruc si was sparnde.
der sine vinde smahet, der wirt an sinen vruenden missevarnde.
nu kunden strites varen di mesepor genendic,
wan si da geste waren. unkunde wirt noch lichte widerwendic.
daz kumt von halscharlicher tete vorchte.
di minner kraft der geste an manger stat di merer gar entworchte.
nu was iz demetrone dem gelich ergangen.
selb sehste truog er krone. di wurden in dem strit mit im gevangen.
ouch komen ir da viere von dem libe.
amasur und eschelier und emeral ich ungezalt belibe.
di andern gar mit vluhte wurden wegeschiehe.
er ist unrechter zuhte, swer nicht gevehten muge, daz er vliehe.
gevangen git sich e der ellensriche,
der hohe er besorget, da von di vluht icht zageheit geliche.
nu wurden si zurate, di da fuoren fluhtik,
under in vil drate:< der baruc ist so manger eren zuhtic.
wir tragen werdiclicher unser krone
von dem atmerate danne von dem kunige demetrone.>
vil schier alsus gebaren di werden sach man alle.
ir mange entrunnen waren. di wurden irre in fluhticlichem schalle.
daz muost nu sin. di kunden widerkeren
uf ackerins genade. seht, der enpfienc si wol mit grozen eren.
si rieten demetronen, daz er zu akerine
von den babilonen kerte, daz weren al di selde sine.
daz duchte gar enwicht den muotes herten.
er wante, daz in losten di soldan mit gewalt in hereverten.
si buten im uf di riche vil zuchticlichen schone
und woltens ordenliche von ackerin durch mannes kraft ze lone:
< wan ir uns habt zunrecht an uech ertwungen.
sit ir des nicht lobende, iz muoz doch sin gesaget und gesungen.>
ouch suochten gnade sine di da gevangen waren,
daz si gen ackerine wolten immer dienstlich gebaren.
waz touk di rede mer, wen daz si giengen?
ir kuniclichen orden mit zepter si von akerin enpfiengen.
als nu di kriechen wilde vernamen dise mere,
si truogen zornes bilde und swuoren bi ir stuelen offenbaere,
vrid und suone waer immer ungeworben,
unz daz von baldac were der voit an allen eren gar verdorben.
si hiezen brieve schriben von lande hin zu lande,
daz nieman solt beliben, den man an werdicheit zu not erkande.
alsus wart ir hervart do beschriet
in sehs witen landen, di in von art und erbe waren gevriet.
kaldea daz eine, von grozer gulte riche.
an richeit ouch niht cleine was sennaar, daz ander werdicliche.
mesepor, sicilje, lammarene.
mit schrift ist unverendet ir gelt. daz sehste heizet sabritene.
zwei und sibenzic houbet fur di soldan giengen,
des namen unberoubet, daz si kunclich cron von in enpfiengen.
den wart di herevart geboten sunder.
bedarf ir schar iht wite, so si gesamnet wirt, daz ist nicht wunder.
wie dise kunige riche mit namen sint genennet,
alle sunderliche und ir lant, di aventiur bechennet
tuotz her nach. ich wird iz hie niht sagende.
etlichen sin amie benamt, ob si da wirt sin sterben clagende.
swa liep von herzenliebe vert uf lange reise,
der herzen under schiebe wirt iz, ein gluende gluot mit bernder vreise.
betwungen liebe kan sich uzen zeigen.
ein ouge wise erkennet wol vur kupfer golt, ist iz sin eigen.
di heidenschaft der wite ist cristen ungeliche.
da wider nieman strite, daz si da hant so vil der kunichriche.
ein acker treit in mer dann uns hie viere.
wurze, golt, gesteine hant si vil und aller richeit ziere.
driu jar, so lac di melde, soldens sich bereiten
ze rackau uf dem velde. daz hiez man mit paulunen uberbreiten.
berg und tal wart da von in bedecket.
so vil unkunder geste het einen armen wirt vil licht erschrecket.
dise rede geschehende was vor gamureten
von den, die iz da spehende waren und iz wol erkunnet heten,
als ich nu hie rackau, daz velt, benande.
von danne si do kerten. do was di samnunge uz ir aller lande.
ze varn si heten wite, der mile manik hundert.
durch daz vil lange zite di marrocheise ir strites waren gesundert.
gebiten was ir wol nach grozen eren.
si kunden ritterlichen luete und ors vil arebeit da leren.
olbende, helfande, der kaemelin ein wunder,
si vuorten uz ir lande, geladen wol mit mangerhande kunder,
spise vil und uberkraft von golde,
geschutze unde ander soume, des man zu langer verte haben solde.
karratschen ouch da giengen, darinne di starken ure.
dar uf si umbeviengen ir sturm vanen vest alsam ein mure.
were darumbe giengen hoch mit zinnen.
mit sturmlichen hurten kein dink alda den vanen mochte gewinnen.
dromendare, mule, vil wegen uz gerustet.
iz nem den baruk grule, solt er solche richeit han verkustet.
al cristenheit diu wer zu krankem gelde,
solten siz erziugen, mich triege danne der aventiure melde.
do si gen baldak zogten mit mangem ritter kuene,
di panier hohe vlogten, gel, brun und wiz, bla, rot, so grase gruene.
ir schild, ir helme gaben glast di virre.
swer si suochen wolte, der wart in rasten sechsen ir niht irre.
ob tusent, tusent sunnen zeschirben weren gestucket
und also gluende brunnen sich heten uf ir wapenkleit geflucket,
solch glesten sach man glenzen, glotzen, glitzen.
daz brehen gen der sunnen muost vil manic liehtez oug entsitzen.
drie mile und nicht naher zu baldac si nu mochten.
di lazzer und di gaher wart da zwischen ponder vil gevlochten
weder zeturnei noch zevesperie,
nicht wan uf todes gelten. da wart vernomen manic sunder krie.
di kriechen sunderlinge schriten< modiente>
durch des namen ringe. der selbe ruof, der wart da wol kriente
lute erschellet gen den marrocheisen.
di baldac nicht vergazen in manger strenge toetlicher vreisen.
di von damaschone schriten< mazadane>
bi den von babilone. di waren gar in ubermuetem wane,
so daz si ducht, in solt der sic gevallen.
swer hoher wird ist gernde, der sol uf unverdientez lop nicht schallen.
wie mangerhande krien hal uz ir aller sprachen,
kund ich daz erschrien, und wie si vuoren uf stupfel und uf brachen,
so hete unmuoze mir ir not bevolhen.
amasur und eskelier wart da in der molten vil betolhen.
des ich hie bin der jehende von strit, daz ist zu nichte.
her nach wart iz geschehende. in ist noch baldac verre an der gesichte.
iedoch begunden si nu vaste nahen.
snellich wart vur gerennet von den, di herberge wolden vahen
den kriechen, di mit krefte hie manic tusent brachten
werder ritterschefte, da mit sie akerine wol gedachten
ze tuone grozen schaden umb ir schande.
si naemen im daz baruc amt mit gewalde gar zu sinem lande.
der hete sich e wol seine gen ir kumft bereitet,
dazs in nicht funden eine. sin here was mit zal gar ungereitet.
manic schar im volgte uf di heide,
uf strites gegenreise, da von diu wip gewunnen jamers leide.
man sach zu beiden siten vliegen uf dem gevilde
mangen vanen witen und dar under manic zimier wilde,
di sit ir schin verlurn von fiwers vlangen,
di si mit scharfen swerten ein ander hiwen uz herter helme spangen.
manic ors mit richem dache sach man von den vrechen
lebn mit ungemache. di ypomidon sin laster wolden rechen
und pompei, di helde sich do scharten
mit mangem ritter jungen, di durch pris ir leben nicht ensparten.
gehoeren und gesichte wart da verjagt uz merke.
mit manger doene pflichte wurren sich di panier da mit sterke,
da mit ouge und oren wurden irre.
ir aller sunder krie und sunder taete in allen was ein wirre.
die kriechen uz ir landen vil fursten brahten schone.
iz enpfiengen von ir handen mit zepter zwen und sibenzic kunige ir krone,
der ieclicher mangen ritter fuorte,
di wol getorsten striten. ey, waz man tamburen vor in ruorte!
der baruc und di sine komen mit heres vluete.
man hort do von busine luten krach. als ob ein heide erbluete,
wart gevar vil witen daz gevilde,
do si zein ander brachen. do wart durch stochen beidenthalp vil schilde.
dar an mocht man schowen vil seltsene kunder,
erdacht durch di vrowen, tier, vogel, vische, wurm und ouch merwunder,
wild und zam gemachet harte spehe.
iz wart alda zefueret durch wip, daz iz zestrewet lac vil smehe.
man sach da wol ersprengen manic ors von rabine
und liehte helm erklengen an schildes orte. pompeius und di sine
dem lufte santen manic drum mit krache.
ein don gie von der hurte, sam al die wolken bresten als ein spache.
ouch werten sich mit grimme der baruc und di sine.
ir ruof und ir stimme was bitter gar, wan mit vil scharfer pine
gulten si sich durch di liehten schilde
mit manger tiefen wunden. si valten mangen tot uf daz gevilde.
uz der witen akratone ein burcgrave riche
vor den von babilone ob manger schar fuor er genendicliche,
vor zegelicher vorchte wol gefriet.
vil storie, geletzet von strites uberleste, wart gedriet.
ir chom ouch vil an zesse. getusset wart ir wunder,
als obs in einer presse betwungen weren. samt und nicht besunder
fuoren si mit kraft, e si durch brachen
di werden marrocheise. iedoch di baldakone daz wol rachen.
ietwederhalp nicht selten wurdens underdrungen.
entlihen unde gelten, den wehsel triben alte und ouch die jungen.
hie dis entwichen, aber danne koberen,
da mit deweder gesigeten, wan hiute di nidern, morgen dann di oberen.
vertriben und ervochten wurden ors und luete,
dazs uber al nicht mochten und vil koume lebten in der huete,
als man di nacht di erde sach bedecken.
der wart mit not erbiten in beiden hern von zagen und von recken,
piz daz man ie den morgen sach glesten durch di lufte.
so muosten aber sorgen di ellens richen mit vil kranker gufte.
beidenthalp wart do ein vrid geworben.
ir striten wer ane ere, sint luete und ors an kreften wer verdorben.
sich huop ein kunrieren uber al da von den vrechen,
von ezzen, von bullieren, daz si den andern morgen mochten zechen
werdiclichen pris oder an dem dritten,
als si den vrid ie wurben und si ir selbes kraft mohten erbitten.
daz triben si di lenge wol ganzer wochen viere.
mit frid ein undervenge si liezen beidenthalp durch di kunriere
etwenne al durch und durch di ganzen wochen,
daz nie kein vesperie noch turnei wart dewederhalp gesprochen.
sie het ein toetlich ernest so beidenthalp besezzen,
dar uf si aller gernest ir kraft begunden wegen unde mezzen,
daz si den tak di lenge tueren kunden.
swenn vride nam ein ende, swer danne krefte wielt, di wart da funden.
den strit si aber hebende an einem tage waren.
ir hurte chraft was gebende, als ob ein wint wolt aller werlde varen
und durre weren boume zuo den esten.
uber al daz wit gevilde uz mangem walde kunden sper da bresten.
vil hurticlichez kriegen von helden wart erzeiget
mit triwen sunder triegen. iz wart mit voller wage dar geseiget
nach tjoste dringen, slahen, hurten, stozen.
etlicher mohte cleine gehelfen sinem nehsten husgenozen.
wer den und den da valte, ich mein niht wan di werden,
ich binz der ungezalte, niwan di gamuret alein zer erden
brahte mit dem swert und mit der tjoste.
da heten kriechen wilde, dann er alein, mit sic erworben koste.
den baruc wol des ersten si heten uberwunden.
zem hoehesten und zem hersten mazen in di vremden und di kunden.
swaz ieman anders werdicheit da hete,
der wart uber al vergezzen. di wirde gabens alle gamurete.
swie doch da manger were des muotes unberoubet,
der manheit wirdebere, von dem vil werder ritter wart betoubet,
der wirt niht vil alhie von mir genennet,
durch daz zu beiden siten dewederhalp niht siges wart bekennet.
sehet, wie in schur mit gufte varen di doner strange
zeblicken durch di lufte, also sach man entwer in dem gedrange
den mit dem anker brechen durch di dicke.
mit kraft an allen enden gap ie sin wapen sunnen liehte blicke.
man nam zu beiden siten niht wan den tot zu burgen.
vil mangem warp sin striten dringen, slahen, treten, sere wurgen.
des wart verweist vil manic friwendinne
ir herzenlicher wunne. da valt unminne mangen durch di minne.
ir keren und ir wichen zermitte und an den orten,
ob ich daz sunderlichen geprueven kunde mit gebluemten worten,
so mocht ein menlich herze linden sere.
noch sagt di aventiure, daz ritters orden priset immer mere,
unde werdent di bekanden, di nieman hie bekennet
mit namen und mit landen, die hohen, werden beidenthalp genennet.
ir beider kriegen wirt hie nicht verendet.
vil wibe der hohen vrouden und ritter werdent lebens noch gepfendet.
der rede sol ich erwinden. nu hoert, wie si hie striten:
tage und kraft in swinden began zu beiden hern an allen siten.
nicht wan gamuret was kraft der habende.
der lie di kreftelosen sunder strit enpfliehen hin al drabende.
daz wal hie wart gerumet von gesten und von kunden,
di lebens warn gesumet. und mange, di zem tode heten wunden,
di wurden beidenthalp gefuert von dannen
des morgens, als iz tagete. wan ie nach strite ein vride wart gebannen.
durch sache drier leie was der vride wesende:
daz eine durch kunreie, daz ander von dem wal di toten lesende,
daz dritte durch maere werder helde vliesen,
daz si dar nach sich richten zu vliehen oder ab zu strite kiesen.
do nu di babilone den dritten tak geturet
heten also schone gen im, dem si da heten nachgeburet
mit heimsuoch, ich meine den marrocheisen -
den wanten si verderben und uber riten gar mit todes vreisen.
den baruk si wol swachen kunden manger dinge,
sin wird ze nihte machen. alle sin maht sie duhte gen in ringe.
si heten kunige vil noch unversuochet
vor stritlicher noete. er muoz nu sin zu hant, der vluchte ruochet.
mit strit di ubermueten sprachen:< al di sine
muge wir umbe vlueten, so daz wir gamuret mit akerine
betwingen venige suochens unser vueze,
und man ze baldak schone uns atmerat und baruk nennen mueze!>
zerate si do giengen, mit listen si daz machten,
wie si den pris enpfiengen, den akerin da het so manger slachten.
des wart ir muot bekumbert manger wise.
si waren des an sorge, si mochten in vertriben gar von prise.
all sin hohe ere woltens uberringen:
< daz achte kunige here ackerin sin harnasch muezen bringen,
ieclicher dar daz sine sunder bieten,
der selben hohen wirde solte wir uns billich vor im nieten,
billicher dann er tete, sint unser gotlich ere
an werdicheit so staete ist, so vil wir haben gewaltes mere
dann akerin von sinem baruc stuole.
sin keiserliche krone noch gedihen muoz in unser schuole!
ninive di witen, di langen und di breiten,
mit sturme und mit striten sul wirs an uns mit dienste wider leiten,
daz si dienestlichen uns da gruezen
und uns ze baldak schone atmerat und baruc nennen muezen!>
der ubermuot ir luoder geworfen wart von beiden.
pompeius und sin bruoder begunden sich nu hohes krieges kleiden,
weder da zu baldak baruc were
und atmerat der ander. daz wante gamuret mit slegen swaere.
< vil kunige me dann hundert sint uns undertaenic
zedienste hoch gesundert. dar uz kiesen zweinzic, gar wol aenic
valscher tat vor allen swachen dingen,
so daz ie einem zehene aldar sin harnasch bieten sunderlingen!>
daz wart nu ordenliche mit schrift gemachet stete.
ieglicher zwir so riche von lehen wart, daz er iz gerne tete.
mir ist unkunt, wies alle warn genennet
unde welcherleie wapen ieglichem dar zu dienste wart bechennet.
swie lang ir striten were mit vride undervangen,
mangen ritter wirdebaere der selben zit iedoch niht kund erlangen,
wan di muotes richen wurden jehende,
iz were wol mit eren guot ritterschaft alda von in geschehende.
swenne si der kraft beduhte, so biten si nicht mere.
wan so der morgen luchte, so butens all ir goten michel ere,
daz si beschirmet weren wol vor meine.
des schemt uech, armen cristen, ich mein, di got da bietent ere cleine,
sint heiden hant gelouben an ir got so grozen,
di armen, tumben, touben. ir got sint aller saelden gar verstozen
von got, zu dem wir cristen helfe suochen.
si wir des helfe gernde, so kan er uns mit helfe wol beruochen.
si striten tak den vierden. der wart aber herte.
mit tjoste si pungierden. der sper noch me dan tusent vuoder gerte
ze drumen gen den luften hoch si weten.
dar under sprizen cleine, da mit di helde wit daz velt beseten.
do wurden helmstricke von manger tjost enbunden.
vil wibe herzen schricke gefueget wart, den vremden und den kunden.
swaz man da sper zebrochen nider rerte,
daz gap den helden sterben, der ors dar uber struch zu valle kerte.
da was ein striten schone. swer gern in strite waere,
der hete da vreuden done gehoert. mich dunket striten wunderbaere,
wan strit vil mangem herzen vreude stoeret,
und so ie groezer striten, so manz ie gerner singen, sagen hoeret.
ob gamuret noch lebte und er uns gerne sagte,
waz er uns vreuden gebte und wile kurz, von daz er ein bejagte
hie und dort mit strite und mit tjosten -.
daz hemde herzelouden begund hie mangen lip und leben kosten.
waz gamuret mit ellen prises da erwurbe
und waz er kunde vellen der babilon, e daz er selbe sturbe,
daz seit ich iu vil gern, ob ich iz kunde.
min herze ist krancher sinne, des ist iz ungesprochen von dem munde.
sin ors was unverschroten, daruf ein decke harte.
er valte mangen toten, ob er vor tode selbe sich bewarte.
nicht, daz er gap, daz muost ouch er enpfahen,
der werde von anschowe, dem alle missewend ie kunde versmahen,
der drier lande krone in kuniclichem werde
vor mangem fursten schone truoc also, daz nieman do uf erde
im genozen kund an werdem prise.
daz den der tot bevogte, daran gedenk der jung und ouch der grise!
so manges recken vorchte wart nie gen einer hende,
di solche wunder worchte, di da heizent sper, schilt, helme swende.
der kunst was gamuretes hant geleret.
ritterlich geverte wart in sturme nie so hoch geheret.
vor starker vinde herte erwarp sin arebeite
uf der selben verte von ir gedrange rum und guot geleite,
daz si den degen sanfter wolden miden,
dann ob ein vintlich hazzen alda von im ir deheiner solte liden.
swen aber hohe minne und menlich herze grozen
betwank so werder sinne, daz sin geturst in lerte widerstozen
dem geben, den si alle vliehen kunden,
ob er niht sterben wolde, so muost er von im fueren starke wunden.
daz zimier sin, der anker, bekennet was die virre,
so liecht, so hoch, so blanker. durch daz man siner verte lutzel irre
gienc und inz tet in di virre kunde.
slege von sinen henden gaben vanken groz mit liehter zunde.
ein reizelklob der eren ist scham di hoch geherte.
di kund iedoch hie leren mangen, daz er gen dem helde kerte.
durch daz si scham unsanfte waren dolnde
und waren werdiclichen mit ritterschaft den ende da zim holnde.
do si den strit nu huoben des funften tages mit rotten,
der luft begunde truoben von stoup, do gamuret den kunic scharlotten
uz effram mit tjoste nider valte.
des al der babilone vreude wart gen truren di gezalte.
di sine in do clagten menlichen sunder weinen,
daz man di unverzagten mit strite sach di starken rach erscheinen.
daz het sin tugende wol umb si verdienet.
da heim in sinem riche erhal sin klagender ruof gar ungevienet.
nu, wer gesach ie striten so scharf und also strenge,
sam hie zu beiden siten si turten an der wit und an der enge?
iz wart nie me gesaget noch gesungen,
wan zehen jar vor troye was tegelich strit, doch siges unertwungen.
alsam ein tier verhowen uf einer niwen leise,
noch baz dem von anschowen spuort man durch gedrenge sine reise,
swelches ends er sich mit nide cherte,
uz helme fiur, uz wunden bluot, sus zweier hande regen er da rerte.
den dritten sach man risen von siner swertes clingen.
den stahel und daz isen, helme schirm und sarwat mit den ringen,
di meister hend mit flize worhten lange,
daz wart von im entrennet in kurzer zit, an vile, sunder zange.
sint ich nu sage von regene, so rert er hie den vierden.
den uz erwelten degene valt er mit vil richeit der zimierden,
so daz sin wol di chriechen muost verdriezen.
uber al daz her die hoehsten begunden all hie uf sin sterben liezen.
daz clag ich immer mere mit jamer gebender riwe,
daz nieman dir zuhere noch zu edel ist, ja mein ich dich, untriwe.
mit dir so wart der kriechen pris geneiget.
bi all ir gotlich kreften wart gamuret mit valsch von in geveiget.
ir gotlich kraft betoubet wart sus von gamurete,
an eren gar beroubet, sint er so vil irs heres gevellet hete
und daz ir kraft nicht anders kund erwenden
mit liplicher taete. si muosten mit untriwen wirde pfenden.
nieman hab vur wunder, daz gamuret aleine
gelobet wirt hie sunder. ja wer der wilden kriechen harte cleine
widerkomen, ich mein, der hohen tiuren,
danne valscheit, die si kerten gen gamuret, dem werden, dem gehiuren.
hey, waz er waldes swande und ritter schaden lerte
und liehter helm entrande, da mit er den amien gar verkerte
ir vreuden vil daheime in ir lande!
daz wart in sint vergolten, wan herzelouden vreude in wart zu pfande.
si muost vil tiure gelten mit jamer all den wiben.
des verdroz si selten, di wil und ir ir kraft moht beliben.
si muost ouch vur den sune vil gesorgen.
swa vreud er nam den wiben, da muost ouch si ein truren wider borgen.
owe, mich mueet ein maere, daz immer man erstirbet,
des muot so tiwer waere, da mit er also hohen pris erwirbet!
vil richer pfande gap er fur sin sterben.
sit er da vride nicht koufte fur tot, so trowe ich sin vil cleine erwerben.
so vride ie wart gebannen vur strit zu beiden siten,
swaz ie da wart begangen, daz was ein wint wan ot sin eines striten.
di vinde mit den vruenden im des jahen,
wan si von sinen handen mangen degen sere vallen sahen.
doch vlos gemach sin ellen, swie selten er des pflege.
von kindes jugent gesellen kund er sich steter arebeit vur trege.
daran gedenken jung und ouch di alten:
der has vil gahes erwildet, swie lang er an dem bande si gehalten.
gemach im schaden brachte. owe, war kom sin witze,
daz er des ie gedahte! er hete daz hersnier sin durch groze hitze
von im gezogen. des adamantes herte
trost er sich ze verre, der im doch leider sterben nicht erwerte.
so streit der von anschowen unz uf den funften morgen.
vil manger stolzen vrowen amis uf sinen lip begunde sorgen,
daz in sin hant des tages von prise drunge.
wie si den degen valten, daz trahten beide alte unde junge.
ein alt, wise heiden den helme wol erkande,
sin art underscheiden. er was gedret uz einem adamande.
er sprach:< mocht ich in ane schaden gereichen,
ich kund in wol gewinnen. den helm trowe ich gahes im erweichen.>
zehant begundens werben und buten richeit guotes
umb gamuretes sterben und immer gunst ir vruentliches muotes.
er jach:< nu welt uz, die mir helfen wellen,
ein teil der aller besten. lat sehen, ob ich den degen mug ervellen!>
er nam nach sinem muote( daz lert in heidenisch witze)
ein langez glas mit bluote. daz was genomen, ich wen, von einem kitze.
sus ritens uf den anschevin mit krefte.
er sluoc imz gen den ougen, und umbestricten in mit ritterschefte.
daz rot varwe schenken mit roete wart verwidert.
der heiden wolde wenken. den sluoc der anschevin, daz fiur gevidert
uz helme flouk, daz bluot da nach mit duzze.
di zunge wart gespalten, di gap den rat. nu seht, waz ers genuzze?
von disem umbestricke leit der vil gehiure.
ir helmen fiures blicke er gap, unz daz in wart daz leben tiure
und si dem helden witen rum geliezen.
owe, daz also smehe den adamant kein bluot ie sold begiezen!
der list gap do geleite durch helme und durch houbet
der lanzen gleve breite. ypomidons kraft, muotes unberoubet,
im rache gap mit ponder orses kuene,
daz er in het gevellet vor alexandrie uf di gruene.
di tjoste wart gedrucket dar gen dem anschevine.
ein sper er einem zucket. daz was zu krank der hohen krefte sine.
doch wart der babilon da mit gerueret,
daz ez geschivert cleine die hoehe gein den luften kom gefueret.
di kraft von gamurete ist immer wol zu prisen,
do sich gebrochen hete di lanze vor dem houbt und er daz isen
in der wunden fuort mit solchen witzen,
daz er noch wer gedachte und ane vallen menlich kunde sitzen.
und als er het enpfunden, daz er was geseret
mit einer tiefen wunden, owe, do wart sin hoher muot verkeret!
der wandels frie an alle missewende,
mit zuht er von den vinden reit. owe, do het sin menlich kraft ein ende!
sus kerte uz dem strite der starke und der kuene.
des twank in todes gite. er reit uf einen plan, der was gruene.
verwapent under helm ergie sin bichte
und sin geschefde an landen und an luet, der vroude sint wart sichte.
er sprach zu dem talfine, der saz im under armen:
< gedenke an triwe dine und la die kuniginne dich erbarmen.
benim ir jungem libe di herzen swere.
gedenk, daz unser muoter beide ein wip von reiner fruht gebaere!
du solt ouch wol gedenken, daz ich dich han vil zarte
erzogen sunder krenken, so daz ich ie vor truren dich bewarte.
des gip mir lon an dem vil reinen wibe.
ich enpfilhe dir lant und luete und si gar uf di sel in dinem libe.
owe der jungen jare, wie di in jamer swinden!
si reine, sueze, clare, wie selten mac man si bi vreuden vinden!
des betwinget si di riche triwe.
gewans bi mir ie vreude, daz wirt vergolten nu mit steter riwe.
ich weiz wol, daz verdirbet di jamers unerloste
und von ir triwen stirbet, iz si, daz ir din helfe kom zu troste.
ich weiz ouch wol, daz si di vruht verderbet,
di si von miner minne enpfienc. owe, so wirt anschowe gar enterbet!
nu sag der kuniginne, daz si dir da mit lone
ellendes ungewinne, di du bi mir hast erliten schone,
bit si geben dir di herzoginne,
ir swester kint sigunen, und dien ouch du mit richer kost ir minne.
du solt si under schilde vil menlichen koufen.
mit kuesche, zuht und milde mahtu dich in der jungen herze sloufen,
da du ir wirst zu einem blueenden zwie
an vreuden in ir muote. din selde wehset, wirt si din amie.
owe junger talfin, nu dorftestu wol krefte,
sint du muost eine pflegende sin uz funf landen al der ritterschefte!
clag artuse, ob dir icht arges werre,
kaylet und ekunate. di helfent dir, des ich getrou, in verre.
wis heim zulande varende mit allem minem gesinde,
und wis vor in niht sparende. pflig ir als ich, knappen, marner, kinde.
si sint dir guot. von in din wirde sich breitet,
kanstu sie wol behalten, so daz din zuht ir willen an sich leitet.
gedenke miner sele mit helfe richen dingen,
daz di vor helle quele werd erlost. almuosen soltu bringen
in hospital und guoten religiosen,
der wort zu himel dringet vil seliclich uz closter und uz closen.
des wis gemant zem hoehsten bi diner hohen triwe,
di kunigin soltu troesten. si daz min kint genese von ir riwe,
des pflig also, daz iz din zuht iht hoene
und allez din geslechte. di waren ie vor valsche rein und schoene.> -
< owe mir dirre maere, wes sol ich pflegend walten!
ich bin untrostebaere. wie sol ich lant und luete sus behalten?
ja enweiz ich, war ich armer selbe kere.
du bist, der mich ie troste. nu gist du mir di strengen jamers lere!> -
< jesus, sun der megde her, ein got in drin genenden,
iz vordert min geloub mit ger und min geding gar ane zwivels wenden
an dich daz brot, daz wart von dem worte,
und bluot, daz uns longinus liez uz diner siten mit eines speres orte.
altissimus der hoehste, einvaltik und drivaltik,
du bist, des ich mich troeste, des libes und der sele gar gewaltik.
hab ich iendert ritters recht zubrochen
oder maenlich triwe, daz la durch din erbermde ungerochen!
nu nim daz hemde, daz ist min gir, daz si mir gap durch minne,
daz sper zuech uz der wunden mir, und bring diu zwei der werden kuniginne.
sag ir, daz si min da bi gedenke
als ich ir bi dem hemde. iedoch furcht ich, daz iz ir vroude krenke.
min ougen sint vergangen, ich sihe din niht mere,
min herz in not bevangen. jesus crist, durch diner marter ere
la dich erbarmen alle mine weisen
und bevogte mine sele mit dinem krueze vor des tivels vreisen!
min schilt vor aller schiutze und vor des tivels kratze
ist wol daz vrone krueze, swer iz zu rechte gen sunderm widersatze
mit herzen und mit hende vur sich schrenket
und got mit triwen danket, daz er durch uns anz krueze wart gehenket.
nu saget ackerine, daz er mir da mit lone,>
des bat er al di sine,< daz ich bestatet werde also schone
nach cristenlicher e, daz ers hab ere.
min leben wil sich enden. ja twinget mich der tot al zu sere!>
hie wart ein sulich riwe, e sich sin leben verendet,
von manges ritters triwe, des luft und erd an vrouden wart gepfendet.
sich huop von jamer ob im sulch gedrenge,
e daz er wart entwapent, daz in ir herzen werte sint di lenge.
daz kint uz graswalde viel im uf di bruste.
ey, waz er trehen valde! den gamuretes munt er ofte kuste.
er sprach:< owe, wie ist alsus erblichen
din rosenvarwe roete! wie ist diu dinem antlutz entwichen!
owe der spilnden blicke, der dine ougen pflagen
gen werden wiben dicke, swenn si durch minn an dinen armen lagen!
wie jemerlichen sich di hant verkeret!
herzeloude, hie ist ligende der spiegel din, daz dich noch truren leret!
owe der lande nurgals, waleis und anschowe,
vil werde stat kingrivals, hie lit iur herre in jemerlicher schowe!
sin reiner tot der macht iuch vreuden laere.
ich waen, ouch iwer vrowe vreut sich clein, erhoert si dise maere.
owe mir des soldes>, sprach tschinotulander,
< von araby des goldes, des dir der baruc gap so vil und ander
gesteine, pfelle uz salomanders fiure!
daz hat din lip vergolten hundert tusent valtic alzu tiure.
ach drier kunicriche, dar uber trueg du crone!
dir dienten dienstliche zwei herzogtuom mit mangen eren schone.
bi sulcher herschaft al di soldemente
wern dir zu recht versmahet. du kundest selbe geben rich presente!
ey, waz red ich von solde?> sprach der cleine, junge.
< din menlich herz ie wolde ot anders nicht, wan daz mit strite runge
din lip gen uberkraft in heres vluete.
ein dorn du were den vinden, den vriunden gar ein sueze rosen bluete!
recht als in einer presse din herze wer betwenget,
swa daz zu tuon icht wesse. solde sich din lip da zuo niht han gemenget?
daz hat dich her verjagt zu ackerine
wol tusentvaltich mere durch stritlich gir wan durch di gabe sine.>
dem heiden ackerine quamen leidiu maere
von dem anschevine, do man im sait, wie der verloren waere.
daz klaget er von herzen und di sine.
ich wil der vruend geswigen, di vinde liden umb in jamers pine.
er vragte, wa er were. vil balde er dar kerte
mit herzenlicher swere, als in von hoher art sin triwe lerte.
er sprach:< owe, nu wirt nimmer mere
geboren din geliche, der schildes amt als ordenlichen ere!
ez ist an dir di minne mat, von werdikeit gescheiden.
owe, wer sol an diner stat den luft nu mit speres drumen cleiden?
wer slehet uz helmen also starkiu fiure
als din hant in strite? din geliche der werlde die lenge ist vil tiure!
ahey, wie du mit tjoste liehte helm entrandes,
und wie mit ritters koste du durch schilde starkiu sper verswandes!
wie brach din hant in sturme durch gedrenge!
iz mochte noch din geliche werden, iedoch so ziuhet iz sich di lenge.
owe guoter wibe, wie lit ir hoch gemuete!
manic herz in wibes libe von diner wirdicheit in vreuden bluete.
wie ist erzogen ir spilndiu ougenweide!
din tot, ich wene, etliche zu mir in starke jamers snite cleide.>
dem uz graswalden sin herze was versunken
in jamer so gevalden, an lebelicher kraft vil nach ertrunken.
wan des jamers vluz gewan die leite
zeberge durch diu ougen. da von dem tode daz herze sich entseite.
daz kint lac erblichen von disem jamers soden.
im was diu kraft entwichen, so daz iz nach geliche was dem toden.
sin herze rank mit zweierhande noete.
di wage sines lebenes sluoc nahen gen des grimmen tods geloete.
er huop von im den cleinen und trost in vruentlichen.
er sprach:< waz sol din weinen? la sten, wie tuostu also zaegelichen!>
er hiez in fueren zuoder atmerinne
durch lieplichez troesten. daz tet diu suez in wiplichem sinne.
si satzt in uf ir schoze mit suezlichem troste,
vor valsche gar di bloze, daz si sinen jungen lip von noeten loste
der jamersuhte, da mit er was bevangen.
si drukt in an ir brustel. man sach sin mundel ligen an ir wangen.
si sprach:< owe mir armen der kintlichen triwe!
wie du mich muost erbarmen! iz wart nie wip, diu dich in solcher riwe
sehe, iz muesten zeher ir ougen weinen.
wer gap dir ie die sinne, daz din jugende solch clage kan erscheinen?
owe anfolise, war tet du dine sinne?
waz red ich gar unwise, sit also gewaltik ist di minne!
diu twank ouch dich, do du in kumber stieze
den edeln fursten jungen von dir in sulche vreise vueren lieze.>
gebalsmet, gearomatet wart gamuret mit flize.
eins pfellels nicht geratet do wart. der was vil lieht in ganzer wize.
dar in wart er geparelieret schone
von vunf kunige handen, die von art wol alle truogen krone.
dar in wart er gewunden mit einem borten tiure,
von hoher koste funden, noch gelfer danne vanken in dem fiure.
ein richiu bar von wizem helfenbeine,
daz ober teil von golde, darinne stuonden tiur und liehte steine.
dar uf wart er gestrecket mit grozer jamers pine.
ich wen, er wart verdecket mit einem edeln, tiuren achmardine.
sehs glas lank, gar luter sam di sunne,
di truoc man vur der bare. man sagte mir, daz balsem darinne brunne.
in truogen ab dem plane sehs kunige under kronen
vor sinem kappellane. sus kund im akerin nach tode lonen.
manic werder sarrazin in liehter waete
im volgten alle klagende, sam ieder man sich selb verloren hete.
dem baruc ackerine ein sark was bereitet
uz liechtem rot rubine. ich wene, da wurde lange mit gebeitet,
daz immer mer deheiner uf al der erde
von gold und von gesteine mit also richer kost gepruefet werde.
der wart do gamurete, da von an disen ziten
unmuoz der baruc hete, daz er so lang mit im nicht moht enbiten,
unz im ein ander sarch bereitet wurde.
di vind im lagen vor der stat. daz was dem herzen sin ein swere burde.
vier suele uz golde riche, vil spehe gewieret,
ein gewelwe meisterliche, dar uf mit edelen steinen wol gezieret,
ob dem sarke stuonden. von cristallen
di knopfe und listen waren. iz muoste durch sin richeit wol gevallen.
von marmel was vil tiure der sark alumbe vangen
mit einer richen muere. dar in gebelzet boume vil der langen
und kurtz, di edel, seltsaen obez baren.
darunder bluomen riche von edeln wurzen vil erbowen waren.
vil kunige in zuhten gerten, daz in die cristen hancten,
dazs in nach wirde werten und von der bar in schone zum sarke sancten.
daz wart durch cristenlichez recht erwendet.
nu varen furbaz eren, si hant ir werden pris hie wol verendet!
sin kappellan nicht eine, juncherren, die gelerten,
in einer messe reine di trinitat mit grozer andaht erten,
mit wunsche, daz di sele wurd erkennet
mit schrift vil werdiclichen an dem lebnden buoche wol benennet.
ewiger vreuden reste batens im vil tiwer
in vrone himelveste, erlost di sel vor allem ungehiwer:
< got jesus crist daz ewig lieht si werende
im und allen cristen, di des gelouben ordenlich sint gernde!>
sin lich wart mit segene heilic gesegent starke,
mit wihe brunnen regene als ordenliche vor und in dem sarke,
so daz die witze richen heiden jahen,
si wolten toufes orden immer mer mit werder gunste nahen.
von araby, geloubet, des goldes drie krone
satzt man im uf sin houbet. di sach man glesten uzem sarke schone.
swer in sehe, daz man da bi erkande,
daz er ein kunic waere, gewaltik drier krone und ouch der lande.
man stiez ein kruez gehiure uf den sark zem houbet.
daz was ein smarac tiure. dar under stuont sin helme, des geloubet,
under dem er het genomen den ende,
dar an mit schrifte riche sin epitafium ergraben behende.
man sach di heiden alle do nigen gen dem sarke
mit manger venje valle. ir opfer was da wert vil manger marke,
daz si brahten dar mit grozer girde.
wan daz er wer ein grozer got, des jach diu heidenschaft von siner wirde.
nu wart er vil geweinet, do si sich muosten scheiden,
vil fremde clag erscheinet in manger zunge sprache von den heiden.
sich werlt, darumbe wil ich dich verwazen:
wir haben niht so liebes zer werld, wir muezenz iedoch varen lazen!
ir hortet e, wie gamuret schiet von kingrivale,
des sit an vreuden mangel het herzeloud, di sueze, lieht gemale,
uber mer zu helfe ackerine,
den mit gewalt hie suochten ypomidon und ouch der bruoder sine.
wie iz den kriechen wilde gen ackerin ergienge
vor baldac uf dem gevilde, wie er sich mit in letzt und si enpfienge,
daz wurd alhie ein teil zu langez maere.
da wart zu beiden siten von ir strit vil herze sueftebaere.
den baruc wol beliben sach man bi den eren.
durch vluchticlichez triben sach ouch di kriechen nieman danne keren,
und liezen doch da mangen tot zu pfande.
si fuoren uz nach prise und wurben nicht wan schaden groz an schande.
sus zogten hin di vrechen ane strites gernde,
gar sunder zugel brechen. ouch waren si di baldakon nicht werende
nach gans. si wolten gern ein ander miden.
si heten wol erkennet, si muesten beide niwen schaden liden.
nicht wan di vlust alleine was uf den cristen ligende.
uz graswalde der cleine was an hohen vreuden ungesigende.
ob in sigun iht sigs da wider lere,
daz er an si gedaehte? di vrage hat durch recht hie widerkere.
swie doch di letze riche mit gabe wer in allen,
si muosten trurichliche mit jamer lebn. ir trost was in enpfallen
an im, der sit mit rache wart vergolten
von tschinotulander und ir me, die sin da helfen solten.
wie daz sit ergienge, daz hat hie so niht ende.
nu hoert, wiez anevienge der baruc: gamuretes gesinde ellende
kund er werdiclichen von im scheiden,
sit si da nicht enmochten beliben me. daz seitens bi ir eiden.
der baruk und di sine benamen do di swere
dem jungen talfine, swie si kunden. doch was vreuden laere
sin herz, als in sin kintlich triwe lerte.
di vlust an sinem mage im alle tag ie niwen jamer merte.
tschinotulander, an triwen der vil staete,
des gesindes underwander sich zehant nach gamuretes rete,
kinde, knappen unde der marnaere.
umb ir vlust, di grozen, was ir aller herze vreuden lere.
nu was ein knappe wise under dem gesinde,
den hiez man tamponise. daz beste, daz er kund, riet er dem kinde:
er solte heim zu lande fur sich gahen.
erhort man da di maere, so mocht er lihte schaden des enpfahen.
< wirt in gesagt daz maere da heim und die geschichte
umb unser herzen swere, ich furchte, daz ein ieclich lant sich richte
an herren als di wiselosen alle.
daz sult ir undervahen enzit, e daz da von ein schade gevalle.
ir pfleget uz vumf landen vil werder ritterschefte,
di wartent iwern handen. ir bedurft wol guoter sinne und krefte.
wil got, di mugt ir beide wol gewinnen.
nu sagt dem baruc, wiez iu ste. er ist getriwe, er hilfet iu von hinnen.>
do volgete der cleine des im da wart geraten.
do gieng er vreuden eine und nam den baruk in ein kemenaten
besunder dan und seit im sine sachen,
wiez im da heime stuende: sin lanc beliben wurde einen schaden machen.
nu lie der werde heiden daz kint und al di sine
ungerne von im scheiden. er jach:< in dinem dienst ich gerne schine
und wil dich immer gamuretes ergetzen.
und ruochestu beliben, so wil ich dich in hohe wirde setzen.> -
< her, ich muoz heim zu lande, so riet mir der vil werde,
an dem ich triw erkande, den ich nu laze leider hie der erde.
und wizzet, herre, ich wil daz gerne zechen,
ob ich in iwerm dienste noch minen werden oheim mug gerechen.> -
< sint du muost heim zu lande und des niht maht erwinden,
ob ich der reis dich wande, so mueste man untriwe bi mir vinden,
daz dir vil lihte grozen schaden brehte.
din vlust doch gen mir ist zu groz,> jach akerin, der triwe sunder ehte.
< swes du gein mir geruochest mit gab und mit geleite,
und swaz du an mich suochest, vil cleine mich betraget der arebeite.
ich wil dich schone heim zu lande senden.>
dem baruc er genade seit und bat in gein im gahes daz volenden.
nu twanc den suezen, claren vruendes vlust und minne
in sinen jungen jaren. owe, den beiden het er kranke sinne!
wer lebet nu, der sinen kumber wende?
daz tuo sigunen roter munt, daz ein kus im da vreude sende.
do begundens clegelichen ein niwez clagen ueben.
dem jungen, trurens richen begunden oug und herz an jamer trueben.
der tot sin herz vil nahen het verschroten,
ob er nicht gamureten in dem sarke het gesehen toten.
zuo dem grabe giengen di sine mit den kinden.
ein niwe clag si viengen, da von ir lip an kreften muoste swinden,
an den baruc und ouch an di sine.
von mangem tiefen sueften liten da di cristen hohe pine.
uz graswald der reine bot in den sark sin houbet:
< nu habe mit dir gemeine jesus, der des lebens wart beroubet
und durch uns starp. der pflege diner sele!
di trehen uz minen ougen sin dir wegende vil vor michahele!>
daz kint lert sin triwe, daz iz den toten kuste
in clagender herzen riwe. vor jemerlicher noete iz geluste,
daz iz im satzt den helm uf daz houbet.
iz sprach:< ey, schildes amte und helmes sint ir wird an dir beroubet!
wer lebt bi disen ziten, der ie so werdicliche
ere zu beiden siten, der heidenschaft und cristenheit, durchstriche
sam der, den ich hie muoz der erde lazen?
der list, der dir daz leben nam, der si vor allen listen gar verwazen!
ouch ist vurwar die minne von dinem tode beroubet.
hant wip getriwe sinne, der hoher muot an vrouden wirt betoubet,
swen si vernement din ritterlichez ende.
den wol gemuoten wiben wirt ditz maere von reht ein vreuden swende.
hey, kunigin anfolise, herzeloude, belakane,
di werdent in clagender wise nach dir beide lip und leben ane.
sint sterben kos nach dir diu heideninne,
waz tuont dann die getouften? di clagent dich mit triwen richem sinne.
solt man zerechte vluochen dem tag, der zit, der stunde,
des kund ich wol enruochen, darinne man di argen liste funde,
di dich mit tod und mich an vreuden letzet!>
er greif di wunden durch den helm, alrest sin wat uz ougen wart genetzet.
er namn im ab dem houbet und sturzt in zuo dem sarke,
an vreuden der beroubet, an clagnder noete rich und ouch der starke,
daz mannes kraft dar an wol mohte erleschen.
und wer sin herz ein vlinse, iz mocht gespalten sin von disem heschen.
sin herz ie groezer swellen begund in clagenden leiden.
kintlich pfneschen, bellen hort man von im ie, swenn er an daz scheiden
von sinem mage mit jamer hinder dahte.
als ofte wart erquicket sin clag, di cristen und heiden jamer brahte.
nu komen dar gegangen beide alt und kinde
und wurden des bevangen bi dem sarch. alsus mit jamer swinde
wart von beiden dieten vil geweinet.
aber von den cristen wart sunder clag durch recht da wol erscheinet.
er viel im uf di bruste,( daz geschach den ahten morgen)
sinen toten munt er kuste offenlichen und gar unverborgen.
er richte sich uf und want ob im di hende:
< nu muoz ich von dir scheiden heim zu lande, und doch in daz elende!
owe, war kom din ellen, do sich din lebn verendet?
swer sich dem kund gesellen, der wer an hohen eren ungepfendet.
owe mir armen, ich bin din unergetzet!
wie hat din tot di lenge al mine vreud uf jamers zil gesetzet!
owe des suezen trostes, den du mir geb zer minne,
do du mich, herre, erlostes von seneden noeten nach der herzoginne!
di kan sich mit ir muemel in jamer cleiden.
ypomidones lanze hat mich beroubet vreuden an iu beiden!>
er gedaht: ey, clar sigune, moht mir so wol gelingen,
daz mir der selden lune vor jamer so vil krefte wolde bringen,
diu under schilde uns beiden jamers burde
entluede mit der rache, wie gerne ich solcher krefte pflichtic wurde!
do sprach ob im mit triwen sin gebet vil andahtlichen
daz gesinde in grozen riwen. di baten got almehtic, helferichen,
daz er di sele bewart vor helle banden
durch di not, die er da leit durch menschlich kunne von menschlichen handen.
und baten got vil tiure, daz er im helfe brehte
mit siner bermde stiure, der sin vil sueze milte wol gedehte,
do tismas genoz der starken riwe.
sin bihte ist luter ouch gewesen, sin riwe guot nach cristenlicher triwe.
< altissimus, der here, nu la dich daz erbarmen,
daz ich in nimmer mere beschowen sol. owe mir, des vil armen!>
des jach mit luter stimme tschinotulander.
er neic dem sark und schiet von dan. des vreude miden ein und ouch der ander.
mit disen clagenden leiden wart hie alsus gerungen.
doch wolten si nu scheiden von dem sarke, di alten und die jungen.
mit mangem suezem wort und reinem segene
der talfin von dem sarke gie mit kristen, heiden, mangem stolzen degene.
nu lie der baruc schinen sin triwe und sin milte
an disen kindelinen. durch sine tugent in wenic des bevilte.
er gab in golt, gesteines vil und riche,
gamuretes gesinde, ieclichem sine gabe sunderliche.
do si di gab enpfiengen, einer und der ander,
fur den baruc giengen disiu kint mit tschinotulander.
si dankten im der gab und manger triwen.
uber al si urloup namen. von baldac schieden si mit grozen riwen.
hin fuoren di ellenden von marroch uz dem lande.
got muez in kumber wenden! der baruc sine boten mit in sande.
er hiez si schon unz an daz mer beleiten,
und swaz si haben solten, des kund er si unz uber se bereiten.
nu gab got disen kinden vil seliclich geverte
mit guoten segelwinden und ane alle sturm weter herte.
gen sibilje was ir uber chere.
da wart von al den werden der edel gamuret geclaget sere.
do wart den marnaeren ir arbeit wol vergolten
von dem vreude laeren, do si von sibilje keren solten.
ze dolet in yspanje si do kerten.
dar brahten si nu maere, di mangem herzen senden kumber merten.
der grahardois nu sande ze herberg tamponisen
in kailetes lande. gen dolet sach man gahen nu den wisen.
zu gamuretes wirte er disen kinden
herbergte und brahte maere, da von des kuniges vreude muoste swinden.
do dem kunige riche gesaget warn diu maere,
do clagt er herzenliche. sin lip was nach der sinne worden laere.
sins neven tot in nach von witzen brachte.
swaz er mit jamer ie gerank, daz was ein niht wider der im nu genahte.
< owe>, sprach er mit triwen,< gamuret, der reine!
du muost mich immer riwen. von dinem tode sten ich vreuden eine.
owe der vart, di du tet von dem lande!
unselic si diu boteschaft, di nach dir der baruc her besande!
ein adamant der stete du da nicht wichen kunde
gen deheiner ungetete. swaz du sprech, daz gie von herzen grunde.
daz was gelutert clar sam lieht kristallen.
du wer ein leu des herzen, der kuesch ein turteltube sunder gallen!>
nu sante der getriwe nach siner muomen kinde.
in herzenlicher riwe quam er zu hove und allez sin gesinde.
si wurden von dem kunige wol enpfangen.
der talfin in diu maere seit, wie iz dort gamureten was ergangen.
nu wart mit jamers pinen ir leit alda gemeret.
vom kunig und al den sinen wazzers vil uz ougen wart gereret.
si clagten an gamuret so vil der guete,
so vil der tugende sunder, da von sin tot ir aller herzen muete.
sus pflac der mueden kinde kaylet nach eren.
sin jamer wart vil swinde. sin lip der lebt in herzenlichen seren.
er sprach:< owe, wer sol mich nu in herte
mit ponder hurticliche wern, als mich din lip vor kanfoleis ernerte?
schildes amt und minne ist ser an dir geletzet.
mich triegen dann min sinne, si beide werdent selten din ergetzet,
und ich vil armer han din immer mangel!
din tot in mine vreude geworfen hat den scharfen jamers angel.
we, wamit ge wir umbe, di armen und di richen,
der wise und der tumbe? wir muezen alle sterben sicherlichen!
ob uns daz jugent oder richeit wende?
nein, liep zerget mit leide! des sit gewis, sus nimt di werld ein ende.>
do wart mit triwen sere geclagt der tugent riche.
ob sich di clag icht mere? ja si, des geloubet sicherliche.
ey, waleis, wie din vreude wirt verkeret!
da wirt der clag also gespilt in elliu ort, daz herzen sterben leret.
nu wart her fur gezeiget sper und ouch daz hemde,
da mit er was geveiget. kraft und witze wart dem kunige vremde.
do wart ir aller clag alrerst erniwet.
< we gamuret, der werde>, sprach kaylet,< din lip di werlde riwet!>
uz graswald der cleine was aber clage niwe.
sin lip, der vreuden eine, an dem erzeigte kailet vil triwe.
er fuort in zuo der kuniginne richen.
di kund in wol enpfahen und clait ouch gamureten herzenlichen.
do kuste si den getriwen mit wazzerrichen ougen.
si sprach:< nu muoz mich riwen gamuretes sterben sunder lougen!
ich furhte, daz ich mere nu verliese
herzelouden, mines bruoder kint, daz die den tot vor herzenleide kiese!> -
< nu enwelle got der riche!> sprach der junge, werde,
< wan si ist sicherliche der besten einiu wol uf al der erde.
got geb, daz uns di vrucht noch vreude bringe,
di si von gamuret enpfie, daz sich da mit noch unser truren ringe!>
der kunigin richauden sait er hie diu maere.
< owe mir herzelouden, mines bruoder kint, sprach si, der dinen swaere!>
man sach vil vrowen da mit noeten ringen.
urloup so nam der junge. daz kunde mangem herzen swere bringen.
ze dolet si nu waren dri tag, di vreuden kranken.
do pflag man wol der klaren. nu, wer solde des dem kunige danken?
iz was sin reht, wan tschinotulander
was siner rehten muomen kint. an kayleten guoten wirt do vander.
der kunic begund im raten daz best uz sinen sorgen,
als guote vruend ie taten. nu wold er danne an dem vierden morgen.
der kunic jach:< lieber neve, swaz dir werre,
daz soltu niht verswigen. ich hilfe dir di nehe und di verre.>
da mit gie er zen vrowen, urloup so nam der cleine.
do moht man weinen schowen. di kunigin was aller vreuden eine.
si sprach:< la herzelouden dich erbarmen!
gip ir trost mit triwen, di man nu zelt an vreuden zuo den armen!>
do sprach der sueze junge:< ob mich des nieman bete,
vil gern ich darnach runge, daz ich ir doch niwan daz beste taete.
si wart mir uf min sele und uf min triwe
von gamuret enpfolhen, do ich in aller jungste liez in riwe.>
der kunic di massenie bevalch in gotes huote.
do chert der wandels frie von spanjen. gen waleis was im zemuote.
ey, herzeloud, waz dir nu leides nahet
von dirre presente mit dem sper! ich wen, din lip toetlichiu ser enpfahet.
ze kanfoleis nu cherte der furste uz graswaldane.
di groze lieb in lerte, daz er ein teil wart clagnder sorgen ane.
er freute sich, daz er di sehen solde,
di er minte vor alle wip und di er vor si alle haben wolde.
nu laze wir in riten und sagen ein ander maere:
recht in des meien ziten was herzeloude, diu vil seldenbaere,
mit vreuden wan, daz halbe jar het ende,
als ir der werde lobte widerkunft, ob inz der tot niht wende.
< sigune>, sprach di guote,< waz uns nu vreuden nahet!
ist dir icht wol zemuote, daz din munt nu schiere den enpfahet,
der dich noch machet manger vreuden riche?
er und min suezer gamuret kument, als si lobten sicherliche!>
von disem suezen mere wart diu vil wol getane
sigune, di seldenbaere, vreuden rich und alles leides ane.
ir hoch gemuet si kunde wol gemeren.
si sprach:< owol dem lieben tag und siner kunft, der mir wil leit verkeren!
nu vreut uech, herz und ougen, der zit in dem jare,
des tages, der wile tougen, daz tschinotulander, der vil clare,
mir von der verre kumet also nahen,
daz ich in da zer krenke mit minen blanken armen sol umbevahen!>
sehet, wie di wolken wilde vliegent vor dem winde,
luter trueb gebilde, also sach man etwenne deme kinde
triben uz dem herzen die gedanke
mange varwe durch ir vel, bleich, rot, gruen, gel, tunkel unde blanke.
doch gesigete hoch gemuete mit vreuden sunder leide.
sam in des meien bluete towig rosen luehten ab der heide,
also luht ir kinne und ir wange.
ir herze swank sich di hoehe sam ein valc gen liebem anevange.
do sprach di minnichliche:< min vreude sich nu hoehet.
der wart ich nie so riche. diu was uz minem herzen gar gevloehet.
diu gruenet nu von den vil lieben meren,
daz ich mit umbevange gruezen sol den suezen, seldenbaeren!>
ir vroelich hoch gedinge, des si pflagen beide,
daz lac in sint vil ringe. owe des, ir liep zergat mit leide!
ir vreude wart in riwen tal versenket,
ir wane, der wunnebaere, wart in jamers fluete wol ertrenket.
herzeloude, di reine, zu hant nach mitteme morgen,
di edel, valsches eine, entslief zu grozen noeten unverborgen.
si leit mit troumen herzenliche swere.
ir zeswer arm gerucket wart, do tamponis hie brahte leide mere.
in der selben wile quam grahardois, der clare,
geriten in geher ile und daz gesinde in kanvoleis furware.
do wart vor aller diet di klag so swinde
umb gamuretes sterben. di kraft enpfiel do manger muoter kinde.
juncfrowen zuhticliche heten do gewecket
di kunigin erenriche. di het ein troum so gar unsanft erschrecket.
si daht also: wie sol sich ditz verenden?
got si mir helferiche und mueze mir gamureten vroelich senden!
nu kom di vreudenlose schar uf den hof klegelichen.
daz gesinde chert aldar und enpfiengen di vil jamers richen.
mit zuhten sait nu tamponis diu mere.
er zeigt in sper und hemde, da mit ir werder herre verloren were.
di ritter wundert alle, wie er wer gewunnen.
uz chranker vreuden schalle seit in do der knappe wol versunnen,
wie er nam sin ritterlichez ende
von des helmes weiche und tjoste von ypomidones hende.
do er nu gar gesagete, wiez gamuret ergienge,
wie di heidenschaft in clagete, und wiez der baruc mit im anevienge,
und waz an sinem ende schuof der werde -,
nach cristenlichem orden bestatens an den baruc er begerde.
groz clag mit jamers pine huobens algemeine.
< owe, vriunt der mine, wie bist verlorn!> jach herzeloud, di reine.
diu maere waren vor ir niht ergangen,
doch hort si gamureten nennen, des wart si mit leit bevangen.
der tot het nach gescheiden daz leben von ir libe.
do wart von disen leiden also we dem wiplichen wibe.
ir kraft si vlos. owe der herzen swaere!
daz nieman half der vrowen in solcher not, daz waren leide mere.
juncfrowen, kamerere, daz gesinde al gemeine,
swaz der da bi ir were, di liezen hie di kunigin aleine
vil jemerlichen ligen unversunnen,
so daz ir nieman helfe bot. da von was ir des lebenes nach zerunnen.
di edeln kuniginne vant ein ritter wise,
da si lac ane sinne, diu hochgelobt an wiplichem prise.
got in zu helfe der vil reinen sande.
er goz ir wazzer in den munt, da mit er ir selbander sterben wande.
wan si truoc in ir libe, des ritterschaft wart geeret.
do dem vil reinen wibe ir maht ein teil wart und ir kraft gemeret,
si richte sich uf und trahte nach ir swere,
wan si het vergezzen, von welcher not iz ir geschehen were.
do sich diu reine, guote versan und moht gesprechen,
vor valsche di wol behuote, vor clage wart ir weinlichez pfnechen
also groz, daz si von jamers grimme
daz wort vil koum volbrahte. si clait ir trut mit trureclicher stimme.
si sprach:< owe mir armen, nu muoz ich lebn mit sere!
got, laz iz dich erbarmen, daz ich den sol gesehen nimmer mere,
an dem du mir vil vrouden het erscheinet!
di ist tot mit sinem tode!> alda wart von der lieben vil geweinet.
der uz graswaldane wol troste di getriwen.
nu was si in dem wane, daz kindel wer verscheiden von ir riwen.
do sprach diu guot uz wiplichem sinne:
< ich vurcht, ich hab di vrucht verlorn, di ich enpfienc von gamuretes minne.>
daz hemdel von ir bruste brach di clagende vrowe.
si sprach:< owe der vluste! han ich verlorn miner hohen vreuden schowe,
di ich vil arme nimmer me gewinne?>
di milch uz ir brusteln drukte diu vil edel kuniginne.
si sprach:< got hat zu gebene noch trost mir armen wibe.
daz kint ist noch bi lebene, daz ich enpfienc von gamuretes libe.
owol mich des und we mir dirre leide!
waz hat der tot gerochen an miner spilnden vreuden ougenweide?
owe lieb geselleschaft, diu muoz mich immer miden!
mir hat di riwe mit ir kraft vreud erlemt. min lip muoz immer liden
vil mangen pin. des mak niht werden ende.
iz si, daz mir di reinen vrucht got zetrost nach gamureten sende.
min hochgemuete hinket, min funden vreud ist flustic.
min swebender trost, der sinket ze tal. mins herzen hoeh ist niderbrustic.
mir begruenet vreude nimmer mere.
nach gamuretes tode leb ich nu in durrem herzen sere!
ez gewuochs in mangem riche nie stam so wunnebernde,
so hoch, so werdicliche an eren. swes der wunsch ie was begernde,
daz was an gamuret von ritters prise.
du meien blic der jugende, ze vreuden rich, da bi der witze grise!
wem sol ich nu gelichen din hohez lop, din staete,
sit man so lihticlichen den adamas zubricht mit swacher taete?
da mit ir er diu staet ist worden ane.
diu werdicheit der staete muoz sich nu richten nach dem tremontane,
der durch nieman wichet deheiner snellen draete.
ditz firmament dar strichet, der tremontan niht kumt von siner staete.
daz selbe tet din pris der uz erkorne.
des wirt der schad gedriet, du ein und ich selb ander gar verlorne!>
ir wunnebernder meie mit vreuden richem blicke
wart hie von anderleie, verkert in winter trueben nebel dicke.
sam der rife kan di bluomen swachen,
di vreude herzelouden alsus verwehselt wart in jamers krachen.
von recht ir clag so verre uber ander clage diuzet,
wan gamuret, ir herre, het den pris, der allen pris durch schuezet.
swa man sprichet manheit oder milte
und ander so vil tugende -, nimmer me bedecket wirt mit schilte.
schadehafter vluste bekort nu nimmer mere
kein herze under bruste. herzen vreud si gap umb herzen sere.
al solchen wehsel git di werlt uns allen.
hiut sueze, morgen sure. ir honik hat verborgen bitter gallen.
herzeloude vragete, wie er dort wer gewunnen.
grahardois ir sagete, wie di heiden siner vlust begunnen,
und wie ir list den adamas erweichte.
ypomidones lanze in dar nach mit einer tjost erreichte.
als er nu gar gesagete, wie iz im was ergangen,
mit jamer si do clagete. ir herze wart mit grozer not bevangen,
daz si undz kint vil koum genas vor leide.
si bat, daz man ir brehte hemd und sper dar, also bluotic beide.
si sprach:< owe mir, herze, daz du niht maht ersterben!
der bitterliche smerze muoz mir immer me nach kumber werben!>
ir clagnde wort mit werken si bescheinte.
mit triwe richer staete herz und muot unz an ir ende weinte.
di vrowe nam daz rote kleit und lostez von ein ander.
si woltez an sich han geleit. des erwante si tschinotulander.
zer erden wurden si bestatet schone,
beide sper und hemde. do wart der vrowen jamers cleit zulone.
di kunigin do besande und grahardois, der werde,
in gamuretes lande, ze nurgals und anschowe, al di erde.
si bat di fursten komen al geliche
ze kanfoleis. di herren leisten do di bete mit wirde riche.
als si nu komen waren al dar zu kanfoleise,
do sach man si gebaren vil clegelich. di besten uz waleise
komen ouch mit krancher vreuden schalle.
gamuret, den geerten, clagten si vil clegelichen alle.
nu geswige wir der vesten, jamerhaften pine.
diu kunigin und di besten bevulhen do diu lant dem talfine.
si lobten im ze warten algeliche
furstenlicher eren an ir herren stat vil werdicliche.
do genas di vil gehiure am ahten tag eins kindes.
mit hoher selden stiure fuor nu der lande vreud und des gesindes,
do si vur warheit horten wol di maere,
daz di herzelouden vruht, daz kindel reine, suez ein degen were.
di fursten al geliche deheiner dannen wolde,
e daz diu eren riche nach den wochen sehsen, als si solde,
ir kint, daz reine, zu christenheite bereite,
daz man iz toufen solde. ir ieclicher des vil gerne beite.
daz kint wart in der toufe parzifal genennet.
in eren richem koufe wart der nam di virre wol bekennet.
sin reine muoter in erzoch mit zarte.
si was sin amme selbe. vor allem valsch er sich wol sit bewarte.
ein kint ie nach dem spunne sich an di tugende wendet.
durch daz nu edel kunne etwenne an siner wirde wirt gepfendet.
hie vor, do al di hoehsten selbe ziehen
ir kint an bruste wolden, do sach man adel uz tugenden selten vliehen.
als hie der kuniginne ir sun wart getoufet,
mit flize gar di sinne kert si an in. nu wart ouch er gesloufet
in sin wester cleit. owol dem wibe
di ie gebar so werde vruht! man kos der muoter schoen an sinem libe.
nu wolde di vreuden kranche scheiden von dem lande.
daz rieten ir gedanke. di hoehsten und di besten si besande.
si bevalch sigunen uf sin triwe
uz graswalt dem fursten, und ouch diu lant. do wart ir clage niwe.
do nam der junge, reine an den selben stunden
di herren algemeine und bat si des, ob si im helfen kunden,
herzelouden wenden dirre sache.
der bet was si unwernde. si wold ot nicht wan lebn in ungemache.
darnach in kurzen ziten di vil triwen riche
niht langer wolde biten. si vuor in einen walt besunderliche
von so grozer richeit durch ir triwe.
si bark ir sun vor ritterschaft und starp doch sit nach im in clagender riwe.
man sach di minniclichen sigunen ouch vil sere
clagen den tugende richen gamuret. nu wart ir clage mere,
do si sich muoste von ir muomen scheiden.
mit herzenlicher swere wart da vil geweinet von in beiden.
sus fuor si jemerliche in di wuesten solitane.
vil herzen triwen riche do leidik wart. swaz bluomen uf dem plane
clarlichen stuont, dar an chert si sich cleine
und an der voglin singen. ir wunn, ir vreude was ir sun aleine.
herzeloude ist hin gescheiden. der pfleg des himels vrowe!
nu hoert von disen beiden, di man noch siht vil dick in lieber schowe,
den grahardois und ouch di herzoginne
sigun. an in gesigete di liebe gar mit ungevelschter minne.
ir lieplich gesellekeit stuont ie sunder vare.
ouch was der minniclichen meit mit suezlichem troste bi der clare
und nam ir ungemuete zaller stunde.
er wonte ir bi mit zuhten und liebt sich ir nach gamuretes munde.
ouch was si in der guete, daz si fur alle gewinne
sin tugendrich gemuete las in ir herze. daz schuof diu scharfe minne.
ir beider triwe, di wak vil wol geliche
mit valscheloser liebe. sus minten si ein ander herzenliche.
sus was in siner jugende der furst in wirde lebende.
er warp mit siner tugende, daz man im was vil lobes und eren gebende,
gelutert als ein gimme vor houbetschanden,
mit manheit und mit milte. des wart sin lop vil hel in mangen landen.
den vriunden und den gesten lebt er zewunsches ere,
wan er sich vleiz des besten. des wart vil wol geprueft der lobes here
in graharz und mit recht in graswaldane.
in waleis, in anschowe, in nurgals tet er mangen chumbers ane.
getriwe, menlich, wise wart der vil sueze, junge,
durch luehtic an dem prise. wie an der magt sigunen im gelunge?
des kan ich hie nicht gahes zu ende bringen,
sit iz di aventiure noch umbesweifet wit an mangen ringen.
er west, daz under schilde si muest sin lip erwerben.
vil clein in des bevilde. er dahte: sol ich nach dir niht senlich sterben,
des muoz mir helfen ritterlichiu ere.
sigun in twanc zu ritterschaft und ir minne. des sumt er sich niht mere.
ze anschowe, ze waleise, ze nurgals, dem lande,
der junge, clare, kurteise di hoehsten und di besten er besande.
den sagt er do mit warheit sunder wane,
er hete muot zu ritterschaft, di wold er han da heim zu graswaldane.
die herren al geliche baten in vil sere
mit triwen hoveliche, daz er iz tete durch des landes ere,
daz diu hochgezit alda geschehe.
der bet er si gewerte, allermeist, daz iz sigune sehe.
do hiez er kunden witen di hochgezit vil grozen.
dar chom von allen siten kunge, fursten, aremuot di blozen.
durch sine bet dar kom ze kanvoleise
artus, der valsches ane, und kaylet, der werde helt kurteise.
dar kom von berbester ekunat, der riche.
sin muoter was des swester. gurnomanz chom ouch dar werdicliche
und gentaflurs, des sun, der werde, cluoge,
der sit lac tot von clamide. so hohen pris, waen, ritter ie getruoge.
dar chom von graswaldane vil werder ritterschefte.
ich bin ouch in dem wane, daz di von nurgals mit grozer krefte
komen gen der hochgezite schalle.
di vursten von anschowe waren ouch da ritterlichen alle.
mit mangem pavelune di heide was bedecket.
man lotziert dem britune und fursten vil. darnach wart uz gestecket
vil banier rich und kosteber di schilde.
zimierde vil der vremden sach man uf helmen vol al daz gevilde.
tschynotulander und di lantherren alle,
einer und der ander, enpfiengen da mit ritterlichem schalle
ze kanfoleise artus, den eren richen,
und sin massenie. der hiez man pflegen schone und werdiclichen.
in kund ouch nicht betragen, er kert hin uf di heide
aldort, da sunder lagen der spanjol und der pfalzgrave, beide.
di wurden da mit vreuden wol enpfangen.
von ir kumft wart er gemeit, und wart sin leit da von al undervangen.
siner jamer lanzen, wen, ouch der ringer were,
do man von gurnomanzen sagt und siner kumfte werdiu maere.
er reit dar und enpfie in minnicliche.
si kusten sich vor liebe und wurden der gesihte vreuden riche.
er pflac da wol der geste beide vruo und spete.
da was dehein gebreste. wol man inz bot mit manger richen taete.
vierzehn tag di hochgezit do werte.
man hete da gar den vollen, dar nach und ie der man alda begerte.
swaz man alda verzerte, daz chom von sinem lande.
sin herz im valscheit werte. schaden het sin niht gen einem pfande
daz lant waleis der grozen hochgezite.
iz wart da von e riche, si wunschten im vil selden da di wite.
nu hete der eren riche gen siner swertleite
gekleit sich kosteliche und sine gesellen wol nach wirdicheite.
in gebrast niht, des si haben solten.
ir waren hundert mit der zal, di mit dem fursten ritter werden wolten.
von araby uz pfellen, tiur und manger hande,
wart im und sinen gesellen gesniten cleit, daz in deheinem lande
nieman bezzer wat erziugen mohte,
dann er und sin geverten truogen, als iz siner wirde tohte.
rot und brun scharlachen, dar uz hiez er mit vlize
zweierhande cleider machen, dar in furrieren haermin veder wize
gen brun scharlat, von tasme pfell geteilet.
sin sunder cleit ich pruefe niht. di driu, di warn den andern gelich gefeilet.
sus was der wandels frie mit eren ritter worden,
er und sin kumpanie. zehant so kund er lebn in ritters orden.
sin hant, sin swert, sin sper wol under schilde
vil ritterlichen wurben. gen allen tugenden er mit rame zilde.
ob wir nu nicht gedaehten sigunen, der herzoginne,
und ir lop niht braehten zerhoesten kur? daz weren kranke sinne,
sit si so wol nach wirde kunde werben
mit kuesche, wiplich magetuom und triwe groz. dar inne sach man si sterben.
si was ouch komen durch schowen uf den plan so riche
mit manger jungen vrowen, da diu ritterschaft vil werdicliche
mit vreuden was al uf dem gruenen plane.
si sach, daz vreuden wirket. da von wart si ein teil ir trurens ane.
diu hohgezit was riche an furstenlicher krefte.
man vant da steticliche buhurt, tanz. si pflagen ritterschefte
nach wirde groz. man lie da nicht gebresten.
swes man nach eren gerte, des gap man vil den kunden und den gesten.
do pflac vil richer milte der junge furste reine,
so daz in niht bevilte. von herzen wart alda sin hab gemeine.
und gab da vil von silber und von golde
besunder edeln armen, swer daz von siner hant enpfahen wolde.
artus, der nie gewancte an kuniclichem muote,
und der ouch nie bekrancte di triwe sin, daz was kailet, der guote,
und gurnomanz, der wol gezogen, wise,
di rieten nu dem grahardois, swaz einem fursten vrumende wirt an prise.
si fuorten in besunder, do si im wolden raten:
< nu wis gen manheit munder und tuo daz beste, als ie die werden taten.
du bist gewaltic gamuretes lande.
der pflig also mit sinnen, daz du daran verdienes keine schande.
du solt dich lazen vinden bi manheit und bi milde.
so muoz von dir verswinden swachez lop. und volg also dem schilde,
daz er dich icht entwerf uz eren sitze.
wis getriwe, bescheiden, minne aller tugende rat in guoter witze!
ouch sol di triwe dine an der kuniginne
und an ir kindeline nu werden schin. hastu getriwe sinne,
so wis ir beider schilt vor allen growen
und pflig mit ganzen triwen ir swester kinds sigunen, der juncvrowen.
gen disen drin behalten soltu dich wol an prise.
so mahtu selden walten. und ist din herz an hohen tugenden wise,
als dich von allem dinem kunne uf erbet,
so wizze, daz belibet vor valscheit al din ere unverderbet.>
sus volget er ir rete, als er do beste kunde.
vor wandelhafter taete was sin lip bewart zu aller stunde.
siner kumft aldar dem britoneise
dankt er und in allen. do bereitens sich von danne der reise.
diu hochgezit nach eren nam ende sunder schande.
man sach von danne keren ie den fursten heim gen sinem lande.
diu gerndiu diet was alle wol beraten.
die kunden pruefen witen des fursten lop. in mange lant siz kraten.
also nu hie di geste gerumten sus waleise.
der vil tugende veste tschinotulander, der kurteise,
die gamuretes fursten er nu sande
mit richeit der presente ieglichen heim vil schon zu sinem lande.
nach eines meien stunden diu hochzit was verendet.
di wol mit jamer kunden,( owe der not, ir leit ist unverendet)
nu mein ich herzelouden, rich der triwen
und sigun, ir muemel, di werdent eben rich an herzen riwen.
die suez uz katelangen und den uz graswaldane
begunde des belangen, daz si di kuniginne zer solitane
in so langen ziten nie gesahen.
si wolden dar mit reise. owe des, nu wil si kumber vahen!
si fuoren an den stunden mit juncfrowen balde,
da si di clagenden funden zer wuesten solitane in dem walde.
si wurden werdiclich von ir enpfangen.
si hort von siner ritterschaft nu gerne, ob diu schone wer ergangen.
in vragt diu kuniginne, wer da ritter waere.
do sagt er ir mit sinne:< da was artus, der kunic seldenbere,
und kailet, der spanjol vil triwen riche,
und min ane gurnomanz und ekunat, min oheim werdicliche.>
an der selben stunde bedaht ir herze swere.
weinen hie begunde herzeloud. alda von disem mere
wart si ermant, wie sie verdient mit ellen
gamuretes ritterschaft. al clagnde sach man si nu trehen vellen.
nu weint ouch herzenliche sigun, di vil gehiure,
mit der kunigin jamers riche. all den vrowen wart nu vreude tiure.
di clag benam in do der triwen fruote
tschinotulander. sin suezer trost kom in do wol zu guote.
den jungen parzifalen kust in getriwer minne,
den suezen, lieht gemalen, mit ougen regen sigun, diu herzoginne.
wan si gedaht an mangen kus vil suezen,
den ir in jugende gamuret mit triwen gap durch minniclichez gruezen.
di clagerichen vrowen in namen hie besunder
durch wunniclich anschowen. got hete fliz an in geleit ein wunder.
ich waene, nie muoter reiner vruht gebere.
sin liehter, lieplich aneblich benam in allen truren unde swere.
al sine lid mit sinne schouten si gemeine,
da bi den zumpf der minne. der wart gemezzen nach des libes cleine.
daz was allz nach wunsch an im gemachet.
sinen lip den suezen, claren, kos man niendert siden groz geswachet.
der furste an sinen armen truoc den jungen, cleinen.
< nu muez iz got erbarmen,> sprach er,< daz wir noch gamuret, den reinen,
in bluender jugent der erde muosen lazen.
sus git nach suez ein suren di werlt gemein, des si ir lon verwazen!>
der furst in ofte kuste mit wazzer richen ougen.
wie wol in des geluste! er sprach also mit warheit sunder lougen:
< uns hat got vil wol mit dir ergetzet
dins vater, ob du leben solt. wir sin an vreuden noch vil ungeletzet.>
zuo ein ander sazen an vreuden di vil kranken.
kund ich ir lop gemazen gen wirde, nieman solde mir des danken.
daz hat verdienet wol ir reine triwe,
daz ir lop die lenge biz an di letze der werlde belibet niwe.
den tac si da mit leiden beliben bi ein ander.
si muosten doch sich scheiden. sigun, di rein, und tschinotulander
mochten nicht vor clegelichem sere
di naht alda beliben. si vorhten des, si clagete dester mere.
urloup si do namen und baten ir got walten.
di vrucht des reinen samen do sprach:< der hoehste muez uech wol behalten
gesunt und geb iu beiden seld und ere!>
sie schieden sich mit kusse und uf wang uz ougen trehen rere.
si enpfulhens got mit triwen und ir sun, den seldenbaeren.
sich wil ir kumber niwen alhie mit mangen vremden clage meren.
der furst von dannen wol ein raste kerte
in den walt an ein rivier. da mit daz maer si beide kumber lerte.
von koste rich ein hoch gezelt sluoc man uf di plane,
daz razalik gap sunder gelt gamureten, do in belakane
ze vruende erkos und im nach pris zulone
gap lip, lant und luete. dar under wolden si hie ligen schone.
die nacht si mit gemache waren sunder swere.
ungeluckes sache braht in des morgens vruo ein niwez mere,
da von si immer mer an vreuden sigen
muosten nach dem selben tag. kumber und not begund si ane wigen.
gemach ein eren schure do was der edeln jugende.
der eren suez mit sure muosten si erwerben und mit tugende,
sint daz nie furste baz gewarp nach prise
dann tschinotulander. daz mocht ot nicht geschehn in senfter wise.
nu heten die arbeite, di im doch nie genahten
mit fursten werdicheite. alle di sich gen im durch pris vergahten,
di wurden ie an hoher fluste funden.
ob daz sint wart verkeret, doch swebte sin pris di lenge hoch zallen stunden.
groz ere und kumber hebende sich wart nu an in beiden.
in wirdicheit si lebende wurden und da bi in mangen leiden.
arbeit, kumber, leit mit grozen eren
und not gen zweinzic jaren ir vroud kund seigen und ir truren meren.
daz kom von wilden maeren, di sich hie nahen wellen
disen edeln, wirdeberen. da mit si groz unfreude sich gesellen,
di da treit di suez und scharfen angel.
swer ab den angel schuehen wil, der muoz vil dick der sueze haben mangel.
durch smac der bluenden rosen, so was ir wille, hie ligende
und durch daz sueze kosen. der voglin sanc ie was gen vreuden wigende.
si gedahten da beliben zeiner wochen
oder ein lutzel langer. der vreuden wan wirt in nu gar zebrochen. rime di zwivalten dem bracken seil hie waren vil verre dann gespalten. dar nach, di lenge wol von funfzic jaren, zwivalter rede was ditz maer gesumet. ein meister ist uf nemende, swenn iz mit tod ein ander hie gerumet.
sus lagen si nicht lange, e daz si horten schiere,
mit einer richen strange uf rot wildes verte nach wundem tiere
ein bracke, der kom lute heles jagende.
der wart uf gehalden. des bin ich noch durch vruende not der clagende.
do si den walt mit krache sus horten lut erhellen,
dem talfin zu ungemache -, der was gezalt von kinde ie fur di snellen,
ane trefizent. der lief aleine
und spranc hin fur si alle, di des pflagen ie uf ritters beine.
durch snellheit sin, di richen, daht er den hunt erloufen.
bein di ritterlichen truoc er. des wold er vroud und saeld verchoufen
und ein stetez truren dran enpfahen.
er sprank hin gen der stimme, als er wolde den bracken nu ergahen.
sit in dem witen walde niender moht gekeren
daz fluhtig tier so balde, danne dem talfin arebeit zemeren -,
kumftic truren braht iz im zu teile.
nu dakt er sich in einen struch. hie chom der bracke jagent an dem seile.
den bracken liez ein furste nach tiere mit wundem male
nach fluhtic mit geturste. versniten het iz wit ein scharfiu strale.
iedoch was iz zu verhe nicht verhowen.
ze richer gab presente wart gesant der bracke von einer vrowen.
des fursten vreud iz latzte, daz im der brack enpfarnde
was, den er nider satzte uf stral snidic mal. er was unsparnde
sin vart, biz er in weder sach noch horte.
da von dem hochgemuoten sin vroude nikte, sin jamer sich enporte.
hie erjagt an allen siten der bracke vreuden pfende
in mangen landen witen. we, daz si nimmer hunt me gesende,
diu in da dem groz gemuoten sande,
von dem er uf dem jagde schiet! daz sit si beide an hohen vreuden pfande.
do tschinotulander hie was uf dirre warte,
do kos er blicke glander an boumen hoch. des wundert in vil harte,
von wann der schin so hohe mochte glesten.
der gie von disem bracken. sin seil, daz was ein borte wol der besten.
do er den bracken horte, do spranc er gen der verte.
arabisch ein borte sin halse was, geslagen mit drihen herte.
dar uf kos man tiur und lieht gesteine.
di glesten sam di sunne. do vienc er den bracken nicht aleine.
kumber und arbeite het er da mit begriffen.
di zwei, di lenge und breite gefurriert in ein ander, unzesliffen
beliben si zulange mit der gentze.
owe, daz ie dehein bracke geseilet wart mit also richer glenze!
wan unverzegenliche sol er nu bekennen
an uber kreften riche der noete vil, di nieman kan zetrennen,
und kriegen immer mer nach starkem strite.
daz bracken seil ein urhab was siner vreuden vlustlicher zite.
der bracke was harmblanc gevar ein clein vor an der stirne,
diu oren lanc, rot als sin har, zereht gemuelet und mit breitem hirne,
nach bracken wis geedelt und geleret.
daz wilt, daz er do jagete, mit guldiner stral was iz verseret.
er truoc den hunt so genge sigunen hin, der claren.
zwelf klafter was mit lenge daz seil, des varwe vier von siden waren:
gel, brun, gruene, rot so was diu vierde,
immer swa diu spanne erwant, geworht in ein ander mit gezierde.
dar obe lagen ringe mit berlin verblenket.
da zwischen richer dinge ie spanne lanc, mit steinen nicht verkrenket,
vier blat, vier varwe vingers breit di maze.
vahe ich mit sulchem seile hunt, iz belibet mir, swenne ich in loufen laze.
da manz von ander valten sach zwischen den ringen,
da kund iz wirde walten von richer schrift mit kostbaeren dingen.
aventiure hoert, ob ir gebietet.
mit guldinen nagelen di steine uf die strange warn genietet.
smarac warn di buochstaben, mit rubin verpundet,
mit gewier uf golt erhaben. iz enwart nie seile baz gehundet.
nu was ouch der hunt vil wol geseilet.
wederz ich da neme, daz riet ein kint, ob iz mir wer geteilet.
dyomande, crisolde, torkoiten und sardine,
jochant, granat uf golde verwiert, und ander manic in liehtem schine,
der lac vil dar uf mit kraft der grozen.
von edelkeit der steine kund dem seil an richeit nicht genozen.
ein samit drunder horte, gevar nach meiem walde.
diu halse was ein borte vil richer stein, von arte manic valde,
durch liuhtic lieht. die schrift ein vrowe lerte.
gardivias so hiez der hunt, daz spricht endiute:< huete wol der verte.>
di herzoginne lobesam las anevanc der maere:
< swie ditz si eins bracken nam, daz wort ist den werden noch gebere.
man und wip, di huetent verte schone,
di fuerent hie der werlde gunst und wirt in dort diu selde zu lone.>
si was di halsen lesende, noch nicht an dem seile:
< swer verte in huot ist wesende, des pris wirt getragen nimmer veile,
ob er in herzen wont also gestarket,
daz in nimmer ouge ersiht uf unstaetem, wenkendem market.>
bracken und seil durch minne sande einem fursten schone
von art ein kuniginne. di truoc von adel und von landen crone.
sigune las ir namen underscheide,
der kunigin und des fursten. di stuonden wol erkantliche da beide.
si was von kanadic erborn der swester da florien,
diu ylinoten het erkorn. dem britun gap si herz und muot zu amien,
und swaz si het, ane biligende minne.
si zoch in unz an schildes ampt und kos in do fur alle gewinne.
der holt ouch nach ir minne under helm den ende.
obich der zuhte sinne nicht breche, ich solde vluochen noch der hende,
di di tjost uf sinen schaden brahte.
florie starp ouch der selben tjost, swie doch ir lip nie speres ort genahte.
florie do ein swester liez, di erbte uf diu crone.
di maget rich clauditte hiez. der kuesch und guet erwarp do zu lone
der vremden lop und ouch swer si bekande.
sus wart ir pris beruofet in mangiu lant, daz in da nieman wande.
sigune las erliche von clauditten an dem seile:
di fursten in ir riche gerten eines herren mit urteile.
si sprachen einen hof ze pofermunde.
dar chomen rich und arme. do erteilte man ir wale an der stunde.
de silvat ekunaten, der tugend ein floriere,
an den ir wal geraten was. da von kos si in benamen schiere.
des stuont sin muot vil hoher dann ir krone.
er gerte aller fursten zil. mit huote siner verte pflac er schone.
si twanc sin jugent und edel art und daz reht von ir riche.
sint daz ir wal erteilet wart, do welte ouch di maget werdicliche.
welt ir duetsch ir vriundes namen erchennen?
< den wilden von den bluomen, ekunat,> sol man den fursten nennen.
sit er von bluomen wilde der werde was genennet,
durch daz si niht bevilde. si tet im wilde wort und werk erkennet.
do huot er siner verte, als er solde.
clauditte was ouch jehende, daz si wiplicher verte hueten wolde.
tschinotulander mit einem veder angel
aschen, vorhen vander, di wil sigun las hoher vreuden mangel
und des ouch er vil selten wart der geile.
sigun den stric entloste durch uz zelesen di schrift an dem seile.
an di zelt stangen der bracke was gebunden.
ir loesen uf di strangen mich sere muet, wan hete sis erwunden!
gardivias sich strakte hin mit strebene.
si sprach nach siner spise. ir wille was, im zu ezzen gebene.
zwo juncfrowen giengen her uz fur die snuere.
mich riwet, daz enpfiengen ir hende blanc des stranges herte ruere.
waz mag ich des? daz seil von stein was herte.
gardivias zukte unde sprank durch jaegde uf des wunden tieres verte.
er was ouch ekunate des tages alrerst entrunnen.
den vrowen rief si drate. die heten sine spise do gewunnen.
in daz gezelt hie gahten si vil balde.
der hunt was uz geloufen. do horte man in gahes da zu walde.
er prach halt der winden ein teil und der pfaele.
als er begund enpfinden der rotvarwen vert, in nam unhaele.
offenlich er jagt, vil unverholne.
des werden gruzegrien kint darumb geschach vil noete sint zu dolne.
tschinotulander di grozen und di cleinen
vische bi im vander, alda er stuont uf bloz blanken beinen
durch die kuele in luter snellem bache.
nu hort er gar di stimme, die im erhal, im ze grozem ungemache.
er warf den angel uz der hant. mit snelheit er gahte
uber allez, daz er vor im vant von steinen, ronen. da mit erm nicht genahte.
den bracken het im ungevert gevirret.
er spurte ninder hunt noch tier. er wart von winde hoerens gar verirret.
di blozen bein unsueze zekratzten im die bramen.
die sinen linden fueze von dem loufe mange wunden namen.
man spurt in baz dan daz tier geschozzen.
nu gieng er gen sigunen. di het ouch bluomen rot alda begozzen.
er vants in dem gezelde mit stimme clagende heise.
er sach di waren melde, daz si richer vreuden als ein weise
durch drier hande schaden was di clagende.
iedoch der eine verre die zwene von dem herzen wirt verjagende.
daz eine was diu strange, verloren und niht vunden.
di selbe clag zu lange ir werrende was. daz ander waren wunden,
di si an tschinotulander sehende
was mit herzen schricke. daz dritte was ir selber not geschehende
innerhalp ir hende, reht als si weren berifet
von starker tjoste sende, so eim der schaft von gegen hurt entslifet.
sigunen hende waren sus gerueret.
man spehtz ouch an ir wete. diu was do mit den steinen gar zefueret.
si kos an im vil wunden an beinen und an fuezen.
vil clage von in funden wart. nu wil daz mere sich unsuezen,
do diu herzoginne begunde sprechen
nach dirre schrift der strangen. diu vlust diu wil nu spere vil zubrechen.
er sprach:< ich gefriesch nie keine der strangen uber schribene
heidnisch, franzois. gemeine bin ich bi der kunst nicht der belibene.
ich lese wol, waz da ze lesen were.
sueze magt sigune, la dir di schrift der strangen sin unmaere!>
diu strang ir was gebunden zu herzen also nahen.
ir kriec gar unerwunden wil durch richeit nach dem seile gahen.
si sprach:< al roemisch rich wer dir ze chleine
gen dirre selben strangen, were dir kunt di schrift dar an so reine.
solch aventiur ist wesende geschriben an der strangen.
bin ich di niht uz lesende, so ist mir gar unmaere katelangen
und swaz mir ieman richeit kund gebieten.
davur ich dannoch wolde der schrift an dem seile mich genieten.
di red bin ich dir gebende noch nieman zu vare.
wern aber wir beide lebende die endelosen zit komender jare,
so daz din munt sprech nach miner minne,
diu muest dir immer wilden, dune brehtes mir di strang, die nu was hinne.> -
< so wil ich nach dem seile vil gerne also werben,
ob strit darumb ist veile. ich muoz an pris, an libe gar verderben,
sint din wille krieget nach der strangen.
wis mir genedik, sueze magt, lip, herze, muot mir lit in dinen twangen!
vil sueze, rein, gehiure, al dirre selben pfande
ger ich von dir zu stiure, daz mir din trost di laz uz dinem bande,
als mich din minne hat gebunden lange.
la mich genade vinden, halt niht min herz alsus in dime getwange!> -
< genade und swaz ein maget sol gen liebem vruend verenden,
des machtu mir getrowen wol, und kan des willen nieman mich erwenden,
ob du bringes wider mir di strangen,
di gardivias da treit, den du mir her in breht gevangen.> -
< darnach min dienst in landen wit sol immer gerne ringen.
ey liebe, wenn geleb ich di zit, daz ich dir mug di strangen wider bringen
und daz ich di hulde din behalde?
daz wirt versuochet verre, so min di minne und din mit triwen walde!>
sus heten si mit worten wol ein ander gehetzet,
und ouch guotes willen vol. anevanc vil chumbers, wie wart der geletzet!
daz vreischet noch der tumb und ouch der wise
an sicherboten unverzagt, er swebe oder sinke an dem prise.
die zelt snuor uf balde hiez brechen der kurteise.
sin herze uz dem walde zuhant gewan ein kriegen uf di reise.
gen kanvoleis si waren hie nu varnde.
werben nach dem seile wolt der furste hin niht sin der sparende.
als si nu warn erbeizet ze kanvoleis der vesten,
sigunen herz gereizet uf jamer wart. der kunde sich engesten
an ir so, daz der grahardois erschrecket
wart von disen meren, di sigun mit clag hie tet entecket.
mit liehter ougen regene wart si so ser diu clagende,
daz si dem jungen degene nicht mohte sin in langer zit diu sagende.
ir jungez herze pflac der muoze reren,
wan iz wart bloz an vreuden und wol gevidert an suefteberen seren.
si clagte nicht aleine den hunt noch di strange.
di schrift der edeln steine ir herzen was ein klamme habende zange.
si jach, daz ir begruende nimmer wunne,
ob si der schrift enbaere, so gieng ir sat an vreuden uf vil dunne.
ir blanken hende clare winden si begunde.
vil wazzers gap furware ir herz den ougen, sueftens vil dem munde.
riwe, truren riet ir spilndem herzen,
daz sich ir vreud, ir wunne verwandelt in den klage richen smerzen.
dem fursten an der stunde ir clage gie vil nahen.
ir ougen vliez begunde im herze, lip und sinne mit truren vahen.
er sprach:< iz zimt nicht weinen edeln kinden.
magetlichiu clarheit sol sich wol bi vreuden lazen vinden!
ein edel magt sol lebende sin vroelich zallen ziten,
durch daz si vreud si gebende. unvreuden sol si stetes wider striten
und mit vreuden truren nider setzen.
wan trurens ubermaze kan sel und lip an seld und eren letzen.> -
< sol liep wider gewinnen min lip gen trurens varen,
daz ich uz vreuden sinnen gen rechter liebe lieplich kunn gebaren,
so muoz ich die strange wider schowen
mit schrift, der edeln, tiuren, oder ich bin an vreuden gar verhowen.> -
< e dich so jamer twunge>, sprach der hoch geherte,
< und e din lip, der junge, sust immer an im clagendez leit gemerte,
so wil ich riten, unz ich den bracken vinde.
danne durch den tot aleine, durch nieman der reise ich erwinde.>
sigun zwei dink nu mazen begund an grozen noeten,
halten oder lazen, di beide wolten si an vrouden toeten.
umb die strang den werden ritter wagen,
hie mit ranch ir gemuete. wisen rat wold si darumb nicht vragen.
und im gelinget selten, swer ane raete wirbet,
swaz er, guot, lip sol gelten. und kumt vil liht also daz iz verdirbet,
so muoz er schaden drierhande liden:
vlust, daz ander riwe, daz dritt durch strafe clag den vruend vermiden.
nu solt ich schrien wafen mir selben sunder twale.
wie torst ich ie gestrafen di edel, reine vrucht von dem grale,
vor der ie missewende wart zu vluste?
ir angeborne tugende ie was vil gar erjeten von akuste.
ir edel, hohiu wirde sigunen hete betwungen
und cheiner hochvart girde, daz si gesprochen het also zem jungen,
er muest erwerben si mit ritters prise.
dar an si noch gedachte und schikt in nach der strang di selben wise.
si truoc ot vaste minne dem fursten und dem seile.
mit ungevelschtem sinne sprach si:< dir wirt min lip niht zu teile,
du muest mich under schildes dach erringen.
geschiht daz umb di strangen, daz muoz uns zweier hande selde bringen.
daz ich dich, herre, wagte nach kindes tocken ziere,
durch recht dich des betragte, wan irdisch ouge ritter nie so fiere
gesach dann dich und gamuret manliche.
durch daz so muostu werben an ritterschaft der sinen tat geliche.
wan du im glichez bilde kurzlich bist worden tragende,
so muostu im mit schilde gelichen, wiltu pris sin bejagende.
luet und lant ist dich nach im uf gerbet.
sunder heidnisch liste wer noch sin lip an manheit unverderbet.
du wirst vor allem meine an prise der bekande.
di herten stahel zeine, di hab du liep vur kraft der adamande.
min segen und min hoher blic dir stiure
sol gebn in scharfer herte, wan din gelucke enpfilhe ich got vil tiure!
min zung durch arge raete, min fruent, dich so nicht reizet.
alsolcher baltheit graete verbute mir, daz grales tugende heizet.
des heilicheit, di minnet manheit sere.
di wipheit daz nicht krenket, ob grales vrucht der ritterschaft git lere.> -
< du bist des wol erlazen>, sprach der clare, junge.
< an werdicheit verwazen wer ich, ob mir min munt oder min zunge
gen dir ze sprechen niwan wold gedenken,
daz dine hohe wirde an heilicheit des grales kunde krenken.
ein dach, ein fundamente, ein schilt miner eren
ist iz unz an min ende, daz mich din suezer munt also chan leren.
swaz mir alle zuhte meister ie gerieten,
diu wort dins reinen mundes kunnen mir untat noch baz verbieten.>
des wart ir vreude erkucket und doch ein teil betwungen,
diu mit der strang enzucket ir wart, do si den edeln, claren, jungen
nach ir herzen gir hie sach gebaren.
da wider di vil reine sines willen wold nach grozen eren varen.
diu edel magt sigune, sit er ir dienen wolde,
sin reide lockel brune si durch liebe richlich zieren solde,
da mit er uf ir dienst wer gestiuret
mit so vil zimier vremde, da von sin pris wer und ir lop getiuret.
von almarin nicht cleine ein borte breit, gezieret
mit gold und mit gesteine und berlin vil. di waren druf verwieret.
alumbe hin mit golde rich gebluemet
vil louber, tier und vogelin. daz schapel zeiner chrone wart geruemet.
hinden drabe senkel, mit vremden stricken waehe
gevlochten in mangiu schrenkel. swer mir nu der richeit niht enjehe,
dem wer unkunt richeit der fursten kunne.
swem iz sin mel niht swende, den bit ich, daz er uns der rede gunne.
daz schapel uf dem helme dem grahardois wart swebende.
vor slegen und vor melme bewart mit kunst. enpor was iz da hebende
noch schapel dri von golde richer zierde
mit hoeh gen einer hende. hey, wie stuont dem fursten di zimierde!
zwei zirkel stab der buoche alumb daz schapel drungen.
di schrift mit eren ruoche seit, iz gebz ein herzogin dem jungen,
und ditz schapel wer ein werdiu krone
ir kueschen magetuomes. der ritter wurbe nach ir minne lone.
ein sidin risel clare, darin erwebn von golde
buochstaben rich furware. di seiten, daz er sich des troesten solde,
ob sin reise nem mit eren ende.
durch in so wer si tragende vur daz schapel wiplich gebende.
daz wart gebunden an ein sper der maze als ein baniere
alnach sigunen herzen ger. vil lange vorbereit si die zimiere.
alsus wart uz gesant der minne gernde.
des wart diu magt sigune sint uber lank vil hoher vreud enpernde.
mit suezem danke nigen ir wol der furste kunde.
man sach da trehen sigen uz ougen clar. vil suezer worte uz munde
sprechen wart do beidenthalp gebluemet
mit triwen richer zuhte, so daz di zuht noch si darumb geruemet.
mit richer chost bereiten der furste sich nu wolde
zu grozen arebeiten. owe, daz er nicht erwinden solde!
iz muoz ot sin. er gewan doch prises mere
dann ie dhein furst erwurbe, izn si daz sich diu aventiur verkere.
ob iz sit icht smehe mit leide nem ein ende?
wie wer mir des so gehe? wan ich getrou des siner werden hende,
si werd an manheit solchen pris bejagende,
ob im gelucke wankte. daz sol di werlt gemeine wol sin clagende.
von spange ein ors, in striten verhalden wol und draete,
gerecht zu beiden siten, dar uf ein dach von iser vest und staete,
swa man hurten solt in hertem drange.
an snelheit und an kreften gelicht iz sich dem starken varprahange.
drivalt hiez verdecken sin ors der furste kuene,
mit palmat uberstrecken und isen druf, daz dritt ein samit gruene.
des selben dach was als sin liehte sarwe
durch namen siner kunde schilt, wapenrok und helm in gruener varwe.
dar zuo ein harnasch riche, halsperc und iser koltzen,
dem nieman vant geliche, wan iz der baruc gamuret, dem stolzen,
gap. doch nam er niht darinne den ende.
ein anderz durch di ringe er fuort. daz wart ouch sines lebens swende.
in assigarciunde die ringe warn genietet.
ob man ein bezzerz vunde? aller meisterschaft ir daz verbietet,
daz si dar zuo gelich deheinen prisen.
von india dem stahele, goltvar geworcht mit kunst, doch art von isen.
der selbe stahel gevlozzen kumt von ertz uz golde.
der baruc unverdrozzen dri kunicrich dafur nicht nemen wolde
zu einer suone von dem patrigalde.
do heten im di kriechen zehen kron darumbe gelazen zu gewalde.
ich wen ouch, schilt nicht ane wer hie daz harnasch tiure.
wer ist nu in dem wane, daz ie ritter uz nach aventiure
durch minne wurd so kostelich gesendet
und solchen pris erwurbe? alle fursten sint der wirde noch gepfendet,
ane secureizen und ane feirefisen.
wan aller sterne kreizen nie uber liefen ritter, di zu prisen
weren fur di zwen an all ir zierde,
ich mein, da man zu velde pruefet under schilde gezimierde.
doch wirt man fur si beide noch sin zimiere welende,
swen ich daz wol bescheide. ir sit im dann den pris an richeit zelende
fur all, di ie dehein ritter bracht zu velde.
den grahardois noch varnde man sihet fur si wol zehenvalt an gelde.
er het uz mangen richen ein edel swert gewellet.
da mit vil ritterlichen wart manic stolzer degen sint gevellet.
er braht iz an sin ende und hiez'z falzone.
in manigem sturme herte wart iz sint erkant an sinem done.
sin ors von sulcher chrefte, der fulzene gererte.
kein muede im ane hefte. zwen tage und naht di kraft iz niht verkerte
ungezzen, swie manz arebeiten wolde,
der snelheit ungeletzet, swie iz loufen, draben, springen solde.
ein sper als ein hornbog, mit listen wol gezehet,
halp horne und mit ader zog, durch pigelt gar, mit varwe uberwehet,
durch tjoste val ze trois geworcht, dem vrechen.
hamer slac und mezzer bic dar an vermiten wart durch gehes brechen.
durch sine kost vil tiure wart iz duranz geheizen.
in strit, in aventiure lert iz mangen sit zer erde erbeizen.
den tot, den wunt, den haltz, den swach gepriset.
an eren kranc, sus wurben alle di ir muot durch pris ie gen im wiset.
von hitze noch von noeten sach iz nieman wichen.
davur chund iz wol loeten, der iz mit witze worhte meisterlichen.
dar an ein scharfiu glaevje hart von stale,
die sit vil starker helme durkel brach und schilde lieht gemale.
der furste sich bereite der kost in all den jaren
nach siner swertleite. er west e lang, daz er di suezen, claren
nimmer kund an ritterschaft erwerben,
wan da von sper und schilde und helm lit daz velt bestreut mit scherben.
talfin, den ellens richen, wunder nam der maere,
ob der vil minneclichen nach dem bracken seil als ernest waere,
alse si gebart. daz wold er baz ervinden
und sprach:< vil sueze, reine, la mich der reise nach der strang erwinden.
est mir ein teil zu smehe, vil sueze, rein, gehiure.
vil gerner ich noch sehe in dinem dienst di richen aventiure,
di da hat uf floritschanz gesprochen
artus, der hoch geerte. da werdent sper und schilde vil zubrochen.
da mocht ich werdicliche in dinem dienst geriten.
artus, der milte, riche, ich weiz, daz er mir prief in kurzen ziten
sendet her, daz wir im komen schone.
da soltu sehen, hoeren durch schilde krachen sper mit hellem done!>
do sprach der minn florie:< du darft der bet nicht ruochen.
vor valsch ich bin di frie. du habe nicht wan, daz ich dich well versuochen,
sit wir uns lang erkennen her von kinde.
der seneden, clagnden swaere nach der schrift des seiles ich nicht erwinde.
du solt durch clage mine, durch mines herzen vreise
und durch di manheit dine erwegen dich der wilden, herten reise.
so si din solt gen diner widerchere,
daz du vil werder minne richen teil solt haben immer mere.
min lant ze katelange, daz si din soldimende.
so bit ich got vil ange, daz er dich mit selden wider sende.
het ich mer, daz wer dir allez gemeine.
und wer diu werlt min eigen, daz duhte mich gen diner wirde cleine!
wern alle berg von golde und edel stein di griezen,
daz geb ich dir ze solde und dannoch me. des kund mich nicht verdriezen,
ob din vart nach wirde wer ergangen.
din reise und min beiten tuont mich der selben zit vil sere belangen.> -
< erd, wazzer, luft und fiure, wer daz in liehtem schine,
holz balsem, stein gehiure paradis obz und alle erde guldine
und luter gimme, und warten minen handen,
und elliu diet des grales mich uf muntsalvasch ze herren nanden,
daz were mir zu sold ein wint fur dine werde minne,
du selden kranz, des grales kint, du wunschelris uber alle kuniginne!
zu werben nach dem seile wil ich riten.
durch dich so duecht mich cleine, solt ich mit tusent miner genozen striten!>
< ist daz geheizen minne,> sprach sigune, di sueze,
< daz ich in herzen, sinne dich mit liebe vor aller werlde grueze?
so bistu in dem slafe mir so nahen,
daz ich des ofte swuere, ich sulle dich mit armen umbevahen.> -
< du hast so werdiclichen mich zur vart berichtet.
den lip zu dienst lieplichen han ich diner hulde gar gepflichtet.
min herze minnet dich mit allem guote.
swaz ich nu kumbers lide, den buezet mir din liehter blik in muote.> -
< du belibest sunder swere mit lon an diner verte,
wan du der erste were, der mir mit minne gedanken vreude werte.
hilf mir uz sorgen herzen unde muote
und rit ot williclichen! din dienst der kumt dir noch zu allem guote.> -
< getorste ich sueze, wol gevar, ich wold dich biten gerne,
du vreude mines herzen gar und ouch min uf gender morgen sterne,
du bluom, du ros, daz mich din mundel ruerte
mit williclichem chusse. hei, waz ich starker ponder dann zevuerte!
ob miner vert ein seld, ein heil von dir, vil sueze, geschehe,
so daz ich sunder lach ein teil dines blanken libes hie gesehe,
die epfel ungevelschet uf bluendem rise?
des ist min herze gerende fur alle wunschel zwi in paradise.
min tyost vil ungevelieret durch schilde liecht gezillet,
herz und muot gezieret wirt da von und luterlich gewillet,
beruert din blenk mins innern herzen wafen.
vil baz dan zuo dem grale wer ich an selden wunsches arm entslafen!> -
< ich vreu mich dirre maeren, ob ich also kan tiuren
gen der sorgebaeren verte dinen lip, den gar gehiuren.>
den lie sie grifen an den claren, suezen,
den vil jungen grahardois. der chunde si vil lieplichen gruezen.
uz pliat sidin wol gevar sigun lie von ir slifen
von lunders einen porten clar. des richeit mocht ein lant nicht ubergrifen.
den kunde si nu von ir gurten schone.
ir vruende, dem herzenlieben, bot si disen werden dienst zu lone.
beide herz und ougen mocht kuesch des nicht verbieten.
er muoste sunder lougen vil lieplicher blicke sich da nieten,
do im daz sehen bracht so rich gemuete.
wer im icht worden mere, sin herz daz wer geswebt in vreuden vluete.
ein umbevanc mit triwen zart, ein kus von rotem munde,
da mit urloup genomen wart mit wazzerrichen ougen an der stunde.
< got si mir als ich dir!> so sprach der werde,
< so var ich vri vor noeten durch elliu lant.> daz was ouch ir begerde.
schon und wol herliche verwapent gen der herte
wirt nu der muotes riche. ein schilt von hoher kost wart sin geverte
und der helm so tiwer mit der chrone,
der al der werlde kunte, daz er fuor uf dienst der minne zelone.
sin ors man im nu brachte enstricket von der linden.
sigun, di wol verdahte, liez im die riemen nieman anders binden.
si bot im segen mit munde und mit handen.
nu schieden sich die lieben, di sich mit dienst von kind ie wol erkanden.
sin ors hiez trakune, daz hie den hohen, tiuren
truoc, aldar sigune in bat. si wande iz sold an vreuden stiuren
ir beider lip. der wandelt sich gen sorgen
und braht arbeit, die grozen, diu nimmer mer in beiden wart verborgen.
nach des bracken verte da chert er nu vil balde
uf di rotvarwen sla. do spurt er den hunt hin zu walde.
er volget im di nehe und ouch die virre,
biz da daz tier gevellet wart. furbaz do muost der werde riten irre.
weder clein noch groze spurt er nu den bracken.
da von der vreuden bloze irre wart und reit di tiefen lacken,
stocke, ronen, dorne, schroven, steine.
sigun im lac in herzen. aller diet so reit er alters eine.
doch wont im got mit triwen in herzen sunder lougen,
so daz in kunde riwen elliu missewende in herzen tougen.
da mit so kund er sich zu got wol nahen,
swenn er mit hoher tugende di missewende wold in got versmahen.
zehant alda der brack entran sigunen mit der strange
und sich der talfin des versan und lief im durch di stimme nach so lange,
daz siniu bein enpfiengen vil der wunden -,
und wer er do vol loufen ein ponder lank, er het den bracken vunden.
wan der wart uf gehalten von der leng des seiles.
des kund ein dorne walten. owe ungeluckes und unheiles!
het er niwan ein ponder lanc vol sprungen
( der dorne scharf die strangen niht furbaz lie), so wer im do gelungen.
iedoch wer er vol sprungen, wan durch den wint mit sterke.
da von dem werden, jungen des bracken stimme verloren wart mit merke.
sunder dankes muoster widerkeren.
unheil mit siner lune kan mit lihten dingen vreise leren,
als tschinotulander wart an vreuden der bekrenket,
do siner draeten, snellen vart der bracke mit dem seile was entwenket.
swie siniu bein der roete warn begozzen,
het er gewest des bracken vart, in het der vert vil cleine dar verdrozzen.
nu reit der kunic von theserat in dem walde jagende.
er chom do an di richen stat. brack und seil daz was im wol behagende.
di schrift zulesene was er kunste sunder,
er daht im: dirre vremde brief ist uz gesant durch aventiure wunder.
dem bracken wider umb daz seil die kelen kund er winden.
wider uf di vart so lief er geil. er daht: ich wil dir volgen und ervinden,
war du wilt. da vind ich aventiure.
sus kerte nach dem bracken teanglis verwapent, der gehiure.
der bracke nach dem tiere begunde vur sich gahen.
dar nach so wart vil schiere daz wilt gevangen einer mile nahen.
daz tet orilus der von lalander.
der lac ouch da zevelde. zu hant sich des bracken underwander.
des wart in zorne smehe der talimon erkennet.
si waren beide gehe. des wurden liehte schilde wit entrennet
von ir beider tjost hurtlich gemezzen.
den talimon bevilde, daz im orilus da was gesezzen.
diu sper doch unzerbrochen da bliben von in beiden.
waz sol nu vil gesprochen? si waren hertes willen ungescheiden.
der tjost zem andern male si begunden,
daz sich di starken schefte zu drunzen cleine gen den luften wunden.
diu swert nu hie di snellen vuorten uz den scheiden.
di hort man lute erhellen uber den walt und uber di breiten heiden,
daz der walt her wider gap gedoene.
und taten siz durch minne, so wunsch ich in, daz si di minne chroene.
iz wolt sich von den werden so gahes nicht verenden.
si erbeizten zuo der erden. alrerst begunden si der minne senden
den suren zinse von ir gelte gesuezet.
swer not durch minne enpfahet, daz ist ir pris, ob imz diu minne buezet.
kraft und muotes riche die helde beide waren.
dem taten si geliche. mit ritterschefte sach man si gebaren.
solt ich mit worten sagen gar ir striten,
so vurcht ich, diez da horten, iz moht eteslicher nicht zu wol erbiten.
der junge an ritterschefte vil muede wart ervunden,
wan er so grozer chrefte niht het. da von gap er sich uberwunden.
orilus di sicherheit vil schone
enpfienc von teanglise, den man da hiez den kunic von talimone.
des siges und des seiles wart orilus hie riche.
owe sigun, unheiles! ich wen, uech beiden nimmer mer entwiche
kumber, not, dir und dem talfine,
der da nach disem seile ist im walde dolnde mange pine.
der walt begunde im nahten bi hohem tag zu velde.
dem hohen, wol geslahten was di kund der reise sunder melde,
weder er osten oder westen kerte,
hinder oder furder, des wester nicht, dann in der walt da lerte.
diu nacht der walt beslozzen in het mit ungemache.
gen zageheit der verdrozzen reit sunder slaf in sorclicher wache,
wanne er disen bracken vinden wolde
und er vil werder minne richen solt da mit erwerben solde.
den butzen nicht unfruote er vorchte gelich den kinden.
an manheit der gemuote wolt ot siner verte nicht erwinden.
iedoch so muost er under wilen rasten
durch die vinster truebe, biz die wolken gen dem morgen glasten.
der furste reit vil irre die lenge an alle straze,
unz er ein stimme di virre vor im hort gelegenlicher maze
von menschen munt. dar chert er an den ziten
und bezzert wol di reise, ob er iz durch vrage mocht erriten.
des waldes uf der heide, vil nahen an dem ende,
hielt ein man der weide. der hete einen lewart an der hende,
ein pantel ouch, an siden rich geseilet.
des freute sich der uz graswalt und wand, im lege der wunsch davur geteilet.
der furste gen im gahte durch vragen dirre mere,
als er im genahte: ob im ein brack icht wider loufen waere
mit einer strangen uberchreftic riche
gester oder huete? der weide man seit im do zuhticliche:
< ein bracke der kom jagende an guldinem bande.
di bin ich immer clagende durch den, der werden pris darumb zupfande
lie, des er vil lutzel mocht getrowen.
iz was der kunic von theserat, ein kron, ein kranz mit dienste werden vrowen.
der het sich underwunden des bracken uf der verte.
mit helme uf gebunden suochet er noch aventiure herte.>
der furste den weideman do biten kunde,
daz er im wise gebe, welchen wek er disen kunic funde.
der weideman gehiure im seite wol bi ziten:
< verstu nach aventiure, so machtu wol nach dirre straze riten.
da wirt din gir gewert, ob du iht suochest.
gelucke muez din walten, ob du nach werder minne werben ruochest!>
er dankte im der mere und cherte gen der wilde
uf strit, der reisebaere. arbeit der grozen in vil clein bevilde
ir zudienst, von der er was gescheiden.
owe der leiden maere, daz iz nicht zu vreud ergienc in beiden!
do er uf dirre waste geriten was unverre,
gen im geriten vaste ein ritter chom. der was ouch landes herre,
des den grahardois vil wol beduhte.
ab sinen wapen cleiden manic edel stein gelich den sternen luhte.
er drabt dort her vil schone mit einem leithunde.
er fuor gelich der chrone zer werlde. im nieman daz versagen kunde.
er vuort ouch eine lanzen groz roerine.
goltvarwer stahel uz india di glevje was, gezieret mit rubine.
mit hoher koste riche was er uz gesundert,
der suezen minne geliche. siner vremden zier wart vil gewundert.
sin hohez herze gab im dise raete,
daz ander werde minne, daz dritte richeit, erge sunder graete.
nu fuor er twerhes veldes mit grozer stimme helle.
gen im der prise meldes fuor in manger richeit mit der snelle,
ich mein den grahardois. den bat er halden.
der wert nu aventiure gen zageheit den tregen, ellens balden.
des vreute sich der ander, von wandel ouch der verre.
tschinotulander der vraget in:< und bistu landes herre?
treistu disem witem lande crone?
daz la mich von dir hoeren, daz dir diu sueze, werde minne lone.>
teanglis vil schone antwurten im begunde:
< ja, mir hat talimone, min kunicrich, gedienet mange stunde.
lande niun der bin ich herre genennet.
min nam in hohem prise ist der werden diet vil wol bechennet.
nu wis mich tjoste wernde durch willen diner toufe!
der aventiur ich gernde bin durch werder wibe minne choufe,
ob dich ie werdiu minne hab gevangen.
oder ist dins herzen wille an minniclicher lieb noch unergangen?>
der niune lande herre sich gen dem gaste wande
zu nahen noch zu verre. ieclicher uf den ponder dar gerande.
der grahardois und kunic teanglise
tjostierten hurticlichen. si mazen wol nach hoch gelobtem prise.
der sigunen grueze erwunschet under schilde
teanglis unsueze sinen schilt enzwei gebrochen zilde,
daz diu stucke vielen zuo der erde.
und wart di tjoste riche, des engalt von talimon der werde.
der helme richer zierde von im zubrochen draete.
ob diu clar zimierde icht krieges mit den liehten bluomen hete
umbe den glanz, wer nu den strit bescheide?
siden, golt, gesteine streit mit schin uf wunnebernder heide.
hie lac der junge reine. diu menge siner lande
in leider half vil chleine. der grahardois in zuo der erden sande.
der tjoste braht het im den lip erschellet.
sprechen, sehen, hoeren, den lac er lange zit vil ungesellet.
der an dem prise wesende von dem orse kerte,
er sprach:< bistu genesende?> di antwurte meit der val gelerte.
des wart der grahardois unvreudebaere,
ob sus von sinen handen der minne solch erenkranz verderbet waere.
graswalt uf gras getowet leit sinen roch gras gruene.
vil wol im des gezowet. daruz so drukte do der furste kuene
des towes im in den munt. er sach den jungen
noch lebelich gebaren. sin liehtiu ougen sich alda uf swungen.
nu was der brack erschricket, den der junge fuorte.
den het er vor gestricket. den hunt alhie sin clagende triwe ruorte.
strebnde huelen kund er sam er weinde.
der grahardois in loste, der vil tugende groz dem kunig erscheinde.
der furste und brack si beide den ligenden warn clagende.
< bistu der lid an leide und maht genesen, helt? daz wis mir sagende.> -
< ja vil wol>, also sprach er zem balden.
< du hast mir triwe erzeiget, des din lip vil wirde mueze walden!> -
< treistu chron von ieman?> sprach tschinotulander.
< so werden ritter nieman hat gesehen, der eine noch der ander>.
teanglis im des antwurte schone:
< ich warte einem kunige, der treit uber mich selbe fumfzehnden crone.> -
< so wis durch in ergetzet, daz du im sagest mere.
der sicherheit entsetzet wis von mir. ich bin dir dienstebaere.
sag im, daz alhie ein ritter halde
mit helme uf gebunden.> des antwurt im zu tugenden der gezalde:
< hilf mir zem orse widere, ich wil da hin nu cheren.
din lop ich wenic nidere, ich wilz vur ahzic meiden vaste meren.>
do wegt in uz dem schilt der minnebere,
swie cleine er hete kunde, wie der edeln, hohen minne waere.
aber sprach der balde:< nu sag der massenie,
daz hie ein ritter halde. den hat durch aventiure sin amie
uz gesant. swer hie durch wibe minne
wil tjosten uf der planje, daz der wol pris oder vlust gewinne.>
der edel, wol verdahte zem orse in hete gesetzet.
den bracken er im brahte. er cherte hin, sam er nie wer geletzet,
wan daz im schilt und helm was gar zehowen.
er bringet aventiure beid werden rittern unde schoenen vrowen.
artus, der werde, milte, vragte in der maere,
von wem er an dem schilte und an dem helm alsus geletzet were.
do sagt er im vil recht, als er in sande:
< der mich da hat geletzet, der mac wol crone tragen in mangem lande.
dich suocht durch pris gewinne ein ritter wol gepriset,
des herze hohe minne durch aventiur hat in din lant gewiset.
din werder nam vil hohen pris nu reret
und alle din massenie, ob er mit solchem prise hinnen cheret.>
ouch enbot der eren riche den hochgemuoten allen:
< ob ieman ritterliche gen im cheren wil durch tjoste vallen,
des wirde wirt gen wiben hoch gepruefet,
di sigeshalp belibent. der sigelos wirt vernagelt und verhuefet.
er ist ein krantz der minne, zu ritterschaft ergozzen.
sin herz und sine sinne nach werder minne werbent unverdrozzen.
er vert so werdiclichen mit der koste.
iz wer der hof geuneret, ob man in hie gewerte nicht mit tjoste.>
als der von talimone sin botschaft het geworben,
do rief in hellem done nach wapencleit manic ritter unverdorben.
iechlicher gerte, daz er der erste waere.
ritterlich gebaren sach man si alle, niht einen zagebaere.
die jungen alzu vlize bereiten sich gemeine.
vil helm und brunje wize wart da gesehen. manic vrowe reine
wapent ir amis zer aventiure.
do wurden mundel rosen rot gekust, di brehten da gelich dem fiure.
yblet, der clar in jugende, was gen lob zu prisen
durch sin hohe tugende. bruoder kint was er teangelisen.
der wolt des ersten pris an im bezellen
durch werder wibe gruezen. zepris verluste muost er sich gesellen.
der starken tjoste lere sin ors kund eben loufen.
< kera, ritter, chere!> rief er gen im. er mocht in lieber choufen
von im, dan er in bete gen im riten.
diu ritterschaft was im zu stark, er und daz ors gelagen an der siten.
owe des, laudulie! hie lit under schilde
din fruent, der eren zwie, so daz im ie was tschumfentiure wilde.
der lit an siner werdicheit gepfendet.
daz hat wol sin genoz getan, den ouch werde minne hat uz gesendet.
yblet was rache gernde umbe teanglisen.
der muoster sin enpernde. der gruene gevar kund in zer erde wisen,
von graswalde tschinotulander.
sin ors zer herberge lief. hie lac nu einer, nu chom schier der ander.
orilus, der furste, ein kint het uz gefueret.
des herze gar geturste von siner jugent uf ellen het gerueret.
swa der mit ritterschefte solde ringen
und nach wibe gruoze, vor vreuden sach man in da hohe springen.
der het ein kunicriche, resariol geheizen.
er gebart so ritterliche, daz man in nie von prise sach erbeizen.
er wont im luterlichen bi gesellet.
nach kuniclichen eren het er all sin leben gar gestellet.
der furste von lalander sin oheim was furware,
und lehelin der ander. den beiden gie zu herzen so der clare.
sin vreude kund ir vreude hohe setzen,
sin leit ir herzen serte, sin truren kund si beide an vreuden letzen.
der von resariole wart verwapent schone
von der kunigin anphiole. im gap diu suez ein kussen do zulone.
dar nach wart im ein helme uf gebunden.
ich rat, si ler in sitzen, ob si in furbaz sehen wil gesunden!
der stolze, unervorchte, gen vreise der gebalte,
der heldes werk ie worchte, der hielt gen im, daz was der talfialte.
si komen hurticlichen dar gesprenget.
manges herzen vreude wart von ir tyost mit truren do gemenget.
si beide gen der tjoste ze wunsche warn geschicket.
muotes ellenthafter koste di ors mit sporen wurden dar gezwicket.
beide wurben si nach eren kranze.
arbidol wart des verzigen. sigune, daz warp dines boten lanze.
alsus der werde, junge viel tot zuoder gruene.
zerache wandelunge truog man nu wapen mangem ritter kuene.
der saetel wurden ouch von tjoste lere.
wa ist nu diner minne solt, sigun? din ritter vert hie wirdebaere.
er was dich hie erarnde under schiltlichem dache.
sin herz was sorge sparnde, swenn er hort durch minne sper mit chrache.
gotes und sigunen segen half im danne,
des er vor allen fursten wirt gepriset noch vil hoch zu manne.
doch sinem jungen libe was sulchiu not zu swere.
vil mangem herz in wibe warter hie mit ein vreuden sagerere.
< er ist furwar von gamuretes kunne>,
sprach manger da nach wane.< der valt ouch ritter recht alsam iz brunne>.
wie grahardois an kreften mug, der minne soldeniere?
er hurte gelich des valchen vlug. gesehen wart ein ritter nie so fiere.
er suochte bracken seiles aventiure,
da mit er solt erwerben von grales vrucht der hohen minne stiure.
artus nicht lazen kunde, im wer von herzen leide,
daz mit der tavelrunde gesinde lak bestreut so vil der heide.
hie der franzoise, dort der spaniole,
di wurden siech an prise. owe der massenie von karidole!
unpris fur hohez prisen, den wehsel namens alle,
die tumben und die wisen, von tschinotulander do mit valle.
duranz von trois und trakun von ispanje
und der von graswaldane mit tjost hie valten mangen uf di planje.
man seit den vrowen allen, wiez ergangen waere,
und wer da wer gevallen. si vragten von dem pris bejagenden maere,
daz in ir aller ougen gern erkande,
sit er so hurticliche mit tjoste liehte schilt und helm zutrande.
< si bluede wunschelrises, ein stam wiplicher eren,
ein blik des paradises, durch di der werde solchen pris kan meren,
si kron, er kranz der spilnden ougen girde>,
sprachens algemeine, do si von im gehorten sine wirde.
< si beid sint sicherlichen der art des heren grales.
an hohen selden richen muoz di vrucht furwar alsunder twales.
iz moht ouch anders nimmer sich gefuegen,
daz ieman lebte an den gral, di ander werdicheit so hohe truegen>.
nu lat in prislich werben. ja dient er einer vrowen,
der lop nicht mac verderben. ey, solt si nu mit spilnden ougen schowen
sin kurlich riten uf des bracken verte!
ir roter munt, der sueze, ich wen, im der ein kussen da nicht werte.
nu sach hin ufz gevilde der furste uz graswalde,
alda nach rotem wilde lief ein bracke recht in der gestalde,
als iz wer gardivias der cluege,
und doch in solcher verre, daz er niht sach, ob er daz seil noch truege.
da kert er hin vil balde. er was in vreuden wane,
daz er der hochgezalde an selden wer und aller sorgen ane.
er volgte nach, biz im diu nacht mit truebe
den bracken tet verborgen. nu sprechet, waz sich mer zuhove uebe?
des wart da nicht ein cleine, der daz, so jener ditze.
< nu merket, waz ich meine>, sprach do kay,< iz lert in richiu witze,
er wer von mir gevallen an disen ziten.
sit er nu vlucht ist gebnde, so mocht ich doch chein er an im erstriten.
nu si der slaf geuneret, der mich des hat versumet!
huet lang wer er geleret von miner tjoste, wie man setel rumet.
der kunic sol di massenie strafen
mit siner huld enpernde, di mich sin selbes pris da lat verslafen!>
der grahardois unschuldik der flucht was zegeliche.
sigunen gruoze huldik wande werden hie der ellens riche
mit dem bracken, nach dem er do kerte
mer denne raste lenge. in und daz ors iedoch di muede lerte,
daz er beliben ruochte bi richer massenie,
diu nicht wan geuden suochte, als in gebot artus, der valsches frie,
wan er bedorfte wol der grozen menige.
do was iz niht gardivias. des wart der furst an vreuden hie der senige.
er und daz ors vil riche an koste was behalten.
do si so herticliche den ritter keiner vreuden sahen walten,
do liezen si durch zuht gen im ir vrage.
der furste gar verswigen kunde, wer alda zevelde lage.
des morgens wolt der junge sin danken niht verswigen
der werden handelunge. er mohte noch mit eren sprechen, nigen.
swer langer tage zwen unruwe hete
gar aller koste sunder, da zuo di nacht al varnde reise drete -,
nu reit der wol versunnen gen siner aventiure.
daz er niht wer entrunnen, daz wolde nu lazen schinen der gehiure.
nicht lange er was verborgen da mit melde,
e man uber al da sagte, der ritter gruen hielt aber da zu velde.
ein garzun rief do helle:< wes sumet sich der quecke,
orilus, der snelle? nu haldet aber dort der werde recke,
der gester arbidolen hat geletzet.>
nu wein, sigun, nu weine, der garzun nu di starken an in hetzet.
< in smarag gruener varwe siht man ab den vrechen.
daz zehe, nicht daz marwe sin sper gemal. daz let sich nicht zubrechen.
wer iz in india geworht mit stale,
iz solde gester lange vil chlein zestoben sin alsunder twale!
swer nie gesach den meien, der sehe den ritter balde!
der sihet den grasheien, als er mit meien loubes gruenem walde
si bekleit, alsus ist er gecleidet,
er selbe, ors, helm unde schilt. der missewend ist gar bi im erleidet.>
artus, der werde, milte, sprach:< ich solt in erchennen.
er kan zer tjoste schilte und dar zuo helm venster wit entrennen.
er kan ouch wol durch herte sturme dringen
mit swertes ecken ungespart. al solchen don hoert er vur voglin singen.
ein meie wunne bernde ist gar sin lieht antlutze,
des wip mit wunsche gernde sint und werdent nimmer sin urdrutze.
zucker maze ist er wibes ougen.
di siner minne muoz enperen, der ist vil wewe in ir herzen tougen.
er varet miner eren und chrone mines landes.
kan ich im schaden meren, des gestet min triwe nimmer pfandes.
waz danne, wir beide sint wan eines verhes.
swer im haz nu truege ane mich, gen dem so stuende min crone twerhes.
der von kuchumberlande wirbet mir nach chumber.
ob ich im chumber sande? nieman solt mich haben dester tumber.
swie vil ich sin durch mine triwe schone,
so git der von kuchumberlant anders niht wan kumber mir zu lone.
iter, nu vert er gruene durch niht wan mir ze noete.
da mit hilt sich der kuene. sin wapenkleit ist ie gesehen in roete.
ane schult gar uf min lant er sprichet
und wil mich des entsetzen. wer ist nu, der mich des an im richet?
des schilt gen einer ellen gar sol man hoher henken
ob aller tavelrunde schar. und sol diu ere sich nimmer mer verkrenchen.
daz wirt mit schrift versigelt und bewaeret.>
die muotes richen, werden wurden aller zageheit unervaeret.
< ich wil im dannoch mere hoher wirde bieten
mit einer sundern ere. der sol er sich fur all die werden nieten:
ich suoch aventiur verre oder nahen,
von meiden und von vrowen sol er ie den ersten kus enpfahen.>
swenne den starken lewen gram der hunger hinder setzet,
und siht er wilt oder zam, daz in der selben noete wol ergetzet,
starker manne aehte kan er vellen
mit zucken zuo der erden, ob si in wider habende wolden stellen.
des lewen hungerlicher art gelich do mange strebeten.
segremors der einer wart, so daz in acht vor strite niht behebeten
oder swa man pris bejagen solte.
er viel ab einem turne, ob man in ritterschaft do wenden wolte.
des kuniges truchsaeze was genant her keye.
der was so strites reze, ob al der werlde lebte niender leie,
der mit rede wer so swacher zungen
und des libes gar ein helt, vor aller zageheit gar unbetwungen.
der kunde nicht erwinden, er wolt der erste werden.
den alten und den kinden zespotte er wart mit valle zuoder erden.
sin ors began der herberge ramen,
sin sper nach eren wart vertan, doch lac er unversunnen uf dem samen.
nu segremors der ander, al strebnde, ungebunden.
daz er do suocht, daz vander. ein teil des ackers, decken er begunden
wol gen siben vuezen lanc gemezzen.
gesaz er ie an tjoste, des het er an den ziten wol vergezzen.
von norwege den jungen, den muost mit armen vahen
artus, an sich betwungen. er sprach:< la sten, du solt alsus nicht gahen.
du bist noch gar ein kint an solcher herte.
ein muzer sprinz, ein terzel si vur sper und schilt noch din geverte!>
ein herzog nu mit girde, aspinel geheizen,
gen hochgelobter wirde kund in wol sin manlich herze reizen.
des jahen im die vremden und die kunden.
swa man spilte ritter spil, da wart sin lop mit guoter schanze funden.
er fuort den halben lewen uf zu recht gestrecket,
daz halbteil mit den kewen. mit dem so wart ot ouch daz velt bedecket,
so daz er mohte des libes niht gewalten.
daz kund in niht gehelfen, man seh einen andern aber gen im halten.
her wigamur zu male wol zweinzic het gevellet
mit tjoste sunder twale. zer tavelrunde niender was gesellet
bezzer ritter, der dar uber saeze.
den bat der uz graswalde, daz er satelrumens niht vergaeze.
den garzun des betragte, daz orilus so seine
sich uf zu velde wagte. er sprach:< nein, vil edel furste reine,
wiltu fursten namen sin der tragende,
so wirp hie ritterlichen! hohen pris was man ie von dir sagende.
ein ritter so kurteise wart nie gesehn mit ougen.
und wert man dir die reise offenbar, du solt dar slichen tougen.
wiltu tragen an werdicheit di chrone,
so sume dich nicht lange! ja wartet din der ellenthafte schone.> -
< vurwar ich nicht erwinde>, sus antwurt im der starke.
< miner swester kinde von im sin jugend lit in todes arke.
der was ein kron ob allen jungelingen.
des muoz ich immer truren, swie vroelich vogel in dem meien singen.
sin kunicliche jugende ist immer wol zu weinen
von werder wibe tugende. er muoz mir tiure gelten hiut den cleinen,
e sich der tac in abent hat gewendet.
ich wen, ouch sin amie muez an ir hohen vreuden sin gepfendet!>
uz einem pavelune schilt, helme man im brachte
und brunje wiz, nicht brune. rach er disem recken hie gedahte.
urloubes er gert von ahzic meide munden.
ir segen und ir wunschen solt im siges helfen an den stunden.
alein er dannen kerte, gezimiert under schilde.
mit im er niemans gerte. dirr hielt ouch alein uf dem gevilde.
nu halde got sigunen friunt in huote!
dem starken uz lalander was toetlicher var gen im zu muote.
den tracken was man sehende an schild, an helme riche.
sin ougen rubin brehende. zimier und wapen stuond im keiserliche.
der talfin fuort daz schapel cronebaere.
di buochstabe sageten, daz sigun noch rein und kuesche waere.
wie si nu hie gebaren? des wil ich iuch bescheiden:
vintlichez varen geschach nach ritters orden von in beiden.
ir deweder dahte nicht verderben.
si beide was wol angeborn, ob si ritterlichen kunden werben.
diu ors zu beiden siten si kunden wol ersprengen.
ir muotlichez riten man sach, di zoume kurzen, ponder lengen.
geriten ritterlichen wart von beiden.
daz eine sper zubrochen sach man di lufte gen der hoehe cleiden.
ein ander sper zu bieten ein knappe sich niht sumde.
der talfin kund sich nieten, des im unpris di straze fluhtic rumde.
duranze wart mit nide her gedrucket,
so daz dem uz lalander lip und lebn vil nahen was gezucket.
man und ors, di beide wurden uberstozen.
von kinde nie so leide wart orilus, vor zageheit dem blozen,
sint er ze kanadice den sperwaere
so mangem ritter vor behielt. des begunder sich nu schamen dirre maere.
er wart gesehen erblichen, di sin varwe erkanden,
der zeswe arm geswichen. er het in anders mit dem swert bestanden.
er hiez sich in zu herberge fueren.
grahardois, der junge, sach do aber einen gen im rueren.
morholt von irlande, der ie in starker vreise
so vil der sper verswande, daz von siner hende niwe leise
sniten von drunzunen und von sprizen.
er was der sorgen ane, sin schilt solt hohe ob den andern glizen.
wol fumf manne sterke was uf in vereinet.
ob ich nu rechte merke, iz wart wol vor kanfoleis erscheinet.
da sach man in verwapent ritter zocken
fur sich in den satel sin, als da diu kinder spilent mit den tocken.
der hiez im balde bringen halsperc und iser kolzen.
ich sol von prise dringen, dacht er im, den werden und den stolzen.
mir muezen hie gevallen di zwo ere,
di hoeh an minem schilte und kus der erst von ahtzic maiden here.
daz was er doch nicht eine, der im also gedahte.
ich wen, si al gemeine solch gedinge zu grozer vluste brachte.
seit si ieman drumbe tot an eren,
daz ist ein missewende, wan si ir hohen pris da wolten meren.
hie mit ob er zu velde kert, der von irlande?
des vindet ir die melde, wer iz wol da tuot mit heldes hande.
si waren beide gerne vri vor vluste.
diu sper si sluogen under arm und ruckten wol die schilde vur di bruste.
die helde nie vervalten starker tjoste viere.
vil knappen nicht entwalten, si buten dem von irlant ie vil schiere
ein ander sper, swenne ditze was vermachet.
daz sich der junge halden so lange mocht, des ducht er sich verswachet.
di knappen hiez er reichen ein sper vil ungefuege.
er wolte im nu nicht smeichen. ich wen, iz koum ein knappe dar getruege.
er nam den ponder wit hin uf die gruene.
nach hochgelobter minne dahten beidenthalp di helde kuene.
sin sper und ouch duranze si beide het nach gevellet,
sint daz ir beider lanze nicht brach. des wurden beide ors gestellet,
so daz si nider uf di haehsen sazen.
si komen snelle widere. ein ander tjost si ritterlichen mazen.
alrerst sach man si tjosten, also hort ich si guften.
daz eine sper zubrosten mit sprizen drete hohe gen den luften.
daz sper von trois beleip bi siner genze.
des wart der von irlande mit valle bleich an siner wirde glentze.
manger want da pris bejagen, der niht wan laster merte.
ir waren vierzic, horte ich sagen, di der von graswalt da vallen lerte.
der truogen zwelfe zepter unde chrone.
daz was ein ritterlich gewin. la sehn, sigune, waz gibstu im zu lone?
wunsch mit segen sueze noch wol gen zweinzic jaren,
mit al der liebe grueze, da mit ein herz gen liebe sol gebaren
uf stetickeit nach kristenlichem orden.
darnach ir beider wille ranc und wolden selden vil zusamne horden.
ich moht si al zevelde alhie nicht sunder bringen.
zu lanc so wer diu melde. iz waren ot di, der lop man horte clingen
lute hel di virre in mangen landen,
des si vil hurticlichen liehter helm und schilde vil zutranden.
do sprach von berbester ekunat, der cluege:
< deswar unde wester, daz man in toten von der planje truege!
ich wil den hoch geerten ouch versuochen,
oder ich wil nimmer mere schildes amt noch werder minne ruochen.>
der von den bluomen wilde chom herlich gebluemet.
sin herze nie bevilde sulcher tat, di fursten namen ruemet.
uf den grahardois mit tjost er kerte.
als der gesach des schildes mal, er hielt von im, als in sin triwe lerte.
daz duhte si algeliche ein vremdez wunder maere,
durch waz so vluchticliche der hoch gelobt alsus entwichen waere,
der da het so hohez lop errungen.
waz, ob in groze muede und siner krefte hinken het betwungen?
die jungen und di alten vil schiere daz erfunden.
der grahardois uf halten kunde wol sin sper, der helm wart ab gebunden.
ekunat den swester sun erkande,
des houbt do wart enbloezet. si stuonden von den orsen zuo dem sande.
enpfahen unde gruezen wart minniclich von beiden
mit schoenen worten suezen. er sprach zu im:< wie bistu nu gescheiden
uz landen vumfen, al der diet so eine,
mit vremden wapen cleiden? ich vrag dich, lieber oheim, waz iz meine?> -
< so wil ich endeliche di mere dir entsliezen,
wan du bist triwen riche. ouch la der waren sippe mich geniezen,
der wir von recht ein ander sin gebunden.
frou selde wil min walten, daz ich dich als rechte hie han vunden!> -
< du bist miner swester kint, des mac ich nicht vergezzen.
alle, die huete lebndic sint, di kunnen mich von dir niht gemezzen,
ich entrage mit dir, swaz dir wirret,
daz hilfe ich dir verenden. nieman wan der tot mich des irret.>
zerecht er im do sagete von dem bracken seile,
wie daz sigune clagete, und daz im wurde ir minne nicht zuteile:
< anders wil si nicht darumb zu lone.
richeit aller kunige nem si dafur nicht, noch alle crone.>
ekunat, der staete, sprach:< ob iz so lege,
daz ich zu geben hete ze kaukasas der berge widerwege,
und daz ich des gewaltic herre waere,
des wolt ich mich verzihen, e daz sigunen minne dich verbaere.
der luft hat nicht behullet so hoch geborner fruchte.
dise lant erfullet wern mit tugenden von ir kueschen zuchte.
we, wie vil hoher selden uf si erbet!
von munsalvasch der same wirt hie noch dort an prise niht verterbet.
ir muoter tschosiane und herzeloud ir muome,
di waren sunder wane aller wiplichen ere ein bluome,
des immer vrowen pris an lob geniuzet.
den selben hort sigune mit selden in ir herze wol besluozet.
durch daz wil ich dir raten, zu werben umb ir hulde,
als ie die werden taten. an ir lit aller selden ubergulde.
ouch darf si ir gemuet niht furbaz wisen.
din wirde und din hoher art mac wol ir lon nach dinem dienste prisen.
unprisen unde prisen kanstu wol ritters orden.
des wil ich dich bewisen: hiut ist manic edel ritter worden
an prise laz von diner hant mit tjoste,
da wider hat din ellen an hohem pris erworben riche choste.
sol wirde gen der wirde sten gelicher schanze,
so mac sigunen girde wol diner wirde geren zu einem kranze,
da mit ir hohe wirde werd bekroenet,
und daz ir sunnen liehter blic mit diner claren varwe si beschoenet.
von graswalt geheizen, nach graswalt geverwet,
dich kan diu minne reizen. werde minne hat dich uz geserwet.
der minne schrift din sper, din helme fueret.
wa gewan diu minne ie minlicher kint? des bin ich unberueret.> -
< din triwerichez troesten und din vil hohez prisen
zelt mich zu den erloesten, di senede not in vanknusse kan wisen
und den ir leit mit troste wirt geringet.
din suezer, witzericher munt mangerhande sorge von mir dringet.
ich kan dir nicht gedanken, als mich der wille bindet.
daz kumt von witzen kranken. der hohen saelden kraft si dir gesindet
mit steticheit und immer ungeweltzet,
mit werdicheit, der wernden, di da niht an prise wirt verheltzet!> -
< din pris ob allem prise den vorsprunk hat gewunnen.
der jung und ouch der grise des muezen jehn, sint si an witz versunnen.
und moht ein mor uz tabrunit erwerben
so vil der wird als hie din lip, manic wibes herze mueste nach im sterben!>
sust jach der wilde florie, ekunat, der furste,
vor zageheit der vrie, swa man solte werben mit geturste.
dise schanz ertopelt im di krone,
der im jach clauditte. zu kanadic truoc er di sit vil schone.
< sam der berillus groezet di schrift in im ze lesene,
din herze dem genoezet, dar inne alle tugende mit wesene
wahsent hoch, breit, wit und ouch di lenge.
vrou er hat bi dir werden sitz, wan daz si hat von prise groz gedrenge.> -
< vil lieber oheim mine und ich kint diner swester,
di groze triwe dine ist gen mir versigelt stark und vester
dann der adamas, der ie so staete
gepruefet vor allen dingen wart, des kraft ein swache art so gar durchwaete.>
sus heten si ein ander erboten vriuntlich grueze.
tschinotulander sprach:< so dich di selde richen mueze,
wer lit alhie so kostelich zu velde?
den grozen teil des toufes hant si mer dann halben teil zu gelde.
sint miner swertleite han ich nicht beschowet
kein velt in solcher breite so manger richen zierde wol bezowet.>
er sprach:< hie lit artus, der eren groze.>
do sprach der waleis herre:< owe, so bin ich gar der eren bloze!
wan valscher nit, haz, alle trug wart ie von im verdrucket.
sin pris het ie so ganze vlug, daz im nie halbe veder wart enzucket
noch von der veder ein halbiu bra gereret.
gelich zuonemendem manen sin pris von tag zutage sich ie meret.
waz han ich dan gerochen an siner tugende crone?
min triw han ich zubrochen, also daz ich uz werder minne lone
di virre wit bin immer mer gewiset.
ich wande wird erwerben, nu han ich aller wirde mich enpriset!>
im gap der valsches traege trost:< sint dir niht kunde
was, daz er hie lege, so wis alfro. wol ahzik meide munde
kus hastu verdienet ritterliche.
nu biut im din unschulde, er bekennet dich ganzer triwen riche.> -
< waz schaffet>, sprach der gruene,< artus hie, welcher leie?> -
< du weist wol>, sprach der kuene,< swenn im kumt der wunnebernde meie,
daz er ze velde lit mit hochgeziten
und ladet von vremden landen fursten, vrowen her an allen siten.
in siner alten wise lit er hie rich gefurstet,
den ie nach werdem prise vil sere hat gehungert und gedurstet,
also daz in sin nie genuegen wolde.
des ist in allen landen sin ruof gehoert in eren richem solde.
und ie sin aventiure ist jeriglich gevremdet
durch niwer vreuden stiure, des manger wirt an ganzem pris erlemdet.
so wirt ouch etslichs pris alda gerucket
di hoehe clafter maze. sus wirt hie pris gegeben und gezucket.
einen turnei hat gesprochen der kunic von britanje.
der sol in dirre wochen ritterlich geschehn uf der planje.
derz beste tuot, der hat von ahzic meiden
ieglicher sunder kussen und uf ir knie mit einem schapel kleiden.> -
< owe, und het ich danne die hohen hulde sine!
ob ich gen einer spanne gerucken mocht alhie die wirde mine
hoher, des hilf du mir, oheim und herre.> -
< nu wis gar ane sorge, daz dir an siner hulde icht arges werre.
doch wil ich dar aleine, zu werben dir die hulde.
er ist so tugende reine, daz er dich selbe saget vri der schulde.
iedoch sul wir dem geerten ere bieten,
wan er ist eren wirdic.> -< des muoz ich jehn, kan ich mich zuhte nieten!>
gen artus er do kerte und warp, als er wol kunde.
den ie sin triwe lerte, daz er al sinem kunne prises gunde,
artus jach:< waz solt ich an im rechen?
ich weiz an im die triwe, daz ich in aller wandel muoz versprechen
und sin ouch vrides gernde von in, den er di mage
alhie was todes wernde. iz ist wol recht, daz man si drumbe vrage,
wan in get daz selbe leit so nahen.
wie nahen mir gemage der talfin si, ich sol mich niht vergahen.>
artus gie zurate, wie man iz anevienge.
do riet man im vil drate, daz er zuo den ahzik meiden gienge,
daz di mit im urloubes und vrides beten
alle di werden ritterschaft, di von im pris und mage verloren heten.
der kunic, diu kuniginne und lot von norwaege,
jofreit mit schoenem sinne und ekunat, die waren des nicht trege.
si giengen zuo den ahzic meiden schone,
dar under drizic waren, di von art wol alle truogen crone.
die andern warn furstinne, rich, hoch an der geburte,
mit witzerichem sinne all erzogn gen red und gen antwurte,
so daz ir roete selten wart gemeret
von keiner missetete. hie was geburt mit tugenden hoch geeret.
ir cleider kostericher funt was vremde mangerhande:
ciglat, purper, samit, punt, timit, rosat, palkin man da erkande,
pfelle, schamlat, achmardin si wol da zierte,
gra hermin zobel borten und zindale drunder wol diu kleit furrierte.
vil goldes, edeler steine, geslagen und gespannen
was uf diu cleit so reine der meide. wol im, dem wart ein blic von dannen,
daz erz all sach bi ein ander sitzen.
iz was im guot zedanken, ob er da nach beleip bi sinen witzen!
ich wen, halt grozer sinne des mannes herze vahet
von aneblic der minne, die man von werder wib antlutz enpfahet.
gen werdicheit sin herze wirt enzundet
uf aller tugende lere. minne mannen mange wisheit kundet.
ouch werdent mange unwise. daz heiz aber ich unminne,
wan si den pris zu unprise macht, ob si vur witze git unsinne,
so daz er guotes oder eren wirt entsetzet
und ouch des hoehsten hulde. diu minne an prise wirt von mir geletzet.
des sul wir vrowen reine sunder danken sere.
diu werlde seld gemeine hat von in, an got, von nieman mere.
richeit und ere wirt durch si geworben.
manger liez'z entslifen, der sust an eren lebt vil unverdorben.
daz selb ist an dem suezen wol ein geliche merke,
dem sigunen gruezen gab noch me wan fumfe manne sterke,
di von sigunen minne in ane waeten,
do er so minniclichen ir lip sach und ir brustel, diu gedraeten.
von angeborner sippe was in daz uf geerbet.
sin edel art di gippe im gap, so daz unpris ie wart verderbet
und er im von dem lande muost entwichen,
im, hort der hohen eren. des sach man in und sin geslechte richen.
sit sorge unverhowen, daz disiu herschaft riche
noch ste vor disen vrowen, al di wil ich sag alhie kuntliche
reiner vrowen ere und ir wirde.
niht wan si gahens wurben ir bet, diu was der ahzic meide girde.
doch het er manger lichte ir vreuden kraft entsetzet.
an werdicheit vil sihte het er etslicher ir amis geletzet.
ir aller herz in vreude sich ufswungen
gelich dem valchen edele, ob si da solten sehn den stolzen jungen.
uf stuonden do di claren, di edeln und die hersten.
ir kein daz nicht verbaren. artus jach:< nu sulle wir des ersten
den fursten orilus mit bet begrifen,
daz er durch unser liebe im den zorn ein teil laz entslifen.>
der bet nu wart begunnen, als vor da was betrahtet.
do sprach der wol versunnen:< iz wart nie gepruefet noch gepfachtet
solche vlust, diu sich geliche miner fluste.
werder ritter nie geborn noch gesueget wart an muoter bruste,
wan arbidol von engellant, daz kint miner swester.> -
< nein, herre, lat iu sin bekant>, jach ekunat, der furste uz berbester,
< daz si beide wan aventiwer suochten
sunder toetlich vare, der ie die jungen, eregernden ruochten.>
swaz ieman do sagete, ot sins neven sterben
er von herzen clagete, daz nie man torste vrid noch suone werben.
noch ander bet deheines er do lobete.
er saz uf unde reit von dan. sin herz alsam ein lewe in zorne tobete.
daz muote den kunic sere und ouch di kuniginne,
wan in ein sulch unere nie wart erboten noch ein solch unminne
gen betelicher bet, als si do gerten,
und daz die ahzic meide ir suezen bet beliben di ungewerten.
er und vrou jescute an urloup schieden dannen
mit vrevel uber lute, rehte sam si alle weren verbannen,
die da zu hove gesinde oder geste waren.
si vuorten doch den bracken, swie truriclichen man si sach gebaren.
sins rechtes unverzigene sprach do der von berbester.
daz hort al daz gedigene:< dirre bracke niulich vore gester
von miner hant nach rotwildes ruore
wart verlan durch melde ze allem rechte nach weidmannes fuore.> -
< den bracken ich erherte mit scharfen swertes ecken.
ich vant in uf der verte, do er lief von teserat, dem recken>,
sprach orilus, der het sichs underwunden.
< ich wen, der hunt ist iwer nicht. suochet anderhalp, ir habt an mir niht vunden!>
sins leides uberleste artus alhie bedahte.
der richeit er niht weste des seiles, da von di red im drumb versmahte.
vrou jescute het daz seil behalten.
aller kunige riche wolte si davur nicht han gewalten.
ouch ekunat nicht wolde hie sprechen nach dem seile,
daz leider komen solde dem uz graswaldane zu unheile.
er daht: ob man die schrifte offenbaere
da lese vor den werden, daz clauditte da von enpriset were.
im was vor allem leide, daz so gar kuntliche
da stuont geschriben beide ir namen. er daht, wer zweinzicvalt so riche
daz seil muest minhalp sin in vluste wesende!
owe, war denk ich tumber, swer iz hat, der ist die schrift ie lesende.
hie mit was bevangen sin herz in kriege wegende
gen schrift al dirre strangen. des wart ein strit sich in sin herze legende
mit leides uberleste swerer burde
und immer darnach werben, wie im diu strange mit der schrifte wurde.
daz muost er wol bedenken an siner swester kinde:
aller eren krenken an tschinotulander ich bevinde
mit der strangen vlust, ein immer vliesen.
ir beider hochgeslehte muoz darumbe vur vreude jamer kiesen.
der triwen ingesinde durch sippe in des ermante
gen siner swester kinde, daz er immer mer der unerkante
wer der edeln, werden, hohen minne
der arte von dem grale, sigunen uz katelang, der herzoginne.
zehant er do bedahte, als im der furste sagete,
den aventiure brahte aldar, da er vil werdicheit bejagete,
daz sigun ot aller kunicriche
nicht neme fur daz mere, daz an dem seil geschriben stuont kuntliche.
er nam den triwe richen, des houbet man der krone
jach tragende kuniclichen in norwege vor den fursten schone,
durch vragen rat, sint daz diu herzoginne
sigune daz bracken seile het alsus erwelt vur alle gewinne
und ouch der furste kuene, der vunfe lande herre,
noch hielt dort uf der gruene, dem aller wibe minne immer verre
muoste wesen dann sigunen aleine,
di von dem grale was geborn. iz wart uf erd nie menschen sam so reine.
ouch was der edel junge von solcher vrucht gesippe,
daz weder munt noch zunge nie gelas, sit daz adames rippe
verholne wart gemachet zu einem bilde,
daz maenlicher were und vor missewende so der wilde.
der beider hochgelucke was wunderlich gewalzet
in ein so krankez stucke, daz ir beider vreude wer verhalzet
und immer wunt zer werlt an vreuden teile.
owe, daz ie so werder frucht ein cleiner schade chom so gar ze unheile!
do hie sus wart gemezzen di vlust so schadebaere,
nu wart des nicht vergezzen, si giengen sich beraten dirre maere,
ob tschinotulander und sigune
ir sorgenriche burde verwandelt wurde in hoher selden lune.
ir kuniclichen raete duhten hie vil smaehe
herr keien. waz er taete? ich wene, ie man gehorte noch gesehe
groezer spotten, dann er da nu kunde.
jegern und ir knehten zimt di rede baz wan kuniges munde.
< sol bracken seiles vliesen kuniges nam sin clagende?
krist helf in, so si niesen! des wirt in not, siht man si immer jagende.
belib ein venvanc under wegen varnde,
solt da durch immer mere der hof all siner vreude wesen sparnde?
sit hie so manic furste des bracken hat engolten,
fur wiltbraete wurste hie zu hove wir immer ezzen solten,
e daz icht mer so tiwer wurd erarnet
ein tier, sam daz orilus mit dem bracken vant al ungewarnet!>
diu rede wart vervangen zu schimpfe, niht zu vare.
mit rate wart begangen, daz man den fursten wider offenbare
solte laden sit uf rechte stete.
ekunate wart gesant diu selbe schrift gar sunder valsche rete.
vil schiere wart ergahet orilus, der kuene,
dem da so gar versmahet der noch dort hielt in liehter varwe gruene.
ich wene, in zweier dinge muest belangen:
umb des kuniges hulde, und daz er was mit strites muede bevangen.
eilif unde sibene und sehs von richen landen,
vor valsche di vortribene, der houbet sich mit krone wol bekanden,
so daz si kunige in kunicrichen hiezen.
den fursten uz lalander dorfte solcher eren niht verdriezen.
durch herzeleid ergetzen erbot im solche ere
der sine wirde setzen kund also, daz man ir nimmer mere
vergezzen mac uf cristenlicher terre
noch jensit in der heidenschaft: der hiez artus, der brituneiser herre.
dannoch furbaz besorgen kund iz wol der milte.
er wolte des niht borgen, sin selbes reise in lutzel dar bevilte.
ob orilus di widerker versmahte,
daz er gen antwurte uf rehte clag mit zorn sich icht vergahte.
nu wart von edeln kinden snellichen fur gesprenget,
daz orilus erwinden solt und dester minner wurde gelenget.
daz geschach mit willichlichem muote.
sie cherten wider, der furste orilus und di herzogin jeschuote.
ir varwe clar dem velle gap roet, wol under blenket,
sam truebel rosen snelle des morgens towik uz dem balge schrenket.
iz was unnot. iedoch so wart enzundet
gelich der sunnen glenze ir lieht antluz, als sumer reise kundet.
der kunic si wol kunde alsam von erst enpfahen.
erbeizet an der stunde wart von orilus, do er so nahen
kom, als im vrou zuht gebieten wolde,
ob er niht sunder hazzen von kunigen und von vursten dulden solde.
der rede wart begunnen, wie iz sich het gefueget.
mit worten wol versunnen wart clauditten botschaft hie gerueget.
daz muost ot sin, iedoch gar ane schande.
der gebluemte wilde was manheit und geburte der bekande.
ir pris beleip wol staete, sit si der staete gerte,
do all ir fursten raete ze povermund si frier wal gewerte,
ze welen, als ir herzen wille were.
des wart si vil gepriset, daz ir kur do welt so kronebaere.
wan er nu der wilde hiez und wilt do jagete,
di schrift gelichez bilde an disem wilden brieve hie nu sagete.
ouch hiez der bracke hueten wol der verte
walt und daz gevilde, und im daz mit gewalte nieman werte.
dise rede fuogte der clag antwurte gebende,
swen rehticheit genuogte und mit gewalt was vridelichen lebende.
do gie vil wehsel rede mit urteile.
zu jungest wart da vunden, daz den zwein gelieben kom zunheile,
der werden magt sigunen und dem von kanfoleise.
man sprach daz sunder runen: sit orilus mit strites herter vreise,
mit noeten disen bracken het errungen,
er wer mit recht in habende, er wurde dann mit strit im ab ertwungen
von eines mannes hende mit ritterschaft zu velde,
ob furstentuom niht wende an im den kampf:< er vindet des di melde,
er ist wol ledic wan gen sinem genoze.>
ekunat bedahte do gar sin recht, vor missewend der bloze.
besunder wart gevraget, uf welchem zil iz lege.
da wider nieman paget, wan als des fursten kraft so tiure waege,
dem diu tjost den arm het gebrochen.
swenn er des volliclichen varnde wer, und dar nach dri, sehs wochen.
vor nantis uf dem plane solten si wol striten,
di aller zagheit ane waren her gewesen bi ir ziten.
iz solten sehen ritter unde vrowen
ze rossen und zu vuezen beide mit tjosten und mit swerten howen.
und wer di wil den bracken in huote haben solde?
si jahen:< der den tracken uf helme und schilde fueret rot von golde,
er und ekunat suln in geliche
dem richtaer bevelhen, unz in ir einer gewinne ritterliche.>
da wider begunde kriegen die clare herzoginne.
si sprach:< ich kan niht triegen aller kuniclichen kron gewinne,
ich meine beide cristen unde heiden.
di nem ich niht fur eigen, daz ich hie von der strangen wolde scheiden.
nicht wan di selben wile, biz an des kampfes zite.
zehant aldar mit ile gib ich si dem, der si gewinnet mit strite.
ist ieman, der dafur iht gert zu pfande?>
si jahen alle, iz were vil kunig und fursten da uz mangem lande.
do was also gesuezet di minniclich gehiure.
des wart si wol begruezet von aller fursten gunst mit solcher stiure:
ob ieman da ir willen widerkerte,
der wer mit lobes wirde gen allen wiben immer der geunerte.
ouch was der bluomen riche mit tugenden so gekroenet,
daz nindert sin geliche lebt an hoher wirde also beschoenet.
des wolt er do niht wider si alle striten
noch gen der herzoginne, der man so vil gab lobs an allen siten.
iedoch begunder zellen der magt sigunen girde,
diu nimmer me gesellen ir vreude wolt zu keiner slahte wirde,
ob si der strangen schrift enperen mueste.
wer muntsalvasch ir eigen, die muest e ligen vor dem grale wueste.
des wart da vil gewundert von hohen und von nideren.
des wurden si besundert, daz iz vrou jescute nicht solde wideren,
si liez di schrift vil uberlut da hoeren,
di vor aller vreude ungemuete kund so wol zustoeren.
von worte hin zuworte wart hie diu schrift gehoeret.
hie bi an dem orte wart ir aller herz in vreud enpoeret,
als in di aventiure wart gekundet.
ir gemuet sich swingen kunde aldar, da sich der valk enzundet.
von edelkeit der steine was disiu kraft der worte.
als man der schrift ein cleine vernam, ie gerner man si furbaz horte.
da mite was di schrift also geheret
durch ekunat, den fursten. ir beider lop daz wart do hoch gemeret,
ich mein, des von der wilde und der magt clauditten.
uf erde menschen bilde in der ersten werld noch in der dritten
kom nie groezer liep in oren hoere,
dann an der strangen was geschriben, und da zuo tugende lere, untugende stoere.
disiu schrift ermante artusen grozer leide,
zu hant als er erkante von kanadic die botschaft dirre meide,
er sprach:< iz ist ir recht, iz wart mit triwen
nie minniclicher frucht geborn. des muoz ich immer lebn in clagenden riwen.
owe des, florine! din magetliche liebe
die hohen vreuden mine uz herzen nicht verstal gelich dem diebe.
si nam si hin gar roubes uberlute,
daz ich ie sten aleine an ilinoten, dines herzen trute!
owe des, britanje und ander mine riche,
niffelant, brubanje und swaz ich han der lande sicherliche!
di werdent ylinotes nicht ergetzet.
er starp an einer tjoste, dar in florien minne het gehetzet.
nu wart min herze leide gemeret und geringet.
di vremden underscheide vernemt also: min herze jamer twinget,
daz florin von sinem tod ein sterben
nam, da wider bin ich vro, daz iz sin hohe wirde kunde erwerben.>
mit wazzer richen ougen wart dise clag erscheinet.
des moht er nicht vertougen. iedoch wart da mit herzen gar gemeinet
di schrift, swies in an vreuden het betruebet
umb ylinot, den werden. nu wart ouch jamers mer durch in geuebet.
nu baten al di hersten den fursten uz lalander,
artus vor des ersten und darnach der ein und ouch der ander,
daz er durch si und ahzic meide gruezen
zer hochgezit noch kerte, daz man da lese di schrift mit worten suezen.
des werte sich nicht lange der furste noch di vrowe,
die hie der minnen zange truoc gen minne gerndes herzen schowe.
selde bi der schoene kan wol zieren
hochgeburt und riche wat. daz kund ir claren blicke wol florieren.
zehant nu wart geworben ein steter vride ganze,
daz orilus erstorben was siner swester sun von einer lanze.
swie zornes rich er uz geriten waere,
des wart nu vergezzen von dirre wunder schrifte suezer maere.
wan swer die schrift erhorte, des herze wart gevriet
vor leid, und sich enborte sin gemuete wol raste hoch gedriet.
siecheit, wunden, dar zuo ander smerzen
wart im da von geringet, so daz er sin vergaz gar an dem herzen.
des wart an disen ziten der furste vrides wernde.
nu begundens alle riten aldar, da hielt der edel minne gernde.
den mochte wol betragen und belangen.
des wart er alles ergetzet mit dirre wird, als er do wart enpfangen.
der brituneiser herre, den sach man sere gahen,
( er was von recht der erre) wie er nu hie den werden kunne enpfahen,
und ouch di andern ieclicher sunder.
wirt des ein teil alhie verdagt, daz sol mir nieman vahen vur ein wunder.
der eren undertane, der vogt von norwaege,
sunder valsches wane zeherberge luot durch sippe pflaege
den man in landen funfen herre nande
und warp nach solchem prise, den man sint jensit mers und hie bekande.
entwapent wart der junge von richeit der zimiere.
weder munt noch zunge nie gelas von ritter also fiere,
als hie was von graswaldan der snelle,
do in gezierte riche wat und iser ram getwuoc von clarem velle.
do wart sin handelunge ot rich an allen orten.
gawan, der sueze, junge, im gediente vil mit lutzel worten.
lernent kint in schuole hoher tugende,
der was er kunste riche, als ie diu wirde gert an fursten jugende.
der arm an alters jaren und rich an guoten witzen,
der kunde also gebaren, daz sin lop vil selten mocht gesitzen,
wan iz wart gejaget von munt zemunde.
so kintlicher sueze ich edeln, hohen kinden noch wol gunde.
in kunde des niht verdriezen, er wolt den ere bieten,
die man des sach geniezen, daz sie waren erborn uz werden dieten,
und also wurben, daz in wart zu lone
der vremden und der kunden pris und ir lop in eren richem done.
wes het ouch dann engolten der furste uz graswaldane,
sit wirde bieten wolden aller werden diete valsches ane
der alte und ouch der junge von norwaege?
er was ir handelunge wert, ob iz halt sunder sipp enzwischen laege.
waz nu der zuht gelerte an in des waer nemende,
der fursten namen erte und dem alle tugend ie was zemende?
er bat si, in der maze gen im halden,
gestlicher vremde sunder. sus kunder zuchte da gen zuhten walden.
dar an sich cherte cleine der wirt und sin gesinde,
wan si vil gar gemeine erbutenz wol dem gruzegrines kinde
und maheden, swester ekunates.
si kunden wol bedenken, daz im was not gemaches unde rates.
swie gar sin menlich ellen so riche was der krefte,
doch muost er sich gesellen zuo der muede ein teil in di behefte.
des wart im alles rat hie von geraete.
alsolchen wirt ich lobte, wenn ich erbeizte muede und dazuo spaete.
ob ir des nu geruochet, so laze wir in slafen.
swie gar in het ersuochet menlich strit, iedoch der minne wafen
begund in sunder wer nu gar versniden.
der vierzic het zu veld entworcht, der muost nu minne tschumpfentiure liden,
do er wart recht in denke der herzen liebe grueze,
do in sigun ir blenke sehen liez gar an ir libe sueze.
daz lert in sunder slaf in noeten wachen.
frou minne, lat iwer twingen, er muoz diu lit noch fueren in speres chrachen!
nu weste wol der cluege, daz in doch nicht vervienge,
swie vil er kumbers truege und swaz er manheit immer mer begienge,
di wile daz sigun enper der strangen,
di gardivias da truoc, da mit er in dem walde wart gevangen.
daz kund in nicht enziehen, daz er gedanc icht lieze:
ich wil ir minne enpfliehen nimmer tac, ich engeltes oder genieze.
gewin unde flust di wil ich tragen beide.
diu minne git gedingen, der verre wider wiget allem leide.
waz wunders kan diu minne, so lanc und ir gedinge
so vreuden riche sinne git, daz alle not si dunket ringe,
des si mit staeter lieb sich underwindet.
den talfin si hie strickte, daz noch vil riche vreud in jamer swindet.
sus wart sin pfant versetzet der minne uf gelt des libes.
diu minn unminne hetzet, daz tot gelit amis vil manges wibes,
diu tragen muoz durch recht der minne mangel.
sus kan diu minne wurgen durch querder sueze mit mangem scherfen angel.
sus lac der muotes veste geladen mit minne burde.
er daht: ob ich nu weste, daz mir halt nimmer teil ir minne wurde?
doch kan ir liebe mich also besliezen,
tusent lib in wage ir zu dienste kunde mich nicht verdriezen.
in vreuden und in sorgen was er also bestricket,
biz der liehte morgen mit der sunnen hohe was erblicket.
juncherren warten siner bette scheide,
als inz gebot der norman. si buten im groz richeit vremder cleide.
zwo vil riche vedere, gar luter hermine,
der hete man ietwedere bedakt mit einem gruenem akmardine,
da gein ein baldikin gesniten tiure,
der gleste gen der sunnen, als ob er wer gezuckt uz einem fiure.
dar in man im do naete die arme wol zuprise.
mit lininer waete wart sin da vergezzen niht so lise,
so daz si roemischem keiser wern gemeze,
swenn er in concilio uf bruetel stuol zem hoehsten werde saeze.
vor lange man des ruochte, und tuonz her nach nu kunde,
daz man di bein im schuochte. vil wol gerichter koste pfruond er funde,
dem also sin leit da wurde gevellet.
er stuond recht dem geliche, als ob er wer der engel schar gesellet.
ob in der wirt nu grueze mit senftem, suezem morgen?
vil richer worte sueze het er ungerne gen im icht verborgen.
des sagt er im genad, als er do solde.
si giengen hoeren messe, die in ein kappelan do singen wolde.
do messe wart gesungen von got in drin genenden,
di alten mit den jungen begunden do vil ougen blicke senden
an in, der da so hohen pris errungen
het in gruener varwe. des wart durch in der kranken vil erdrungen.
nu kom zu hove maere den ahzic meiden schiere,
wie dar komen were der stolze clar mit richeit der zimiere.
di dahten durch sin manheit groziu wunder:
wann sehe wir den werden? des gert ir aller herze da besunder.
diu kunigin do sande vil hoher fursten viere
zu dem von norlande, daz er den hoch gelobten brechte schiere.
daz wart erwant mit einer vremden sache:
der baruc sine boten wert im sande. daz kom den vrowen zu ungemache,
wan si dar uf verlazen heten ir gemuete.
vil leidic si do sazen. iedoch mit zuht vermiten wart unguete,
daz'z nieman wol an in gepruefen kunde.
ir herze clagt iz mere, dan si geliche redten mit dem munde.
do tschinotulander was zu ritter worden
und einer und der ander zer hochgezit da was nach ritters orden,
do waren ouch krojerer von ispanje
mit kaylet, dem kunige, da puhurt groz ergie uf all der planje.
die riche gabe namen und fuoren heim zu lande.
zem paruc si do quamen, daz er di lieben mer von in erkande,
wie tschinotulander wer gesegent
swert gen ritterschefte:< niht lebt ein junger ritter baz gedegent.>
des freut er sich vil sere und gab in gabe riche,
wan er sich noch mere troste, daz er sprach vermezzenliche,
do er jungest von im scheiden solde,
daz er in sinem dienste den werden gamuret noch rechen wolde.
vil wol daz nu bedahte der heiden akerine.
da durch man hie nu brahte rich present dem jungen anschevine.
daz taten hoher richer fursten drie,
sehse was der graven und da zuo ander werde massenie.
wies in zer hochzit funden? des nimt uech lihte wunder.
da von wil ichz uech kunden: der kunic artus mangen fursten sunder
gebeten het zu sinen hochgeziten.
des wart nu floritschanze belegen wit alumb an allen siten.
nu muosten gen dolete di boten uber keren,
wan ouch kaylete der baruc sant present mit grozen eren
durch ergetzen sines werden mages.
doch west er in in tugenden, daz er an im nicht vorcht unrechtes bages.
wan kailet di maere bekande siner triwe,
daz dem baruc tugende baere nie groezer leit geschach in clagender riwe,
dann in gamuretes sterben muote.
des tot in sinem herzen unvergezzenlichen jamer bluote.
vil werdiclich enpfahen der kunic si wol kunde.
im dorfte nicht versmahen diu presente groz, der im wol gunde
ackerin, der ims mit triwen sande,
mit priefen crefticliche, da mit er in vil manger triwen mande.
do kailet erhorte daz werben aller sache,
zehant er in enborte hohe vreude nach ir ungemache,
daz si uf wazzer und uf lande haten.
mit vride und mit geleite und mit der koste wurden sie beraten:
< ich bin der niht erwindet mit iuch di selben reise,
da ir den jungen vindet bi artuse, dem werden britoneise,
und seht da ritterschaft uz mangen landen
und ahzic edler meide, an hoher werdicheit di ungepfanden.>
nu viel in disen meren ir vreuden esse zer drie,
daz si den wirdeberen solten sehn, des lop in solcher krie
so hohiu zil an prise het erstozen,
daz aller kunige wirde gen artuse mochte nicht genozen.
wes solt der kunic beiten? zit was nu zu varne.
sper und schild bereiten hiez er vil. des was da nicht zesparne
den, die pris zu lande fueren wolten
und di durch hohe minne werder wibe gruezen gerne dolten.
ze hoher selden koufe heten daz die heiden,
daz si mit dem toufe solten sehen di schar von ahzic meiden.
si waren an hoher art vil klein versumet
und ritterschaft di meren, den ie unpris di straze het gerumet.
nu wart ir hoch gedinge vil gahens da geneiget.
iz brast ir vrouden klinge in dem hefte, so daz in wart erzeiget
lebens flust und was ouch nach ergangen,
ob iz nicht von gelucke mit sneller boten reis wer undervangen.
wie sich ir vart gelente, des hoeret hie diu mere:
von richeit der presente giengen da zwelf mule unreisebere,
daz si nicht kaylet gevolgen kunden.
do schuof er in geleite, daz si vor vluste sorgen wern enbunden.
si fuoren sunder twale, unz an den dritten morgen
durchz lant ze kornewale. da was ein kampf gesprochen hin gen sorgen
zwein helden uz erkorn an scharfer noete.
nu wende got an beiden, daz ir verch di heide nicht enroete!
fridebrant der eine, der schotten kunic ze yberne.
den zigen grozer meine di von kalor. di vluren ungerne
ir kunic, daz den fridebrant ersluege
in triwen durch herlinde. fur hernant bot lougen der gefuege.
und heten in gurliuget darumbe her vil lange.
vil wunders wart erziuget, do er patelamunde mit getwange
besezzen het, do fuorens in yberne
und wuosten im daz riche. do chert er wider und leit den schaden ungerne.
er wert iz in mit krefte. swie vil er hinder lazen
het werder ritterschefte, si muosten fluhtic rumen im di strazen.
do si nach willen mochten nicht gerechen
hernant, ir lieben herren, do wolten si den mort uf in sprechen.
daz wolde der bonschurne uf in mit kampf erherten,
der ruhe von der durne, des sich mit noeten sehse koum erwerten.
der kraft gen siner manheit wart geteilet.
ir muest gelucke walten, ob si von ime komen ungemeilet.
do kunde fridebranden sin pris daz wol gebieten,
daz sich alsolcher schanden sin kuniclicher nam nicht wolde nieten.
in kornewale vor dem kunic marke
wolt er sin unschulde mit swertes slegen von im bieten starke.
ez hiez zem liehten sterne, davur di boten solden,
alda der von yberne und ouch der bonschurne vehten wolden.
kaileten knappen daz erhorten
und beliben durch di maere. di heiden zogten fur sich uz zen porten.
di knappen sich uberdachten. do enwesten ouch di heiden.
durch daz si vur sich gahten und wurden unverwiset sus gescheiden.
nu wolten dise beiten hie der maere
durch aventiure vragen, wer da sigelos gesehen were.
ob ich die rede waehe machte mit ir kampfe?
wie man und ors geschaehe? wie di von noeten ruchen uf mit dampfe,
und ob diu swert uf helme lute erclungen?
ja, vogel in den luften wern betoubet valles ob in ertwungen.
si waren strites kerne von der schal gesundert.
nu wart der von iberne sigehaft, des wart ouch vil gewundert.
daz was da von, wan got ie half dem waren
und lie die valschen hinken, di zunrechte valscheit kunden varen.
zu hant di knappen kerten, da si die heiden liezen.
die hove zuht gelerten kunde baldes gahens niht verdriezen,
daz di heiden fuoren ane geleite.
swie vridelich iz stuende, so komen doch di boten in arbeite
durch werder fursten triwe di da von kanvoleise
vuoren in clagender riwe mit uf gekerten schilten in der vreise.
di wolten zuo dem kampfe sin durch warte.
di heiden in begegnten uf der straze. daz gerou si harte.
do si mit frage erfunden, von wanne und war si fueren,
nu wart des nicht erwunden, si wolten si mit nide unsanfte rueren
ze rache gamureten, der sin ende
durch den baruc dolte. di heiden buten uf genade ir hende.
franzois etslicher kunde ein teil vil wol zeduete,
daz in geleites gunde kunic kailet, da riten sine luete.
si sprachen:< muget ir uns daz erzeigen,
des sult ir wol geniezen, anders zele wir uech vur di veigen.
sint wir solch jamers guften tragen nach dem degene,
di erde zuo den luften hab wir gefullet sit mit ougen regene
gamuret, ein pruof des hoehsten ruomes,
aller manne ein krone beide heidenschaft und cristentuomes.
und welt ir anderweide des talfins uns verweisen,
ob iu daz nicht zuleide werden sold mit toetlichen vreisen
und ir von uns des belibet unverderbet,
mit den rechte losen were wir durch recht anschowe enterbet.>
ie mitten namen goume die knappen der ellenden.
vil dicke al umb di soume si sahen nicht. do griffen si mit henden
in diu swert, als ie die werden taten.
der ane wer nicht sterben will, ich het im ouch daz selbe geraten.
menlich gebaren kund ie nach eren werben,
und die verzaget waren, di sach man ie an prise gar verderben.
daz merken beide alt und ouch di jungen,
daz menlich gebaren werdicheit vil dicke hat errungen.
vor harnasch di blozen sach man si beidenthalben.
mit tiefen wunden grozen wurben si nach arzat und nach salben,
wan daz si beidenthalp wol schirmen kunden.
wol uber halp und mere het mans uf dem wal da tote vunden.
fride und suone wendik was do zu beiden siten,
wan si vil genendik waren und nach geliche wag ir striten
an der menge und ouch an furstentuome.
des wart da lobelichen beidenthalp gestriten wol nach ruome.
die heiden niht vergazen gen mahomet ir krie.
die cristen ouch do mazen nach helfe ruof an den diu mait marie
gebar. daz sol iu doch versmahen kleine.
ze beider sit ducente waren mit ir strit in der gemeine.
vil strites kumt zu prisen, den nicht wan zwene wurben
den jungen und den grisen. waz darumb, ob ir etslich hie sturben?
swaz ieman under harnasch kan gestriten,
daz ist ein spil mit tocken da gen der schinet bloz an allen siten,
und doch sin girde ringet mit toetlicher vare
und di arm erswinget, so daz er machet re geladen bare.
der muoz des selben geldes wider borgen
sunder wapen striten. do mag ein zage unsanfte sin verborgen.
durch daz so bin ich lobende daz selbe menlich ellen.
bin ich der witz untobende, ich sol si noch wol zuo den besten zellen.
swer sunder wapen wirbet unverzagende,
wines helfe sunder, man ist durch recht von siner manheit sagende.
darumbe niht verliesen sol nieman menlich werben.
swer under wapen kiesen wil vur fluht der zagen menlich sterben,
der kan menlich ere hohe mezzen
und werder wibe minne. ich wen, der wirt vil clein alda vergezzen.
mich muet der ungetouften not durch ir ellende
unde der, di triwe chouften nach gamuret, ob daz gelucke wende.
ir lebenes vlust daz vrumt an wibes ougen,
der triwen richiu herzen vruendes not ie gulden sunder lougen.
der boten ackerines zwene waren verschroten.
owe des klagenden pines! die muoste man do cleiden zuo den toten.
der eine ein grave edel, riche, milte,
der ander wert an prise, also daz er zu dienste reit mit schilte.
die andern alle wunden heten in der maze,
daz si nicht lazen kunden ir tage reise fur sich uf der straze.
heidenschaft hat zu arzenie vil kunste.
des bin ich sunder vrage, ob si in selben weren guoter gunste.
nu het ouch lebens lenge ir helfe ein teil vergezzen,
so daz der tot vil strenge der cristen zweinzic het mit kraft besezzen,
daz kaylet vil wenic sit beklagete.
als er vernam diu maere, an vreuden durch di heiden er verzagete.
doch spielt er sorgen stucke zu vreuden halp geteilet,
do solcher veder zucke den cristen het der tot alsus gemeilet:
fursten dri und graven achte riche.
des maz er si gen prise, daz si gewert sich heten ritterliche.
nu wart sin danne chere vor in dri tage reise.
daz gap im sorgen lere, wan er selb nie kom in groezer vreise.
er kom da er ein vrowen horte schrien,
di was von vursten kunne. di wolt ein ir ungenoz amien.
er hete si diepliche von den ahzic meiden
betrogen trugeliche mit argen listen uz dem hove gescheiden.
vrians von punturteis der was sin bruoder,
aber kebeslichen. durch recht bejagten si der schanden luoder.
nu reit der von ispanje mit kuniclicher menige
gen im uf einer planje und sach di maget leidic unde senige.
si rief in an, wan si in wol bekande.
der kunigin richauden si in bi grales heilicheit do mande:
< min muoter bi dem grale erzogen wart von kinde
und wart al sunder twale der kunigin richauden ingesinde
uf muntsalvasch und fuor mit ir gen spangen.
owe der leiden maere, daz mich ein swach unart hie hat gevangen!>
ir stimme in gahens ruorte inz herze, nicht darumbe.
nu was der si da fuorte vor aller guoten witze gar ein tumbe.
er was verwapent gar und al di sine.
von spangen der getriwe iedoch entsitzen wolde nicht di pine.
in aeht und bannes vluoche was der von punturteise.
er het ein burk von tuoche mit listen, sam si sicher aller vreise
wer, uf einen hohen velse gevieret.
swer uzen di was sehnde, der wand, iz wer ot mermel rich gezieret,
verquadert mit gemele beide uzen unde innen.
iedoch nam iz in haele. turne, wikhus, erker unde zinnen
was ot nicht wan tuoch aldar gespannen.
doch was der berc so veste, man het in wol erwert mit lutzel mannen.
die ein verwapent waren, so was der andern mere.
nu begunde der vluhte varen der der edeln magt ir hohen ere
muot und willen gar zu nemen hete.
der ilte gein der burge mit magt, mit alle. dem volgete kaylete.
der reit ein ors so draete, daz niendert was in spanje,
daz im gevolget haete weder an den bergen noch uf planje.
des het er in zu kleiner stunt erilet.
nu was di burch straze beider sit mit schach und reb gezilet.
zoum und ors verhowen ein teil wart bi den oren
dem diener dirre vrowen. des wart er sigelos gen disem toren,
wan er dem orse kunde niht enthalden.
an alle di sin aleine muost er hie der vancnusse walten.
daz kebeslichiu vruhte ie houbet kronebere
in vanclicher zuhte sold berueren, owe der leiden mere!
des wer im vor dem riche nicht erteilet.
unrat den wirt daz lerte, er wolt in mit dem tode han gemeilet.
er wolt nicht langer biten, er muost daz houbet strecken.
ein maere chom an den ziten, daz half nu hin von spang dem edeln recken:
man het des wirtes brueder zwen gevangen.
richauden wart geborget witwentuoms, der was vil nach ergangen.
den kouf versprach do niemen und duhte wol gevuege.
der wirt do zwen bintriemen nam fur einen edeln borten kluege.
er schiet von dan, beliben duht in smehe.
sus wart di magt enbunden. ich wen, si da von nieman truric sehe.
nu wart zehove geneiget die vreud under allen meiden.
an clarheit uz geseiget was ir vel umb si, diu was gescheiden
von in, und daz ir zal ouch was gebrochen.
iz mueste werden wendik di hohgezit, als si da was gesprochen.
ez wer ein schade cleine diu vlust der meide here
wider dem aleine, der wart gepruefet tusentvaltic mere,
ob diu hochgezit erwinden solde.
mit busune krache so kumt er nu, der clage wenden wolde.
diu kumft vil vreuden brachte des kuniges von yspanje.
dem marschalk niht versmahte, er geb im wol die maze wit der planje,
daz in mohte niht ein smehe dringen.
di botenbrot so riche gap man nu da vil an allen ringen.
vil manges landes herre mit schalle dar nu zogte.
nahen unde verre durch geuden einer fur den andern progte
mit kost und ouch mit richer gabe solde,
sam wazzer unde berge in ir lande wer der art von golde.
nu wolter gern erkennen di kunige sunder meiles,
di eren gart da mennen kund und vil bejagten eren teiles.
kaileten ekunat nu sagete,
wie tschinotulander der hoehsten vierzic do von wirde jagete.
do enweste, wie gebaren der werd vor vreuden solte:
< o wol den jungen jaren, vil lieber gamuret, wan got nu wolte,
daz du noch weres libes vlust ellende!
gedrenge nie so herte wart, iz mueste wichen iwer beider hende.
swen si diu ors geliche triben dar mit hurte,
 fya fi, nu wiche!  wer da gewesen ir aller red antwurte,
die nicht vallend aecker wolden mezzen.
ob ieman si mit hazze ruerte, der wer vil lutzel da gesezzen!>
do gar verzogt mit alle waren hie di hoesten
und gelociert mit schalle, vil mangen des sin manheit kunde troesten,
daz im di ahzic meide solden bieten
kus von roten munden und sich sin houbet werder schapel nieten.
nu horte man krach, gedoeze, busune vil, tambuere.
witer lande groeze wart hie nu schin. des nam si gar untuere.
die da fursten hiezen in waleise
und nurgals, dem riche, di wurden vil gepruefet mit ir reise.
schilt und vil der helme gaben liehte glitze.
uz stoube und uzzer melme vil zimier, gepruefet mit vremder witze,
tet ir lande vogt da wol bekennet
an artus vur den hoehsten, do er in zeherren wart genennet.
bi artuse nahen, ostert gen der sunnen,
begunder im do vahen. den marschalk hiez er, im wol eren gunnen.
uf bluomen velt so lac er nu zem besten.
gezelt des gamuretes sach man uber di andern verre glesten.
kaylet do suochte, ob er icht wazzers funde,
des ganze triwe ie ruochte, swenn daz herz gewinnet jamers kunde.
er sprach:< owe, kron ob allen recken,
sol disiu herberge mich und dich nu nimmer me bedecken!>
nahen unde verre, mit kunigen hoch gesellet,
hie von der spangen terre artus enpfie. des wart do nicht entwellet.
und sagten im genade, so daz wendik
diu maget wart der vluste und ouch diu hochgezit niht vreuden pfendik.
wie nach sin lebn zu borgen wart fur di mait gesetzet,
und wie er uz den sorgen kom und des mit vreuden wart ergetzet.
< ich sten von gote>, sprach er,< nu sus lebende.
min houbet was dem swerte geboten, also bloze ob mir swebende.>
nu gienc artus zu rate, waz er darumbe taete.
do rieten im vil drate die an richer witze waren draete:
< ir sult di hochgezit alrerst verenden.
wir helfen iu da rache. des kan uns ane got nieman erwenden.
herre, ir sult betrueben die hochgezit mit nichte.
her nach so sult ir ueben rache sunder bermde mit gerichte.>
nu het sich jener spehe niht versumet,
diu burch mit trugemache, da zuo daz lant, wart do von im gerumet.
von norwaege der riche kom und der talfialte.
die enpfiengen suezicliche den, der in yspanje mit gewalte
mit zepter lech furbaz den fursten ammet
und der an kuniges wirde siden groz noch nie wart verklammet.
kailet do lobete den, der moisen lerte.
ja wen, er doch nicht tobete, daz er in durch den talfin also erte,
sit er so lobelichen was geraten
und wirde siner mage mit im gepruevet wart, die si da haten.
artus gen kanfoleise zum talfin sunder wane
warp mit boten reise: hoher werdikeit gar ein und ane
belib sin hochgezit, ob erz verbere
und di magt sigune, di hoehste vruht, di bidem grale were.
die boten sin niht funden, wan er was uf der verte
bi den selben stunden, da er nach hoher wirde ranc mit herte
und schiet von lobe die zehen stunt man fierte,
daz in vor ahtzic meiden mit prise wert vil hohe kondewierte.
zehant diu kuniginne enbot der magt sigunen
gruoz in suezer minne: und ob si ir der reise lieze slunen,
daz si des wol mit lobe muest geniezen,
und wie der junge talfin sich in ir dienst mit lobe kunde sliezen,
und wie man seil des bracken zu hove nu wer lesende.
des begund ir vreude sich stracken, tschosianen vruht, di maget wesende
immer wolde sin, unz si mit heile
in ir gewalt fur eigen di schrift solte lesen andem seile.
do het si des gedingen, iz wer alsus ergangen,
vrou selde ir wolde bringen, daz er mit strite het behert di strangen
und si der immer solt mit vreude walten.
ze varne kosticlichen bot si do den jungen, nicht den alten.
wie si nu varnde were mit richeit manger zierde,
daz wurde ein langez mere. ob ich dristunt were selbe vierde,
iz wer uns licht zepruefen sunder wilde.
si was nu werdiclichen komen zuo artus uf daz gevilde.
und kailet enpfangen was ungelich dem smehen.
di selben niht belangen kund, si wolten dar, daz si gesehen
kyotes kint, daz werde, und tschosianen.
vil suezer spruche uz munde wolte sich artus gein ir nicht anen:
< altissimo dem hoesten und darnach mir enpfangen,
di fruht der wol erloesten, wis du, ein fursten kint uz katelangen!
so was din muoter von dem gral der vruchte,
die hie von werdem prise nimmer kumt noch dort von engels zuhte.>
diu magt uz rotem munde ir danken niht enwolde
verswigen. si sprach:< und kunde ich, herre, sprechen, nigen als ich solde
iu zu danke, als ir da kunnet gruezen,
mit wunsche vor dem grale mocht manz nicht mit worten ubersuezen!>
tschinotulander, der furste uz graswalde,
was nu hie der ander. minniclicher worte suezer valde
het er gerne vil gen ir gesprochen.
sin schemlich zuht, di blide, gebot im, daz der wille wart gebrochen.
an witzen unberoubet warn di kronebaeren.
ob ir des geloubet, so wene ich des, daz si der kunste waeren,
daz sis enpfahen kunden wol nach eren.
des pruef ich nicht besunder, ich muoz die aventiure furbaz keren.
nu kom die kuniginne mit den ahzic meiden.
nu han ich zit noch sinne, daz ich diu wort so suoze kunde kleiden
mit gebluemter kunst vil zuhte riche,
als si zehove gelerent sprechen mit gewonheit hoveliche.
der rede si ein ende. si wart da wol enpfangen.
dem talfin hoch genende was an eren daz noch unergangen,
daz si in zehove nie gesahen
und er in wart zu lobene, all da si im der wirtes eren jahen.
gen sinem clarem velle vlugen von ir ougen
di liehten blicke snelle, von disen werden ahtzic meiden tougen.
da waren ouch wip von hoher art vil kluege.
wes in di alle gedaehten, daz laz ich sunder melde, bin ich gefuege.
si vragten, wie genennet wer der da so luhte.
er was in unerkennet. er wer der sunnen kint, des si beduhte.
man sagt, er hiez mit tjosten ritterschure,
der vinde ein hagel strenge, da bi der fruent ein suezer nachgebure.
kondwiramurs, liaze, der liebe was nicht cleine,
die si in suezer maze ein ander buten in edelm zarte reine,
und gaben ein ander vreuden vil an sehnde
der hoch gelobten wirde, der in drin diu werlde gar was jehnde.
die zwo und nicht sigune den ahzic warn gesellet.
den fuogte daz fortune, daz manger durch ir minne wer gehellet,
ob iz im da wer also geteilet.
si wolden zu pilato und judas mit gebende sin geseilet.
des wart sit pelrapiere von clamide betwungen.
wan vuer di zit so schiere und er gesaech di claren, suezen, jungen
an daz eine, daz er niht entobete!
daz ander im wol veile was. durch si mit strit er mangem obete.
sus was ir lop erklungen verre uber elliu riche.
gesaget noch gesungen nie wart von clarheit, die sich ir geliche,
ich mein von pelrapier des kuniges vruchte.
kundwiramurs der sunnen gab wider strit und pflac der waren zuchte.
die liehte varwe spehende under all den werden mazen
und kundwiramurs niht sehnde waren, di striten mit der maget liazen,
etsliche mit der schoenen magt ysalden
von logrois, der heren. mit der so wolde ouch manger siges walden.
geboren von dem grale, der minnen kint sigune,
der rehten minne strale si varwe truoc, swie daz man doch daz brune
hiez ir har. ir vel was lieht erluehtet
gelich der rosen blicke bi liljen wiz, di meien tou erfuechtet.
vil manic har dem golde gelichet an dem blicke.
sigune dar uf dolde brun, da bi der edeln minne stricke,
diu mannes herze bindet unvergezzen.
ir minniclich geschicke wart gen aller clarheit da gemezzen.
sus wurren sich diu maere zu prisen fur si alle.
wer di schoenste waere? man riet artuse:< herre, obz iu gevalle,
ir sult besenden zeinen hochgeziten
di besten uber all iur riche, daz wir zu ende komen umb ir striten.
etlicher mint eniten, etlicher mint jescuten,
etlicher mint karfiten, der maere runend gent mit lobenden luten.
so lobet einer aber in siner wise
von ascalun laudinen. di magt ouch manger lobt zem hoehsten prise,
durch die da bi dem brunnen sit uber lank ein striten
her ywein muost erkunnen. so gihet einer yblis zallen ziten.
so si di schoenste urrepanse de schoien.
der giht, antikonye trag mit clarheit wol der minne poyen.
florie von syrie, ytonje, kuneware,
arben, da zuo kundrie von kortin, larie sunder vare.
ir ist noch me, der lop man sunder schribet.
vil edel kunic here, nu seht, wer an der warheit da belibet!>
artus wol behagete der rat, den si da teten.
der kunic iz do sagete der kunigin. diu jach, daz si wol heten
ir sunder lon, die disen rat erfunden.
mit boten und mit brieven wart iz nu geworben an den stunden.
hie vor gen einem jare, des was ouch not den verren,
uber elliu rich furware wart sit noch e von vrowen noch von herren
vreude nie, diu herze hoher swunge.
ob si wunschen solten, so gert ir wunsch deheiner wandelunge.
alle die hochgezite, der artus ie gedahte,
weder vor noch site, die ie kein kunic uf erde vollebrachte,
di sint ein nicht von kunigen, fursten, vrowen.
den wart hie wol zu muote, daz si ein ander all hie solten schowen.
artusen reine guete bracht al der diet solch wunne
gelich des meien bluete, und swenn des ostertages di liehte sunne
erblicket hel und sich gen meien zuehet
mit jungen, werden vrowen, der lip und cleider alle smacheit vluehet.
den meien meiebaere was er durch si do gernde.
war vreude sunder swaere was er si mit vreuden alle wernde
mit alle dem, daz vreude kan gemezzen
ere gernden herzen. des wart von im nicht siden groz vergezzen.
swenn von der sterne loufen sich temperent elementen,
daz uns di sunder koufen bringent richeit mange von presenten,
bluede, bluomen, wurtz und alle boume.
daz kan der meie bringen von der sunnen hoeh, des nemet goume.
swes diu werlt ist lebnde, des giht man gar der sunnen.
wer ist da widerstrebnde? der muoz ir doch von got der krefte gunnen.
den sulle wir drumb loben algemeine
und niht uber ein die sterne, wan got ist aller dinge vogt aleine.
die planeten muezen dienen menschen kunne.
swer si darumbe gruezen wolt fur got, des witze weren dunne.
und muoz man in doch jehen grozer krefte
nicht von in selben siden groz, denn ot alein von gotes meisterschefte.
swenn di sunne verren uns mit ir louf beginnet,
di gruen uf allen terren, blued unde bluomen uns vil gar zerinnet.
mit leide kalt kan uns der winter smahen.
von widerkunft der sunnen muoz er hin, und kan uns vreude nahen.
als got, der ware sunne, unsern herzen nahet,
aller tugende wunne mit heilbernder vruhte gen uns gahet.
swenn aber in sunden winter ist von uns jagende,
er kumt uns aber widere, ob wir der waren riwe niht sin verzagende.
vil manic edel wunder git uns got zeteile
in zweier wis besunder: einhalp der sele in wunniclichem heile
und anderhalp dem lib alein zu guote.
swer daz von got erkennet, der ist der rehten witze wol der vruote.
ze meien wunnebernde solte wir gedenken.
got, herre, wis uns wernde der wunne, di da nieman kan verkrenken!
wan dise wunne zefuerent winter rifen.
so hilf uns zuo der wunne, die an ende nimmer kan zeslifen.
daz selbe, so wir vreude sehn an werden vrowen,
in wunnebernder scheude gezimiert ritterschefte sullen schowen.
da gen so sul wir schar der engel mezzen:
ist solchiu wunne uf erde, wie ist der himel dann mit wunne besezzen!
swer alle dinc bedehte alsus nach gotes eren,
vil selicheit im brehte ein ieclich dinc, wolt erz zu guote keren,
dar nach iz got dem menschen hat geordent.
genuoge daz wol erchennent, di ewic vreud mit selden uf sich hordent.
got, dine wunder swaere sint aller menschen munde
immer unsagebaere. iz wart nie wac so tiefer, an dem grunde
vindet man daz fiwer diner chrefte
und wazzer in den luften. din kunst diu pfligt vil hoher meisterschefte.
mit sternen gotes girde und vil mit steinen wundert.
chraft mit grozer wirde git er worten, wurzen ouch besundert.
iedoch ist iz nicht wunder, swaz er sachet.
er kan, er weiz, er schaffet. swaz er wil, er hat iz allz gemachet.
swer hie nu vreude si lesende oder hoere an disem buoche,
der denk mit vreude genesende ewiclich mit aller vreuden ruoche.
di ist da baz mit wunsch gemangerleiet.
vrowen unde ritterschaft und meien tusentvalt sie uber meiet.
in kuniclicher wise wil nu ritter machen
artus nach lobes prise, also daz von dem buhurt muezen krachen
berge, walt mit doz und daz gevilde.
ob ieman het ein truren, daz wart verjagt und was dem herzen wilde.
und an dem dritten morgen solten sich bereiten
vor zadel gar verborgen alle, die da swert wolten leiten,
fursten under dristunt sehsen jaren.
durch decken sich mit schilte solten si nu ritters namen varen.
der was hie gevieret zwelfe hoch von kunne.
swer di nu kundiwieret nach ir recht, ich wen, ichz im wol gunne.
iz ist zu vil und wil mich liht verdriezen.
daz wil ein furste wenden, des namen tar ich hie noch niht entsliezen.
nu sach man ein gesinde mued und wunt her zogende.
geluckes wider winde fuogt in daz, doch wart ir muot nu hogende
zu vreuden, do si westen di geleite
zem hohen pavelune. daz tet erkant sin richeit also breite.
ich mac nicht sin alsagende, waz an ir prieven stuende,
wan in sin herze jagende was hin uber, daz er rache tuende
wurde gen dem kunig ypomidone.
alle grales wirde nem er vur sin leben nicht zu lone.
von araby des goldes brachten si den knollen.
er wolde oder enwoldes, si sahen ungern siniu ougen vollen,
die von uber mer des toufes ane,
durch gamuret verliesen. siner ougen regen gab in vorhte wane.
des wurden si vil schiere vri und wol enbunden.
der clare und der fiere nam sin war und sprach zin an den stunden:
< sit sunder leit mit vreuden vreudebaere!
di zit al miner jare han ich vernomen nie so liebiu maere.
swaz dem baruc wirret, des trag ich mit im pflichte.
minhalp unverirret belibet er di krumb und ouch di slichte,
ob mich da noch gelucke also beriete,
daz mir di von kaldeien fur gamuret ir lebn gaebn zu miete.>
nu kom ouch kaylete und was di boten clagende,
daz si versumet hete sin geleit. an vreuden der verzagende
was der von kanfoleis all der geschichte:
< mich und den baruc nimmer mahtu des ergetzen wol mit nihte.>
er sprach:< ich wil zu buoze in dine hant mich setzen.
der ubervart unmuoze wil ich mit dir pruefen durch ergetzen
und wil di ritter im zwispilde gelten.>
tschinotulander jach, er wolt nu truren mer vil selten.
diu present der soume wart her uz gebreitet.
si namen des wol goume, daz der hoehsten kunige dri gearbeitet
weren, ob siz solten gar verkosten.
und ob artus der vierde wer, in hete geltes gar gebrosten.
ein edel harnasch tiure, vur alle wapen stete,
von werder creatuere. swem iz gegeben wart fur ungeraete,
iz vrumt im wol, und wil erz haben in huote.
wenn aber erz verliuset, so hat er ungeluckes vil zu unguote.
uz dem paradise vliuzet wazzer draete,
daz sich uf eime ise mit geiselslegen ein topf versumet hete,
der mit snellecheit im solt gelichen,
daz tigris ist genennet. nie wazzer wart so drete in allen richen.
nach dem ein tier genennet wart, daz ouch dem paradise
entwichet selten mit der vart, doch uzerhalp alumb in solcher wise.
iz lebet nicht so snelles ane vliegen.
tier und wazzer beide mak an ir snellheit kein dinc uber kriegen.
nieman kan ergahen daz tier, wan edel fursten.
die mugen iz wol vahen, wont ir herze menlich mit getursten.
mit lewarten muezen si iz hetzen.
mit kraft der edeln wurze kan iz sich wol hungers not ergetzen.
dem paradis genehe hant richeit grozer krefte
der edeln wurtze drehe, sit gotes kraft pfligt solcher meisterschefte,
als er daz paradise hat geheret.
alumbe hundert mile sint tiere, wurze, steine ir kraft gemeret.
ez stet in paradise ein obz, daz hat di wirde,
und het sin adam lise niht wan einen munt vol gaz mit girde,
al menschlich kunne wer immer krefte riche
ane siechtuom libes und lebten dester langer lebeliche.
von kraft der wurze waze, uz paradis betowet,
pfligt daz tier der maze, daz iz nach gelwer bluomen bletern schowet,
swan iz sin gesmeize von im reret.
so wirt iz uf den bluomen edel richez golt, vil wol geheret.
daz selbe harnasch wehe des goldes was mit kunste
geworht. swer des nu jehe, iz wer ein luge, dem solde wir ungunste
tragen vil, swenn er bi lueten saeze,
da man durch witze lere im vremde wunder ane schaden maeze.
halsperc und hersniere, helm und iser kolzen,
( der cluoge, junge, fiere, sin gemuete mocht im do wol stolzen)
in des tieres bluote man iz herte.
gelich dem adamande iz immer me sich aller wapen werte.
sin edel hoch geslechte, di ditz harnasch truogen,
daz was geschriben rechte in rotez golt mit gruenen schriften kluogen
und stuont ouch sunder in dem helm ergraben
mit gesmelze waehe. franzois und heidenisch warn di buochstaben.
nu hoert von disem tiere noch wunder vremder maere:
ein zier ob aller ziere, bi der all irdisch ziere ist flustebaere
an kost, an edel und an aller wirde.
swie ungemuot ich waere, solt ich iz sehn, daz wer iedoch min girde.
des tieres vel geverwet ist als pfawen veder spiegel.
in heidenschaft manz gerwet mit kunste rich. daz mer ist des nicht triegel.
di beize si von aller koste here.
ein pulver uz karfunkel machet man. der richeit ist noch mere:
smaragden und safire zepulver man da ribet.
er bedorfte lutzel vire, swer dise beiz also zusamen tribet
uz muschat blueden, wazzer, sam uz rosen.
mit balsem halp getempert. der muoz ich ieglichez sunder glosen:
di naht erlueht karfunkel und kan von art erblenken
ir swarzen truebe tunkel. durch daz man sin zerbeize muoz gedenken
der art, daz er dem velle sich gesindet,
daz iz di naht der vinster gelich als der karfunkel nicht enpfindet.
der smarag und safire durch des tieres varwe,
daz bla und gruen pikmire nach pfawen veder spiegel schint begarwe.
so wirt sin varwe drivalt baz erglenzet.
swer ie geseit von cleiden, di sint verspilt und werdent hie geschenzet.
der balsem durch di staete, daz dise kost geriche
der vil edeln waete, der liehte varwe nimmer mer entwiche,
daz muscat saf und ouch der balsem sueze,
daz von der edeln waete edeler smak di edeln, werden grueze.
ein poufemin geroetet, daz ist ein sidin lachen,
daz alle roet ertoetet wirt da bi, und kan si so verswachen.
di wat an roet alle roete gar uberluhte
und schein in blanker varwe, daz nihtes niht da bi icht rot beduhte.
daz cleit, daz tuoch der roete, was hie mit gevidere.
owe, daz ich mich noete alsulcher rede, die wol ein valscher widere
tribet und si liht ervelscht mit worten!
des tieres golt und poufemin in ein ander was geworht zu borten.
vor golde was gevriet daz lachen roter blicke.
iz was geworht gedriet mit richeit liehter siden also dicke
und salomanders pfell da gen geteilet.
des blenke gap der roete wider strit, durch richeit dar geveilet.
dise cleider tiure, gehalbet zweier hande,
daz ein der art uz fiure, daz ander in der vremden richeit mande.
da wurden ritter zwelfe mit gecleidet,
ieclicher drier stucke, di man von ganzer wete niht enscheidet.
nu sant der wol versunnen di cleider unverheltzet,
wan er im wolde gunnen, da von sin pris in wirde wurd geveltzet
und si mit eren nemende wer und gebnde,
und jaech, nach gamureten wolt er immer sin in rache lebnde.
er sant im ouch des goldes geworht einen schilt drivalden.
der was vil riches soldes wert, ein salomander drinn behalden.
innen holtz des berges agremonte,
mit fiur dar in gesmelzet, dar inne der salomander lebenes wonte.
ob den nageln gevieret gelochert venster wehe,
swenn er buhurdieret, daz man daz fiur her uz do blicken sehe.
der wurm zu aller zit lief sunder reste
im schilte nach trendels maze. durch daz sach man daz fiur in werder gleste.
der schilt der was gesteinet so rich und also tiure,
der art also gereinet, swenn der salomander in dem fiure
durch daz golt den steinen gab sunder hitze,
so begunde iegliches varwe brehen gelich der liehten sterne glitze.
der wapenrok was riche von steinen so gezinnet,
vil nahen dem geliche, mit dem feirefiz do wart geminnet
von secundillen mit pfelle der salomander.
do was dirre ein poufemin und tieres golt geweben in ein ander.
er was vil nach der hande und doch von adel richer.
tasme de sarande oder sarantasme, der zwei gelicher
ist der poufemin noch baz geheret
und suezer in den ougen, dan di der salomander hitze leret.
uz tabrunit dem lande zwelf schoene ors gestanden,
so daz man staet erkande an in, daz si vil starker ponder tranden,
di drufe herter sturme kunden walten,
gerecht zu beiden siten und da zuo beide dret und ouch verhalden.
als manic harnasch herte. di waren in richer kuste,
ob sich ein ritter werte, daz er darinn genas vil grozer vluste.
von gold und von gestein der ubermazen,
daz ichz gepruefen sunder niht wol enkan. da von muoz ich iz lazen.
groz richeit von gesmide uz gold und von gesteine.
ze pruefen ich daz mide. vil naepf, alsam der gamuret nicht cleine
wielt vor kamfoleis in dem gezelde.
der was hie zehenvaltic. da von so stapf ich pruefens ab dem velde.
sin danken was nicht cleine dem baruk der presente:
< er minnet, daz ich meine. ich ger von im deheiner soldimente,
sint er heimesuochen wil die chriechen.
si sehent mich da sterben, oder ich mache in toten unde siechen!>
sin clage was gesellet mit jamer sueftebere
umb di da tot gevellet warn. er jach, daz man ir vlizic were,
so daz si balsems wurden wol beraten.
im sagten do die heiden, daz si daz alzuhant verendet haten.
er klagte den von spangen an sorgender gesihte.
mit werdem anepfangen wart sigun alrerst in suezer pflichte
von im gegruezet, als er do was gernde.
nu was ouch in diu reine umbevanges wol mit kusse wernde.
mit dirre liebe riche warens ouch gescheiden,
do in diu minnicliche mit der zimier so edel kunde cleiden.
ir blide zuht ein teil mit belde gesterket
wart von der grozen liebe, doch vorhten si, daz man da heizt gemerket.
wer hat nu solcher zuhte gewalt an sinem libe,
der lebe in fursten vruchte und in diu minne nach maget oder wibe
twing, als si in twank der jar di lenge?
und werens samt gesellet, ich weiz ir vil, ir zuht di wurd wiltvenge.
nu laze wir die suezen der zuhte suoze walten.
mit selden si noch muezen immer lebn, di reine zuht behalten
und da bi steter triwen ungewenket.
den wirt darumb ze lone, daz man ir bi den werden wol gedenket.
diu ritterschaft sich hebete des morgens mangem degene.
ein erzebischof gebete den helden swert mit seldenrichem segene
und ouch der kunic, als er von rechte solde.
mit richen banieren man starken buhurt do niht lazen wolde.
als ob zu runzevale wer in dem eschen walde
mangerleie zindale, daz ie der boum ein wepp des het drivalde
und die der wint ze male mit kreften ruorte,
dem vlugen wol geliche di banier, swa man den ponder fuorte.
michel wart gedoeze von tambur und busine.
von hurte gegen stoeze man und ors da dolten groze pine.
floritschanz, der wite plan, wart enge
von ritter ubervluete, swie si den buhurt namen wit die lenge.
alsam ein ertbibede erwegt sich floritschanze.
von spornder orse tribede sach man da niwer schilte lutzel ganze.
der lac daz gras bedecket mit den scherben.
swes ors dar uber struchte, der lerte sin amien truren werben.
von dirre puhurdiere wer ich wunder sagende,
wie sich die baniere wurren in einander veder slagende.
ir vil sich gen der gleven nider zarten.
die ors in hohem grine ir herren da von stoezen niht ensparten.
uber al uf dem gevilde busine, tambur hullen.
da was gemach vil wilde. von manger ebenhiuze do geswullen
den orsen bruste vil und knie den helden,
die niht verdriezen kunde. si wolten sich in vrowen dienst geselden.
sus wart ir kraft ervochten luete und orsen beiden,
daz si niht enmochten, iz wer ot anders noch vil ungescheiden.
durch recht si muosten lobelich gebaren,
sit von mangen landen so werde ritter ungezalt da waren.
die knappen sach man ziehen vil orse durch konrieren.
die vrechen und die schiehen waren gezemt. vil clein was ir grampieren.
man macht in lam die schinkel in tagen drien.
smeher gabe cleine hort man da die varenden wenic schrien.
der fursten orse hueve beslagen uzer golde.
daz selb ich huete prueve, wan anders nimmer schilt nu werden solde
fursten dach mit namen ritters orden
danne mit gesellen hundert, di mit im da sin ze ritter worden.
nu wart hie niht vergezzen den fursten kein ir rechtes,
die hohen pris wol mezzen kunden beide krump und dazuo slechtes.
des was da vil zer selben hochgezite.
daz ie deheine wurde lobelicher, daz lat uz dem strite.
die da gabe enpfiengen den wart si wol zu lobene.
wie den ir dink ergiengen? in geschach von guft vil nach zu tobene
der ubermazen gabe hoch und riche.
di wart von in gepruefet in manger vremden krie sunderliche.
vil manger storje swanken sach man do herlich swenken.
geliche fiures vanken kund ir gliz vor kranken ougen wenken
an mangem werden boum vil edeler fruchte.
etslichem fruht was gebnde, daz man in leben sach in engels zuhte.
artus, den nie verdriezen kunde hoher eren,
di huete kinder hiezen, der namen kund er uber nacht verkeren,
kneht ze ritter, kint zu werden mannen,
di zwen und dise viere. der herzen undervehet niht ein spannen.
der edel wunderere noch worhte wunder mere:
di hiut ein maget were, daz man der morgen spreche wiplich ere.
huete vri und morgen mannes eigen,
ir drizic huete sunder lant, di morgen lant und luete mochten zeigen.
iedoch niht was verendet hochzit der ritterschefte.
der buhurt het gepfendet luete und ors so gar an aller kraefte,
daz man in tagen drin vil lutzel riten
die werden sach zu velde. si muosten niwer kraft der orse biten.
des freuten sich genuoge, die gerne wolten schowen
mit zuhtricher fuoge edel, clare, junge, werde vrowen,
di wol gemuot und vro mit zuhten waren.
die twingent under schilde ritter junc vil menlich gebaren.
durch daz chein ander tschanze di wile wer zerbieten,
mit hochgemuotem tanze wolden si sich manger vreuden nieten.
die rich gemuoten namen des wol goume:
hendel drucken, miden und vrowen cleider treten bi dem soume.
den edeln, hohen, werden stet niht so wol gen wirde,
kein kranz uf al der erden, dann ir zuht wol halden gen der girde,
nicht zeblide, niht zebalt, di beide
bi edeln, werden vrowen. ich weiz niht wat, di also schone cleide,
swer sich bi vrowen vluete chan lobelichen halden.
swie doch ir reine guete vil saelden, lobs und eren kunne walden,
doch sit gen in behuot der zuhte wise,
wan lant siz ungemeldet durch ir guete, si merkentz doch vil lise.
der edel, hoch, kurteise was dirre zuht al wise,
ich mein uz kanfoleise, den diu edel kuniginne anflise
erzoch mit aller tugend sigenunfte
an alle missewende. der ruof in elliu riche pflac der kunfte.
des leit er sunder schowen von ougen al der diete.
ritter unde vrowen jahen gotes kunste hoher miete,
diu mit vliz an im verdienet waere
und ans grales herren, anfortas. di spielt kein ander mere.
darnach von norwaege dem jungen swert degene,
man jach im wol, iz laege sin klarheit gegen werder wibe segene,
daz im der nimmer keine hazzen truege,
und vergulat, der clare, wan daz er nicht an tugenden was gefuege.
vil liehter varwe glantze do luhte von mannes bilde
alhie zu floritschantze. der aller namen mir zu nennen wilde
wer, ob ich niht danne landes herren
besunder breht zu merke, so muest ich in unmuoze mich verwerren.
gamuret der ander, jahens algemeine,
waere tschinotulander:< an antlutz und an geberden reine
habent si geliche mal enpfangen>.
des jahen si do alle, di ir beider kunde mocht erlangen.
an dem vierden morgen den ersten hochgeziten
furbaz do niht borgen wolten si, diu ors zu velde riten.
artus gebot, man solt also niht mere
der ubermaze volgen, daz sich di vreud in truren iht verkere:
< wir vluren uf dem plane e gester siben hundert.
etslicher was nicht ane hoher fursten namen uz gesundert,
swie man ir vor menig niht enpfinde.
si sint mir so benennet, daz ich her na min herz in truren binde.>
er wac die vlust der luete gen schaden also verre.
zu keiner vreuden truete wolt er nimmer mer uf aller terre
hohgezit so groze niht gepruefen.
zebuoze vlust der mage hiez er ditz gebot uber al da ruefen.
artus den kunic loten nam und kunic marken.
die zwen unpris ie toten und kunden in vergraben und besarken,
daz in nimmer oug noch ore erkande
in ir deweders riche. daz was ir beider ruof in mangem lande.
utpandragun der vierde. di riten zallen ringen.
in zuhtricher zierde batens al di fursten sunderlingen,
daz si all ir selber wirde merten,
so daz si zuhticlichen mit sunder schar zu velde den buhurt kerten:
< und ieglich sunder rotte mit einer schar gesellet,
hie franzois, da der schotte, ob iu, herren, in hulden daz gevellet.
ich bin niht der iu klein noch groz gebiete.
des sol min reht und witze urteil gebn, ob ich mich zuhte niete.
swer mich der dinge bete, daz min selde waere,
mit ganzem willen staete solt ich im gerne volgen dirre maere.>
da von so warn in al di fursten wernde
der bete sunder krieges, wan er ir selber selden was der gernde.
und ie den tac begarwe ein rotte buhurdierte.
doch niht gelicher varwe, so daz sich ie der man nach willen zierte,
oder als in waer von art uf gerbet.
des wart gelich der heide diu ritterschaft mit sunder glitz geverbet.
si duhte uber al gefuege an dem kunig artuse,
daz er des ersten truege urhap der ritterschaft und fuer von huse
mit den von britanje und engellande,
und die man in precilje, in frin, in talimon erkande,
in lyze, in kambrie, in spolit, tenemarke,
isselant, niffelant, ardie und die von sweden dienten alle starke
artuse. ich mochte dannoch furbaz sprechen
fumfzehen lande krone, die im zu rechtem dienst nicht solten brechen.
darzuo uz allen richen vil fursten man der kunige.
swer in vrevelichen dienstes wer gewesen der aber punige,
dem wer daz fursten ampt alda gezucket,
also daz er an wirde wer da von geswachet und verdrucket.
den ersten tac unwendik was artus und die sine.
ir buhurt wart genendik, also daz si gedrenge lerte pine,
swie doch floritschanze pfleg der wite,
so daz di amilunge und di huenen quemen da zu strite.
mit eren si iz huoben, mit eren si iz liezen,
wan daz der luft do truoben begund. iz mohte die werden wol verdriezen
durch klare vel und gap den ougen graete.
artusen vane kerte uf gruenen wasen von ackerbernder saete.
dem vanen do nach zogeten di andern algemeine.
wie iegliche progeten, des sol von mir gesaget werden cleine.
wan sunder grozen schaden wol zu prise
wurben di da waren. daz riet utpandragun, der alte, wise.
der werde von yspanje des andern tages zem nehsten
fuorte uf di planje an artus die tiursten und die wehsten:
gatschiern unde huttigern, den stoltzen,
da zuo den von yberne, von rodecastel fuort er karisoltzen,
von granat, von darlentze, da zuo die von galitze,
ir schilte liehter glentze. ob ich iz langer trib? daz wer unwitze.
ob si wol riten? da bi man si bekande.
des dritten tags punierte lyschandes, der uz franzoiser lande.
dem volgten die von arle, da zuo die von gerunden
und die von lamarle, die komerzie und die proventz wol kunden,
di von berbester und von naribone.
ob die pris bejageten, so wart in stoltzer wibe gruoz zulone.
tschinotulander des vierden tages wolde.
wes wart er nicht der ander zur ritterschaft? ob ich daz sagen solde?
von kraft der lande francrich unde spange.
uz waleis und anschowe di fursten volgeten im uf der plange,
und uz kingrivale von nurgals di kuenen.
mit liehtem zindale ir buhurt machte bleich den anger gruenen.
von katelangen und von graswaldane,
die kunden wol dem jungen nach grozen eren riten uf dem plane.
nu wolt von kornvale der edel kunic marke
niht langer haben twale. an dem fumften tage wolt der starke
puneiz riten mit den von grafjole
und den von kornvale und laridande und den von tintanjole.
den sehsten tak nu zierte von liz der kunic tschute.
menlich er kundwierte den puneiz lanc mit manger vrowen trute.
von barbigol und di von avendrone,
von bearotsch libaute, di halten vil busin in mangem done.
dar nach chom tac der sibende. do reit der von navarre.
ob nu der plan erbibende? ja, swa sich der puneiz sunder harre
nach der banier vlug aldar geneiget.
het er fursten riche und witiu lant? daz wart da wol erzeiget.
der tage wurden drizic mit kunigen underscheiden,
der ieglicher vlizic was, wie er den andern ubercleiden
mocht an richer kost und an der taete.
uber alle hochgezite wart hie von disiu nu gepruefet staete.
ob ich nu sunder nande die drizic an daz ende?
ieglicher wol bekande den andern dort. di sint uns hie ellende.
ir decke, ir banier, ir liehten schilte,
wie si da mit gefloret riten, ich wen, zu sagen iuchz bevilte.
die drizic kunige alle, ie einer und der ander,
riten sus mit schalle. der aller kunic was tschinotulander
an ritterschaft, an zierde wol zu prise.
an kost, an richer gabe gehoeret wart von im uber al di wise.
der werde lieht gemale was do fursten sunder,
der menlich von dem grale, anfortas. und hat des ieman wunder?
er pflac der kueschen, reinen bruoderschefte,
di niht von dem grale solten chomen und werten in mit chrefte.
in dem pavelune bi tschinotulander
wan di magt sigune was, sins vater kint niwan daz ander.
da von was er niht gast, er was da heime.
vater kint und kindes kint ist sam balsem tror und smac mit seime.
owe der herzenleide, die im nu wellent nahen!
e daz er dannen scheide, so beginnet in diu minne vahen,
sam si vienc samsonen und daviten
und salomon, den wisen, do di niht minne mochten an gestriten.
so wil ich disem claren, dem reinen, suezen, jungen,
in solcher jugende jaren niht harte wizen, daz der minne stungen
im kumber gap, diu bindet so die lenge.
daz kom von einem blicke, des wuochs im wernder quale wunder strenge.
ein magt von hohem prise, orgelus, die erluehtet,
in wunschel berndem rise nie lip so clar mit toufe wart erfuehtet
ane di magt kondwiramurs aleine
und urrepans de tschoye. die truogen ob aller clarheit luter reine.
ir liehten varwe gleste kom anfortas zu vare.
sin herze uberleste ze lang luod siner komenden zite jare.
er wolte werben, daz si kuniginne
zem grale krone truege. den rat gap im sin herze nach ir minne,
swie doch alle menige kundwiramurs des jahen,
vremd und ouch bekenige, daz si uber alle riche nie gesahen
so luter liehte varwe an menschen bilde.
amor daz wunder schribe, wes anfortas des wegsten do niht spilde.
daz selbe wunder huete amor zu schriben vunde.
di lune an mangem luete mit tat, mit red vil muotwilliger stunde,
der sus, der so. da mit wirtz allz besetzet.
und wer di lune staete, vil dinges wurd an siner wird geletzet.
so wirt ouch manic wirde an hoher wird erveret
von muotwilliger girde. daz wart an anfortas vil wol bewaeret,
do im di lune verkerte hohe sinne.
des vlos er kuniges wirde, gesuntheit libes und da zuo werde minne.
sus lac zu beiden velden sin spil in einer vele.
artus begunde melden, daz cidegast vil lang und gar unhele
orgeluse zekonen gemahelt were.
dar werben baz nach prise wolt er noch, e er ir minne enpere.
< mag und lieber herre, ir sult mir wol gebieten.
nahen unde verre sol ich und al di mine uns kumbers nieten
iu zu dienst. und wert ir niht zem grale,
di triwe zwischen uns beiden stetecliche solt niht haben vale.
doch han ich mich vergahet, daz ich iu dienst bin gernde,
durch reht iz iu versmahet, wan ir wol aller dienste sit enpernde
von des grales werdicheit so tiure.
alle kunige ir crone von iu enpfiengen wol und helfe stiure.> -
< nein, herr, iz also zechet, si iz an iwern hulden,
daz ir an uns iht brechet mit irtzen nahe sippe, do von schulden
dutzen iwer munt mir solde bieten.
swes ir mir jeht an wirde, des sol sich iwer lob von rechte nieten.>
vil suezer rede gefuege si gen ein ander pflagen.
artus, der witze cluege, jach, in wolte nimmer des betragen,
swenner des grales heilicheit solt eren.
mit irtzen si do beide ein ander hohen pris begunden meren.
artus im jach do stille, sint ditz wendik were,
ob anders hin sin wille in trueg und wer die drizic kronebaere,
die solde man im tragen uf der hende
von einem ort der erden von orient unz hin an occidende.
anfortas im jehende was uf all sin ere,
nach aller minne unspehende wolt er hinnen fur sin immer mere,
ob im orgelus nicht werden solde:
< doch dien ich umb ir hulde, davur nem ich nicht alle berg von golde!>
nu waren gar von schulden artuse leit diu mere.
er sprach:< herre, in hulden so dunket mich, iz si iu niht gebere
der paulum von unrehtem dienste cherte.
der geb iu, herre, di sinne an solchem dienst, der iu die selde merte!>
anfortas im nigen begunde gen den fuezen:
< herre, ir sultz verswigen durch di vil hochgelobten und die suezen
tugende, der iuch got hat vil bewiset.
wan von iur eines tugende ist manic lant an wirden wol gepriset.> -
< von mir ungemeldet sult ir wol beliben,
ich si inne oder geveldet, ob ich het ein kint von tusent liben.>
wie komz do fur? daz sol ich iu enbinden:
do anfortas geletzet wart und er sich muost in riwen lazen vinden.
diu ander hochgezite heben sich do solte.
der breite und der wite bedorft artus, ob er da setzen wolde
zer tavelrund, die druber warn gesellet.
der wart nu zweinzic mere, di wol zen hoehsten wirden warn gezellet.
ditz was zen sunewenden, nach pfingsten dar gelenget.
di hochgezit sich enden solt, e daz diu zit wurde gemenget
mit ougust boesem luft. des batens alle.
nu wold ouch sich niht sumen der kunic mit der brutloufte schalle.
mit vreuden sunder leide begunden si iz schaffen.
artus drizic meide gap nach fursten recht mit fursten pfaffen
unde mit gelerten, als man solde
mit hantgemahelschefte, als mans des nahtes zusamen legen wolde.
zidegast de logrose orgelus, di klaren,
mit hochgelobtem prise het er ir gedient in sinen jaren.
von kanadic di ander hiez clauditte,
die gap man ekunaten von berbester. wer ist nu diu dritte?
die schoenen laudulie, di gap man ascalone,
des lant hiez precilie, der kalocrianden da so schone
hinderz orse valte bi dem brunnen.
wer nu die vierde were? die nenne ich mit namen niht zurunnen.
diu hiez margatine, diu clar uz patrigalde.
durch di wirde sine gap man si dem, der mangen pris bezalde,
huttigern, der vor patelamunde
vallende von gamuret uf dem plan die bluomen decken kunde.
wie nu die andern hiezen? des wurde nimmer ende.
waz mocht ouch ichs geniezen? si waren also verre uz ellende,
furstin, fursten, uz vil mangem riche.
ich han so vil der kunden, der vremden ich vergizze wol billiche.
ze grozen, hohen eren dem edeln kunig artuse,
als vrou tugende leren den talfin kund, der brahte nu zuhuse
dem kunig, des er wart an vreuden geile,
die zwelf ritter cleider. swer di sach, der jach im des zu heile.
< herre, disiu stiure sol iuch niht versmahen>,
also sprach der gehiure. nu began der edel smac da von so drahen,
daz al diu diet zu vreuden wart erkucket,
di alumb indert waren, als ob si weren inz paradis gezucket.
den liehten, vremden blicken si weher wunder jahen.
ir oug zu vreuden schricken kom aller der, die si zu recht ersahen.
ir mangen duht, er wer in einem troume
und nieman moht uf erde geleisten solcher richeit ubersoume.
artus alsus betrachte: ich kan in troumen vinden
wunder manger slachte, die min drizic mochten nicht enbinden,
swenn ich erwach. ist iz mir sus ergangen?
nein, des bin ich sunder, ich han sus hohe, riche gab enpfangen.
er sprach:< nu sag mir, herre und lieber mac der mine,
von himelrich uf terre wan brahten dir di engel solchen schine?
al der werlde wer er immer wilde,
wan daz in zuo dem grale braht der engel schar, niht menschen bilde.
meister ypochrate noch all, di von nature
ie gelasen vruo und spate, die wurden nie der kunste nachgebure,
galienus noch der avicenne.
kunste aller kriechen, mohten dran nicht vinden ein bekenne.>
do sprach der von dem grale, anfortas, der clare:
< ja genueget uns zemale, daz wir trinken, ezzen sunder vare
da vinden wol. wir muezen cleider gelten.
uns koment engel dicke, si bringent aber solche cleider selten.>
dem jungen talfine zam nicht lenger swigen:
< dem baruc akerine sol ich dirr presente danken unde nigen>,
so sprach er do.< der hat iz mir gesendet
und ander richeit wunder. ich wen, iz si mit sagen unverendet.
di kleider heizet sniden und gebt si al bereite,
durch daz ir niht vermiden kundet, ir wert zu miner swertleite
herre. diu wart mit eren von iu geendet.
kunde ich daz wol verdienen, daz solt ich gerne werben unerwendet.>
er dankte im vil groze der edelen gabe riche:
< aller keiser genoze gesahen nie der gabe me geliche.>
er gienc zurate, wie er si teilen mochte.
utpandragun, der alte, jach, daz solche wat niht herren tohte:
< der sullen vrowen walten, die kunnens wol nach wirde
tragen und behalten.> der rat was do wol ir aller girde,
di sich versahen dise cleit zu tragene.
do sprach artus, der geerte:< iz ist min gunst, doch han ich iu zesagene,
ein ritter wol gepriset sol sin mit dirre wete.
swen des gelucke wiset, daz er daz beste vor uns allen tete
in dem turnei, als er wart gesprochen,
der ere zeinem kranze sol im hier an sunder sin gebrochen.>
eins ritters niht vergezzen do wart und zweinzic vrowen.
mit zadel niht gemezzen wurden si, verschroten noch verhowen.
nu hoeret, wem si wurden da zu teile:
den hohen und den klaren, di da frie waren vor unheile.
ginover, di sueze, mit tugenden sam der milte,
ob diu icht haben mueze der kleider? ja furwar, iz mich bevilte,
daz ir vergezzen wurd an hohen eren,
si balsem smac der tugende, wan si kund alle vrowen tugende leren.
si was ane wandel, diu suez, unlose, here.
rok und da zuo mandel wart ir bereit. waz sol diu rede mere?
nach ginovere wart sigun di erste.
von werdicheit des grales und landes rich so was si wol diu herste.
urrepans de tschoye was naher bi dem grale,
der rehten kuesch ein poye, daz si die het beslozzen zallem male
gelich der turteltuben sunder gallen.
diu ere den gral zu tragene was ir von ir kuesch also gevallen.
so was sigune richer land und landes gulte.
wert und werdiclicher het man si. ob ich si drumbe schulte?
nein, si muoz des talfins ouch geniezen,
der sich deheiner noete durch ir edel minne liez verdriezen.
de tschoie urrepanse was nu hie diu dritte.
des pfelles poufemanse wart ir cleid. di vierde was clauditte
durch di wirde von dem bracken seile.
daz was nicht ane sache, iz wirt noch herzen vreude von ir veile.
nu bin ich doch unwise, daz schint an minen schicken:
di zem hoehsten prise ist gezalt an durch luehtigen blicken,
di han ich der vierden hie gedirnet.
durch ir schoene manicvalt solt ich si der andern han gestirnet.
si nimet ane schande di cleit des fumften males,
wan si der vordern pfande sygun, repans von heilicheit des grales
und kunigin clauditte von dem seile.
von dem den andern mandel treit kondwiramurs, der wirt ir noch zu teile.
minn gerndes herzen clamme was varwe ir roten mundes,
noch raezer dan citamme, der minnen wunsch. vil hoher selden fundes
was er, dem wolt di sehst ein gruezen bieten,
daz was jescut von karnant, di sich der richen cleider solte nieten.
owe, daz sie nu lange hie niht ist bi der ersten!
der rechten minn ein zange ist si, der aller hoehsten und der hersten.
ich solt si bi der andern han bezowet,
wan ir gelich der wirde wart von allen bluomen nie betowet.
durch heilicheit des grales muost ich si wirde letzen.
der cleider vremde males wart si diu sehste. solt ich si noch setzen
zer kuniginne bi dem gral so here!
der clarheit unde tugende ist si aller wipheit gar ein ere.
diu clare, nicht diu lose, diu lobes riche, diu cluege,
ir varwe sam di rose luht, ob man si bi der liljen truege,
orgelus, ein brut nu cidegastes.
diu wart nu hie diu sibende. daz uberluot etslichen minnen lastes.
we, wa bin ich gesezzen oder wa sint mine sinne,
daz ich so han vergezzen der aller hoehsten drier kuniginne,
utpandragunes kint und kindes kinder!
ob ich der vergaeze? si uber sehe ein truebez ouge ninder.
savie, des kuniges swester, ein vogtin inbritane,
weder touf noch wester nie werder vruht beruorte sunder wane
bi ir zit, und zwo ir tohter clare,
und noch in jaren zwelfen. - ich han ir nu zwir funfe sunder vare.
lot von norwege, was im icht we zu muote?
ich wen, iz anders lege, do gawan und beakurs, der guote,
junge, sueze gefloret vor im giengen,
als junge ritter solten, die den ersten schilt zu halse hiengen.
diu kunigin laudine und di kunigin florjone,
di kunigin margatine von patrigalt da was, von talimone
diu da hiez florose, di gebluemte,
ein klare brut in jugende. des wart teanglis der wol geruemte.
diu kunigin richaude was nicht zer hochgezite
noch kunigin herzelaude, bi der da wuochs gen manlichem strite
ein lewe an siner kraft, der kuesch ein tube,
der klarheit ein bluome, der triwe ein tak, der milt ein reben trube.
liaze, antikonye und di von irlande
und die liehten amelie. isalden und amelien man erkande
alsam den boum von siner edeln vruhte.
des wart in lop zu lone. si pflagen kuesch und klarheit wol mit zuhte.
iblis und enite, wie sint di sus versumet?
kunware sunder strite, wer solt in drin ir state han gerumet?
si waren alle wert mit hohem werde.
der hoehe gertens alle. ich wene, der swacheit nieman do begerde.
da was von kuniges stamme vil este noch vreude bernde,
der strengen minne ein clamme den, di werder minne waren gernde,
di doch da mite niht verkrenket waren,
daz si der edeln wete heten niht. ahi, waz der da waren!
anfortas mit girde von allen husgenozen
gebeten wart durch wirde, daz si deste hoher wolten stozen
ir werden pris bi al der diet des toufes
und ouch in heidenschefte, daz er in hulf al sulcher eren koufes.
< so schoener zuhte wise wart nie man beschowet.
daz ir iu jeht zuprise, daz mich selber hoher eren zowet.
des ir da gert, des bin ich von iu gernde
und tschinotulander.> di zwen der tavelrunde si waren wernde,
ekunaten, zidegasten und den uz talimone.
di kunden selten rasten, swa man strit mit sper kraches done
werben sold, da warens die genenden.
wer die andern waeren? des sult ir di aventiure pfenden.
sitzen man si wiste alumbe zeinem ringe,
dar nach und man si priste. einz stiurt an vreuden zeiner hohen linge.
daz ie der man bi siner vrowen saeze,
ob einer an die andern iht sehe, unz er der sinen gar vergeze.
diu minne kan sus weltzen ir kugel spil so waehe,
daz liep ze vremdem veltzen und vremd ze lieb. ich enweiz, obz da geschehe.
disen wehsel kan di minne werben:
daz liebe hin, daz vremde her. etslichem bezzer wer ein senftez sterben.
ot ie gezweiet sazen all di da heten vrowen.
di tavelrunde si mazen sinwel also, daz si ein ander schowen
mohten under ougen, swenn si wolten.
sach ieman an min vrowen, daz wart im hin wider wol vergolten!
man gap da sunder twale so riche tisch geraete,
wer anfortas zem grale gewesen, ich wene, erz koum gebezzert hete.
der az mit dem von spang. die zwene weisen
da waren wol der minne. daz dritte was der vogt uz kanvoleisen.
der ein sich wol erholte siner minne mangel,
der ander immer wolde nach fremder minne tragen scharfen angel,
der dritte minne gert in rehter maze.
owe der leiden mere, warf in geluckes rat icht von der saze!
tschinotulander nam artus zuo geverten.
si alle mit ein ander het mit suezen worten, niht mit herten
artus gegruezet schon, e daz er saeze
vor tisch nach kuniges wirde. ich wen, er sulcher zuht ungern vergaeze.
durch daz er von dem grale den kunic zim niht satzte,
ob er zu langer twale saez aleine, daz iz in lihte latzte
an vreuden. durch daz mit dem talfine
wolde der kunic ezzen von der lieben heimliche sine.
ginovere, diu versunnen, der britoneiser vrowe,
wolte gern erkunnen di mit der rosen, liljen varwen schowe,
also daz si da mit ir ezzen solde.
ahi, waz liehter steine von in zwein do schein uz rotem golde!
kunig und kuniginne, di sach man all gekroenet
den vreuden da zu minne, und dazuo ander richeit vil geschoenet
an vingern und an waete vil gespannen,
und edel porten tiure von vremder kunst an vrowen und an mannen.
nu wart da wol gedienet mit mangem wunder waehe.
dar an wart nicht gevienet. ich wen, ie man der eren gelich gesehe,
der da was von kurzwile, ezzen, trinken.
durch dehein gebresten sach da dem andern lutzel ieman winken.
do was ein sunder trahte, daz von der richen waete
in reiner suezer slahte ein smac uber al die tavelrunde drete
von solcher kraft, daz ieglichen duhte,
wie sich ein bleich antlutze von disem waz in liehte varwe erluhte.
als man do gar volbrahte die wirtschaft lobeliche,
der artus do gedahte, zu handen viengens sich mit vreuden riche,
kunige, fursten, alle di da waren,
und ie die kon ir karlen von ir niht lie. do wart ein suez gebaren.
mit schoenheit wart verendet der tak so vreudenriche.
darnach wart gesendet zen herbergen schon und lobeliche
ie die brut mit einer schar gesellet.
vil suezer videlaere und ander doene wurden do erschellet.
artus mit fursten groze orgelus beleite.
do was der schanden bloze tschinotulander vil bereite,
daz er clauditten ze herberge fuorte
durch ekunat, den werden. hey, waz man suezer doene vor in ruorte!
von spangen der getriwe, der leite margatine,
wan er von herzen riwe di magt erlost uz clegelichem pine.
vrowen laudinen der von norwaege
und lehelin florosen. des was teanglis niht vreuden trege.
ob ich nu sunder seite, wie man die andern bruete
zen herbergen leite? daz taten ir gelich so werde luete,
die in zu vreuden waren hoch bekennet.
man bot in ere groze, swie si iedoch da belibent ungenennet.
und ob in liep geschehe? warzuo sol man daz melden?
wer solcher sache jehe und brehtes fur, von recht ers sold engelten.
ich gan in wol, sit manz durch vreude erdahte,
ob in diu werde minne uf minnegelt do hohe vreude brahte.
di da niht heten minne, den wart di hochgezite
( mich entriegen mine sinne) zenider gar und ouch zu eng di wite.
vreud in truren wart, daz liep zu leide.
tschinotulander und anfortas, di pflagen des nu beide.
do diu nacht zuo slichen durch nieman wolde lazen
und ir der tak entwichen muost -, er fuor ot wester hin die strazen,
also daz man di erd in sach verslinden,
unz er ir moht enpfliehen, do sach man in von orient sich winden.
darnach kan sich di sunne wol an ir zirkel riden,
aller suez ein uberwunne. ich wen, die sueze nieman moht erliden
mit done, do die sunne ir zirkel rueret.
seiten clank und vogel sank da gen ist sam der golt zu kupfer fueret.
do man di sunne blicken hie sach gen wolken hohe,
daz lerte mangen schricken durch den roup der blanken arme zohe,
der vriunden vriunt von kelen ziehen kunde
durch zitlich ane cleiden, daz man den brueten rich presente funde.
do wolte man messe hoeren. vil kappellane gar reine
begunden sich enpoeren, zesingen got und himel schar gemeine
und allen cristen saelde uf ertriche,
und ouch durch helfe trostes den selen, di da gedingent hoffeliche.
der wart do vil gesungen uber al uf der planeten.
ze hove wart gedrungen, swie doch die kameraere stebe heten.
do menniclich den segen het enpfangen,
do wart mit grozen eren mit den brueten dar zuhove gegangen.
begienc manz nehten riche, des wart nu michels mere,
schon und kunicliche. da was aller eren uber ere.
des muosten jehen alle, diez ie gesahen.
man gab ot aber den varenden gabe rich. daz dorft in nicht versmahen.
do huop sich michel joie von mangerhande gaudine,
von tantze grozer tschoie. weder mit tambur noch mit busine
wolten sich die vrowen lan betoeren.
videlen, harpfen, rotten und ander sueze doene si wolden hoeren.
die ritter koum erbiten einen tanz hin umbe.
zuhant nach orsen schriten beide dise, jene, wise und tumbe.
artus hiez do biten und gebieten,
daz si zu einer siten zu velde mit dem buhurt icht gerieten:
< ir sult vil wol bedenken den grozen schaden alle.
ob ir uech selben krenken wellet, daz ist all miner vreuden galle.
ir sult uech uz zuo vier orten teilen,
anders wir enpfahen schaden hie, der nimmer kan geheilen.>
des wart der kunic erhoeret uber al nu von den werden.
do wart di vluot enpoeret, also daz man uf touf pflegender erden
nie gesach noch nimmer mer wirt sehende
so vil uf einer planje houbt, den man si fursten namen jehende.
wart vor gebuhurdieret nach hoch gelobtem prise,
wol zehenvalt gezieret wart iz nu in lobelicher wise
zevier scharn alumb die paulun witen.
den vrowen wart gebrucket alumbe, daz siz wol sahen an allen siten.
wie da wart gedrungen, gestozen und getrettet,
und wem da was gelungen oder wem daz lebn stuont zuwettet,
des kan ich ein ende gar nicht vinden,
wan den uz kanfoleise hort ich ie zem hoehsten prise binden.
an dem vierden morgen muost iz haben ende.
si begunden sorgen uf den turnei. daz was gar unwende
durch die edeln ahzic meide here.
der waren dri verwandelt zu brueten wert. daz klagten si vil sere.
daz eine margatine und orgelus, diu clare,
daz dritte was laudine. der kunic gie zu rate sunder vare.
si rieten an zwo, itonjen und kundrien.
di rieten do zer dritten an tschosianen vrucht, di falsches frien.
tschinotulander darumbe wart gesendet.
vil ungerne wander, da mit des kuniges wirde wart volendet,
und anfortas. der jach, iz wer sin wille:
< ob ich des kuniges ere werben sol, des lit vil wenic stille.>
der kunic, die kuniginne, die hoehsten alle namen.
di bet mit wisem sinne was bedaht. hie mite si do quamen
zuo der werden tschosianen vruhte
und baten sie mit vlize. do versagt si in mit schoener zuhte,
und doch in solcher wise, die nieman kund verkrenken.
diu hoch gelobt an prise jach also:< ir sult durch got bedenken,
mangerhande leit sich an mir vlihtet
umb herzeloud, min muemel. des bin ich solcher vreuden unberichtet.
ein anderz mich nu twinget an aller vreuden teile:
daz so min herze ringet nach dem edeln, tiuren bracken seile,
daz mir ungelucke virren kunde.
fur dise zwei die virre ist daz dritte mines herzen wunde,
daz tschinotulander wil aber an di heiden.
verweiset nu daz ander bin ich kint, von vreuden gar gescheiden
und da zuo von lueten und von lande.
daz leret mich vil sorgen. daz sol iu sin durch iwer zuht nicht ande.>
der britoneiser herre begund also nu sprechen:
< muemel, swaz dir werre, daz la dir wol zu vreuden helfen zechen.
al miner helfe soltu daz gebieten.
muemel, la din truren und hilf uns hie, daz wir uns vreuden nieten!>
si sprach:< ich bin iu wernde, mac ich von iwer gunste
han, des ich bin gernde( wan an der strangen lit so vil der kunste),
daz ich di schrift vol lese an dem seile.
ob ich iz nimmer mere gesehen sol, ich zele mirz doch zeheile.>
daz lobten si mit staete und vreuten sich der maere,
daz siz gebeten hete. durch vreude vil wan sin vergezzen waere!
der werden diet vil vreuden wart gemeret
von sigunen geselleschaft. des wart do waldes vil mit tjost verreret.
wan iz von katelangen kiot vor het gesprochen.
daz wirt nu hie begangen. da wart von scheften waldes mer zebrochen
niht wan durch die magt sigunen eine,
danne ob swartzwalt, der vorste, ze scheften wer uber al gesniten cleine.
menneclich movierte sich uf den turnei swinde.
wie sich da zimierte jener, dirre, der alte mit dem kinde,
daz seit ich uech gern, ob ichz bekande.
ich nenne ir nicht besunder, wan artus, den wirt von disem lande.
der adelar ist gezweiet an siten von nature.
mit grozer milte er heiet der vogel vil, doch wirt etslichem sure,
swelchen er begrifet mit den fuezen.
er trit ie uf den nehsten und let di andern alle hungers buezen.
nu was der eren bluome artus in solcher milte.
sim hohen adel ze ruome fuort er den adelar an sinem schilte
halp vor her dan, daz ander teil enpernde,
der snabel truoc die milte, die fueze waren vogel todes wernde.
sint daz diu milte luter sol wesen sunder vare,
er wer min fruent niht truter, der mir geb, und dar nach mit dem hare
ich im di gabe muest versoldimenden.
milte sunder riwe und sunder haz kan sich nach selden enden.
di milte nie so werden vriunt gewan zu mage
uf cristenlicher erden, der si hielt in also reiner pflage
dann artus, der pflac ir unvergezzen.
gen hohen und gen nideren sach nieman baz ir recht zu rechte mezzen.
waz die andern fueren uf helmen und uf schilden,
gestricket mit den snueren oder von golde geworht ze waehen bilden,
daz pruefen die der wapenrocke warten.
ich han sus not ze gebene, wie si wurben gen der wider parten.
man sach zimier da vliegen, geworht mit listen spehe.
wes solt ich ieman triegen, swenn ich der warheit wol mit wirde jehe?
si waren uz gevaren durch ruomes guften.
vil panier richer varwe sach man da veder slahen gen den luften.
geboten wart kunreie unz an den fumften morgen.
vreude mangerleie was da die selben zit vil unverborgen.
sigunen wart daz bracken seil zulesene
den ahzic meiden sunder. si daht ein teil mit vreuden da zewesene.
zu vreuden liep gedinge saz nu ir herzen nahen,
wan ie diu schrift so ringe ir sweren muot zu vreuden kunde vahen.
durch daz sigune was die schrift da lesende
wol dristunt, e si erwunde. do wart si nu vor leide wol genesende.
tschinotulander hie wundert dirre maere
und ouch vil manic ander, welcherleie schrift so ditze waere.
keye sprach:< iz ist von loik der lere.
so si diu kunst verwazen, mit der man nu die reht zunrehte chere!>
einen schriber wol geleret man lesen hiez di strangen.
nu moht diu schrift geheret uber al von man zu manne niht gelangen.
da von muost man si von ring zu ringe
lesen al den werden, vrowen schar und herren sunderlinge.
e daz man anehuebe, geboten wart ein stille,
zuht luter, sunder truebe: swer ein wort spraech dankes oder unwille
dar under, daz den jar und tak verbaere
aller vrowen gruezen und in des kuniges hulde niht enwaere.
da mit so wart sich hebende diu schrift an dem seile,
gruoz des ersten gebende und dar nach ler gen aller menschen heile
den, di si mit volge wolten halden.
clauditte was des wernde, di kunde solcher tugend witze walden:
< der man ze kanadicken den namen git clauditten,
der man uz goldes blicken kuniges cron von rechter art sol smitten,
ir houbt, uber al daz kunicrich zetragene,
di sendet ekunate von berbester disen brief zu sagene
und minniclich zu gruezen mit triwen, der aller meisten.
kund iz der munt gesuezen, als vil daz herz mit willen mak geleisten,
so wolt ich hie versigeln in dirre gimme
salomones witze, da zuo ein teil, nicht gar, sirenen stimme.
ich tuon dir kunt gebluemet uber alle man ein bluome:
roemisch kunic getuemet und keiser, voit gewihet dem kristentuome,
so daz er allen kunigen sol gebieten
zedienen roemischer crone, fur den selben wolt ich mich din nieten,
ob ich sin wal zu welene het, als mir wart erteilet.
der kerne uz zu schelene bistu minem herzen ungemeilet,
du luter brunne, der eren niht besihet.
ob aller keiser wirde bistu mir zu keiser hoch gewihet.
wan ich di wal zu nemende han, herre, miner krone.
wer wer mir baz nu zemende, des pris so verre klunge in hellem done,
alsam din junger lip, der eren gernde?
ze kanadik der krone bin ich dich, herre, vor allen fursten wernde,
sint daz du von den bluomen geheizen bist der wilde.
balsem, kardamuomen, den treit din edel tugent gelichez bilde.
swaz alle wurz ie bluomen waren bernde,
also manger tugende was ie din lip durch prises hoeh begernde.
der wilde vor untaete wer du ie zu vluhte.
die bluomen diner saete blueten ie vil selden richer vruhte,
der al diu werlt an selden mak geniezen.
swer ir begert mit staete, dem muoz hie und dort di vruht entspriezen.
ja, kund ich nimmer mere din wirde gar vol prisen.
nicht wan daz ich zelere wil diner bluomen vruht der werlde wisen,
daz si bi dir hie nemen gelichez bilde
und sich den tugenden nahen und aller missewende werden wilde.
du eren pflicht geselle, du wilde bluome riche,
in wildez walt gevelle send ich dir wilden boten wildicliche
und wilden prief mit wilder boteschefte.
der bot genant gardivias. der nam hat richeit vil und tugend krefte.
waz dirre nam beherte, daz merke werde diete!
iz sprichet:  huete der verte . swer gern im selber selde und ere biete,
der huete siner verte zallen stunden,
so daz er var di richte. so wirt sin pris vil selten veile vunden.
des ersten huet der verte vil wol an gotes minne,
sit ie vil gerne werte der tiuvel swer zu got hat edel sinne,
daz lutzel ieman got zu rechte minnet.
nu huete wol der verte! der sin ob allen sinnen stet besinnet.
swer sine vart in huote hat an allen dingen,
zeselden und zu guote iz im vrumt, so daz im muoz gelingen
hie und dort, in ewiclichem heile.
nu huete wol der verte, daz dir des himels krone werd zu teile!
des libes girde huete vor schemelicher verte.
gedultikeit, diemuete und kiusche nim dir zeiner zuhte gerte
und minn die waren minn fur werltlich sueze.
nu huete wol der verte, daz sich din vart mit selden enden mueze!
wiltu an eren richen und wilt dich selden nieten,
pfaffen und geistlichen soltu sprechen wol und ere bieten.
und wis ir lere gehoere und nachraetik.
nu huete wol der verte, wiltu din selde machen nicht durch graetic!
und hab gelouben vesten, als dir ecclesje zeiget.
geding zu got des besten, so wirt din hoehste selde niht geveiget.
ob du ander gotes gebot niht haltes,
so huete wol der verte, daz du mit biht und buoz vil selden waldes!
von dem di groesten ere du hast, des wis in denke,
der hoehst und ouch der here. dem wis an stetem dienste, nicht an wenke,
wan er hat gedienet dir vil harte.
nu huete wol der verte, so wirstu im zekind erwelt vil zarte!
nu huete dich an gerichte gen witwen und gen weisen.
so daz din vart, die slichte, mit jamer iht enge ze helle vreisen.
und wis erbarmik, diemuet in gewalte.
nu huete wol der verte, daz dich der helle scherge icht behalte!
und wis ouch nicht zegehe an gerichte, noch zu traege.
den armen du nicht smehe, den richen wider reht in schermes pflege
niht hab durch gab, durch liebe noch durch leide.
nu huete wol der verte, daz dich got mit geriht iht von im scheide!
du solt ouch ritters orden wol ueben ordenliche,
so mahtu selde horden in dirre werld und ouch zehimelriche
sam constantinus und vil manger mere.
nu huete wol der verte, daz sich din ritterschaft gein selden chere!
wiltu der werlde prise mit ritterschefte nahen,
so wis betrehtic, wise, daz man dich niht an worten kunne vahen,
swa di merker kerent hin zemelde.
nu huete wol der verte, daz iz din scham an varwe icht engelde!
din ougen suln dem struze gelichen, sunder bruete,
beide innen und uze. daz din gesihte wol vor schanden huete
allenthalp, eneben, vor und hinden.
nu huete wol der verte, so kanstu dich vor schanden wol verbinden!
dem luchs gelich din hoere. in oren trag ze merke,
ob dich ieman toere. da gen so trage du sinneriche sterke.
losen, liegen, smeichen si dir smaehe.
nu huete wol der verte, daz sich din vart gen werder manheit nehe!
din kel des kranches lenge sol haben ane krenke.
daz wort sol mit gedrenge sich enthan, unz manz vil wol bedenke,
ob iz frumen oder schaden bringe.
nu huete wol der verte, daz dir uf diner vart ot wol gelinge!
din houbet sol der tuben gelichen an zuht geberde,
niht winken, wanken, nuben, wan an den selben furhtet man geverde.
darzuo kunnens spotten, hazzen, niden.
nu huete wol der verte, daz sich din vart gen selden mueze riden!
des aren milte varen soltu mit zeswer hende
und mit der tenken gebaren, daz man dich iht ze unreht selden pfende.
an guot, an eren la dich niht entsazen.
nu huete wol der verte, so get din vart gen eren hof di strazen!
din herze wol dem lewen gelichen sol der herte.
niht gahens ab erdrewen la dir uf diner ritterlichen verte,
iz si dann groze uberkraft so starke.
nu huete wol der verte, daz dich din vart wis in der selden arke!
du solt ouch beren fueze han, der kan wol vaste
gen suere und gen sueze sten, iz si halt ring oder uber laste.
wan ritterlicher wird enzimt niht wichen.
nu huete wol der verte, so kan din vart an manheit sich gerichen!
swer ritterlichen minnet, diu vart bedarf wol huote.
groz richeit er gewinnet an vreuden und an menlichem muote.
sunder huote wirt er vreuden ane.
nu huete wol der verte, so zieret sich din vart uf vreuden plane!
swer minne welle walten, daz si den namen icht vliese,
der sol di sinne halten, wie er im ein minnetrut erkiese
von edeler wurze smac, ich tugende meine.
nu huete wol der verte, daz edle minne unadel iht entreine!
dem lip, sel, guot und ere ein cleine vart verlueset,
der wiser luete lere von im lat und im ein ander kueset,
und aller meistic uf der minne straze.
nu huete wol der verte, daz dich din vart icht schedelichen laze!
die wil daz pantel pismen treit, der hat di tugende,
so muezen im nach zismen alle tier, si sin alt oder in jugende.
werde minne wartet werder girde.
nu huete wol der verte, daz sich din wird iht wandel in unwirde!
swa sich die minne zweiet und sinniclich vereinet,
da wirt ir frucht gemeiet mit bluede bernden vreuden ungeweinet,
zwen libe, ein herz, des willen ungescheiden.
nu huete wol der verte, so chan din vreud in riwe sich niht cleiden!
triwe ist rehte minne, so ist ouch minne triwe.
die ungetriwen sinne bringent herzenlieb in clagende riwe,
swederhalp di triwe beginnet hinken.
nu huete wol der verte, la minne in unminne nicht ertrinken!
ez ist hie niht gescheiden di kone minne noch kebse,
wan huote wol in beiden stet uf ir verte, und ie dem man hie gebse
der tugend lere, darnach si im geziehe.
nu huete wol der verte, daz dich vrou selde uf diner vart icht vliehe!
swie sich diu minne teile zehazze oder zu liebe,
so nim dir daz zu heile, daz du an vrowen eren iht zediebe
werdest, so daz du ir lop iht swendest.
nu huete wol der verte, daz du ir kranz zu lob und ze eren wendest!
pfaffen unde vrowen an eren nieman krenke.
sin wirde wirt verhowen, ich wen, er hoher eren anker senke
in schanden grunt, da er immer lit versunken.
nu huete wol der verte, du muost mich anders ungevaren bedunken!
die vrowen sint uns bernde zer werlt, zu got die pfaffen.
wer ist uns hoher wernde deheiner seld ane got, der da geschaffen
si hat uns und uns in zallem heile?
nu huete wol der verte, so bistu hie und dort der selden geile!
wiltu an eren tanze in hohen eren slichen,
zwelf bluomen zeinem chranze dir flicht. die kunnen dich an selden richen:
mit zuhten belde, ksche, ein lutzel vrebele.
nu huete wol der verte, so stet din kranz lieht, vri vor schanden nebele!
so ist diu dritte bluome gar sunder aller krenke:
wis milt, niht gar zeruome der werlde, zelobe gotes da bi gedenke.
der milte mizze ein maz nach state lere.
nu huete wol der verte daz sich din milt in arkeit icht verkere!
diu vierde bluom ist triwe, diu ziert ob aller zierde
in tow gebrochen niwe. daz sich ir wirde nie verwandilierde!
triwe sante peter wider brahte.
nu huete wol der verte, daz du iht komst zu judas in di ahte!
hie stet di fumfte bluome, wandels gar diu frie,
ze lobelichem ruome und zieret baz noch dann der besten drie.
diu ist genennet maz an allen dingen.
nu huete wol der verte, daz dir din krantz des himels cron muez bringen!
zweier hande unmaze hant schaedelichen wandel:
des libes gir niht laze mit ezzen und mit trinken uberhandel,
und daz du ouch der minne maze tribes.
nu huete wol der verte, diu zwei sint tot der sel und ouch des libes!
aller dinge liebest des libes sint zwo sache,
ob du die niht verdiebest: daz eine mit gesunde leben an ache,
daz ander vil der jare leben lange.
nu huete wol der verte, so wirstu niht verklamt in dirre zange!
die maze let nieman irre varen uf selden verte.
ir geleite get die virre. unmaze wart lucifer ein helle gerte,
diu in treip uz himelriche vrone.
nu huete wol der verte, so kumstu dar an sine stat vil schone!
diu maze git vil tugende, swer si zureht kan mezzen
in alter und in jugende. si let deheiner tugent nicht vergezzen.
ze vil, ze kleine schadet an allen dingen.
nu huete wol der verte, so kan dir hie noch dort niht misselingen!
diu sehste heizet sorge und hat vil tugende riche.
swer missewende unborge tribet dar die lenge staeticliche,
daz bringet lib und sel in ungelucke.
nu huete wol der verte, daz vriheit dich von selden vart icht zucke!
diu sibend bluom ist schemende vil nach ir aller krone,
wan si ist al zemende. scham aller tugent ist maitzoginne schone.
swer sich verschamt, derst hie und dort verweiset.
nu huete wol der verte, so wirt din ban mit schanden nicht verleiset!
diu achte bluome cleiden kan fur rosen roete.
diu heizet wol bescheiden. swer von unbescheidenheit in noete
unwirde hat, der hab di bluomen holde.
nu huete wol der verte, si zieret baz dann saphir in dem golde!
di nnde heizet staete, diu liehter varwe schinet.
sin er ist gar durchgraete, swer sich uf siner vart unstaet gesinet,
der vert di krumb und mak bestruchen lihte.
nu huete wol der verte, so wirt din furt in tiefen sorgen sihte!
diu zehend ist diemte. diu kan gen himel stigen.
di hochvart mit unguete muost ie von der hoehe nider sigen.
daz wart an lucifer vil wol bewaeret.
nu huete wol der verte, so wirstu nicht bi lucifer besweret!
diu eilift ist gedulde, der hoehsten tugende eine.
der werlde und gotes hulde wirt verlorn von zornes sit unreine,
swer den gedulticlich nicht kan verdenken.
nu huete wol der verte, daz si zer himel porten mueze wenken!
diu zwelfte bluom ist sueze, wan diu heizet minne.
der namen ich so grueze, ich mein die uzerhalp der valschen sinne.
si wart ouch vor benant an dirre strange.
nu huete wol der verte, si wiset dich hin zuo der engel sange!
sich sol sus nieman hueten, daz er sich si verligende.
verlegenheit kan brueten unwerdez leben. uner wirt da gesigende.
zevaste varn ist ouch niht guot an prise.
nu huete wol der verte, daz dich din vart die rechten straze wise!
sint nieman gar unvarende kein ere kan erwerben,
so bin ich hie des warnde: vervaren und verligen muoz verderben.
des bracken name sol iu niht versmahen.
nu huete wol der verte, so mahtu dich versumen noch vergahen!>
nu was do solcher maere niht vil mit wiser lere.
guoter pfaffheit laere was diu werlt dannoch einvalt in ere.
des gie di ler in ze herzen solcher wise,
sams an den stunden weren geborn zu vreuden vruht in paradise.
der hiute selten horte wehe rede sueze,
wol tusentvalt enporte iz baz diu herz in hoher vreuden grueze,
dann daz den oren wirt vertaegelichet.
sus wart von dirre lere ir aller herz an vreuden hoch gerichet.
alle vreude cleine uber al uf floritschanze
was wider der aleine, swenne man in do las di lere ganze.
die vreude der schrifte gie von der steine krefte,
dar uz di buochstab waren. di liebtens mere dann von meisterschefte.
nu sach man tegelichen abent unde morgen
die ellenthaften slichen uz durch aventiure gar verborgen,
hiute also und morgen sus unkunde.
tschinotulander was daz meisteil taegelichen tunde.
wer twank in solcher prise in sinen jungen jaren?
ein wort in kindes wise sigune sprach, doch niht so gar zu varen,
er muest ot under schiltlichem dache
ir edel minne erwerben. daz kom in leider beiden zu ungemache.
daz wort het ankers hefte in sines herzen grunde
behabt so gar mit krefte, daz er sin nimmer mer vergezzen kunde.
drizic lant von sinem pris geeret
waren, daz duht in kleine. des wart ir beider vreude sint verkeret.
zeprise gebnder stiure twank tschinotulander
ze rehter aventiure zweinzik fursten und lehelin selb ander.
di lobten sicherheit do siner hende.
des wart der herzog orilus alrerst an sinen vreuden gar ellende.
die wolten des nicht wideren, swaz er si tuon hieze,
die hohen und die nideren. furwar, daz ir deheiner niht enlieze.
er sprach:< so lobt mir alle sunder meile
mit mir die uberkere. daz mak an prise komen iu zu heile.
ich weiz wol, daz uech richet der baruc manger sache.
sin milte im des niht wichet. wer mak nu hohe wirde mit gemache
und ere, guot und richeit erwerben?
iz sterbent nur die veigen, die doch vil licht hie heine muesten sterben!>
durch uberkraft so groze und richeit der presente
der werdicheit zegenoze wolten si der verte sin unerwente.
beide sicherheit und rich gedinge
si alle da zuo brahte, daz si die vart im lobten sunderlinge,
dann lehelin selb ander. di wolten hie beliben.
tschinotulander begunde si mit sicherheit nu triben.
orilus wart gar von herzen swere,
wer im der lande pflege, und daz ouch er der rache geletzet were.
des giengen si zu rate mit manger wisen lune:
< so lanc und gerne hate daz bracken seil diu edel magt sigune,
so laz ich ekunat des kampfes sunder.>
sus wart diu strang erstriten und wider vlorn. da bi so pruefet wunder.
owe des anderweide so schedelicher vluste!
durkel gar vor leide wart da von vil herzen under bruste.
we, daz ie man die strangen sach geschribene!
durch vruent der aventiure bin ich sin an vreuden der vertribene.
owe, moht ich erwinden der vlusterichen maere!
ir went mich lihte vinden in solcher torheit, daz ich clagebaere
si umb disen strangen lobelichen?
ich klag ein ander vliesen, daz diz wol tusentvalt kan uberrichen.
do clauditte erhorte die mer von dirre strangen,
ir vreude iz gar zestorte. si wolte der edelen vruht uz katelangen
der strangen so niht lazen sunder kriegen.
ich wolt ir gerne vluochen, diu werde kint wil vreud und lebens triegen!
do jach der von berbester, der manheit unverklammet:
< swie daz in min swester zer werlde gebar, e wolt ich schildes ammet
immer mer und ander wirde vliehen,
e daz ich kampf verbaere! ich wolt mich e uz ritters orden ziehen.>
do disiu zwei gehorten, sigun und der talfine,
di kraft an sinen worten, si muosten furbaz dulden niwe pine.
des we und och vil mangem herzen vrebele!
der vreuden sunnen blicke verdecket wart mit winter truebem nebele.
do liez er lehelinen ledic niht der verte
und den bruoder sinen. daz beidenthalben sit vil vreuden werte,
do er von siner sicherheit enbunden
wart, wiez do ergienge? daz vreischent noch di vremden und die kunden.
do sprach die tschosiane vrucht:< ich bin vor pine
vri und leides ane, sit du ab orilus und leheline
ritterlich erstriten hast di strangen.
ist si mir immer tiure, du muost mir doch ze herzen sin enpfangen.
ich erziug iz mit der schrifte an sper und an der chrone,
di ich dir, herre, stifte, do ich dich zimierte rich und schone.
die schrift des spers hant lihte tjost zerfueret,
so ziug ichz an der chrone, diu ist so vest. si wart noch nie verrueret.>
er sprach:< vil reine, sueze, ich bin daz immer clagende,
sit ich der rede mueze zu disen ziten wesen der versagende.
toede tusent mocht ich sanfter liden
und wurd als ofte lebnde, dann daz ich muez din edel minne miden!>
si sprach:< so muoz mir werren din wirde sint erworben,
friunt ob allen herren. oder bin ich sint also verdorben
wirde, vruende, libes oder guotes?
des biut ich min gerichte, swie dir gevellet, herre, dines muotes.>
ein luter vluz vil cleine zu berge sich do rihte.
spraech ich, daz er weine? daz wer niht zuht. ein teil in jamers pflichte
ir sorg in twank, des er vil lutzel dahte.
durch sinen pris, den hohen, het si des wan, daz er si gar versmahte.
er sprach:< du engels bilde und engel schar gesellet,
allen vrowen wilde wil ich immer sin, ob dir gevellet
solher pris, den ich da mak erringen
under schiltlichem dach. so wolt ich, vrowe, alrerst zu hulden dingen.> -
< owe der witze krenche, diu mich so hat vergahet!
alrerst ich mich verdenke, durch waz din suezer munt mir hie vervahet,
daz mich an diner wirde niht wol genuege.
ich gert din, wer ichs wirdic, und ob ich drizic lande krone truege!> -
< din suezer munt, der reine, was ie der kunste wise.
ein ander dink ich meine: du bist des wert, daz ich noch baz nach prise
von rehte werben sol. ob tusent schilte
ich eine geleiten mochte, durch dine wirde mich des niht bevilte!
so merke ouch ander sinne, die han ich wol bedenket:
ob wir ein ander minne werten hie, so wer alrerst verkrenket
elliu vreude an unser beider muote.
ob ich all dort belibe als gamuret, so chumt iz dir zunguote.> -
< du fursten kint der vruhte, der hoehsten und der wisen,
gedenk der selben zuhte bi gamuret und kuniginne anfolisen.
da bi gedenke, ob daz bezzer waere,
ob ich enpfienge fruht von dir und unser zweier landen erben baere?> -
< ob du hie tusent eide von mir geruochest hoeren,
da ist kein underscheide, die unser liebe immer kunne zestoeren,
wan daz ot ich nach wirde baz wil zechen.
alle berge werdent tal, e daz diu liebe minhalp kunn zebrechen!>
anfortas, der clare, artus und der von spange,
die rieten sunder vare, er were jenhalp, nieman west wie lange.
er jach, er wolt ir minne nimmer gewalten,
biz si gewalticlichen daz bracken seil fur eigen mocht behalten.
der turnei wart sich hebende des morgens uf der plange.
nu warn in sorgen lebende die kranc geriten waren in gedrange
durch pris. iedoch die sorge was verzwicket
mit ellens rich geberen, vor aller zageheit vil unerschricket.
erworben pris, den alten, wolde do vil manger meren,
den er unz dar behalten hete wol nach ritterlichen eren.
die wolden ouch hie ritterlich gebaren,
die durch den kus der meide uf floritschanz noch nie gesehen waren.
twank si ander minne oder muotwillik vrebele?
der fruent durch sin fruendinne wart hie gar ungerne mit dem nebele
uberzogen, den man unwirde heizet
vor also manger vrowen: des wurdens al uf richen muot gereizet.
gemach und libes borgen, des wart da gar vergezzen.
si liezenz uz den sorgen, also di pris und unpris kunnen mezzen.
ot fur sich dar gelucke sol sin walten.
swer sich des het vereinet, der mohte werdicheit da wol behalten.
die sicherheit betwungen vor warn in aventiure,
die solten ungedrungen in dem turnei sin, sprach der gehiure,
artus:< ob sie ander weide vliesen,
so leisten ie dem ersten! dar nach sol man aber triwe kiesen.>
der turnei sus geteilet wart durch wibe guete,
daz der niht vil gemeilet wurde, wan ir was da ubervluete
und ritterschaft der werden ungezellet:
ie zwo schar gen ein ander, die an der chraft geliche warn gesellet.
die hie vor puhurdierten drizic tag besunder,
der zwene ie samilierten sich gen ein ander. manger leie kunder
sach man uf den helmen flodertocken.
nu waren ouch gar gesundert die selben drizic schar mit wapenrocken
zemerke wol in allen da vor in mangen ziten.
daz muoste wol gevallen den, die in gedrange machten witen,
die irrete niht diu sorg an missegrifen.
iedoch ein alt gevaterschaft zergienc alsam in heizer sunne rifen.
aldo die naht mit vluhte dem tage sic was gebende,
in suezer, reiner zuhte waren si bi gotes amte lebende,
biz daz si den segen da enpfiengen.
do si verwapent wurden, mit hoch gemuet si schild zu halse hiengen.
iz jahen die muotes richen, daz dirre turnei sie
mit tjosten hurticlichen alsam vor kamvoleis die vesperie
durch kraft, durch kunst zu kiesen, da zuo ellen.
ritterschaft di werde kan sich gen prise nimmer baz gesellen.
hie sol man gerne schowen von manger werden amien
mit triwen unverhowen, wie si nach dienste kunnen gramerzien
ir lieben vruent, der ir da dienen wolde
mit zimierden richen, daz sin noch di minne danken solde.
der kunic von arragune was gen artus geteilet.
mit brache sunder rune wart vil der tjost verkoufet und geveilet
uf floritschanz vil witen rink sie namen.
so mehtik was da nieman, der gen artuse kunde ebenhuesse ramen.
der spanjole herre, er und all di sine,
gen dem von iserterre geteilet wart. die muosten dolen pine
zebeider sit, di clamide da fuorte
verre ubern ucker se und die von prandigan vil manheit ruorte.
gen dem uz kornwale morholt von irlande.
markes gert niht vale, daz er morholt sicherheit ermande.
daz bewart iedoch der rise starke.
swiez her nach ergienge, isalde wol behagt dem kunic marke.
von lyz der kunic tschute gen tschinotulander.
niht still, gar uberlute erklungen helm. mit manger zimier glander
wurdens da mit swerten sint zerhowen.
daz acht ich nicht fur wunder, wan darumbe gabens werde vrowen.
der von norwaege gen dem von tschampfenzune.
kingrimursel niht traege was gen werdicheite. vil barune
stuont im zu dienste und fursten rich mit krefte.
ein sin furste liddamus wart siech, so er horte sagen von ritterschefte.
der von kuchumberlande, ein meien blic der wibe,
artusen sippe mande, daz er im vrides was nicht widertribe.
sin hochgezit, diu was von im gebluemet.
des vil edelen, werden wolde ginovere sunder sin geruemet.
sin blik, der kunde vahen wibes herze tougen.
ouch kund im niht versmahen, er sehe si mit herzen und mit ougen.
der wart geteilet gen dem uz talimone:
selb niunde richer fursten ietweder warp gen im nach wibe lone.
der kunic ascolone von dem riche precilie
und erek, der so schone erstreit ab monabogrin concilie
in dem boumgarten vor den vrowen,
doch het in wibes liebe an menlichen eren nach verhowen.
liscandus de franze und der von patrigalde,
ritterlicher schantze si spilten wol, ob man zu recht in zalde
und ir zuo sehere der ougen niht envelten.
so wart des lutzel wendik, iz wurde widerboten zallen gelten.
der kunic von averne, ein voget aller schotten,
weder wol noch gerne kund er mit ritterlichen dingen spotten.
sin tat was luter ganz und gar durhnaehtik.
der kom gen ekunate von kanadic, der was im nach zu mehtic.
uz navarre der alte und lehelin, di beide,
an richeit vil zegewalte heten si. daz wart wol uf der heide
floritschanz gesehen ritterliche,
do si den puneiz huoben, geriten wart do manic walap riche.
vil ritterschefte schone mit werder kurtoisie
braht der von lirivone und der stoltze kunic von sirie.
die kunden wol nach wibe lone werben
mit dienstlichem choufe. des liez ir ritterschaft da niht verderben.
irot von roisabinse und kardiez, der clare,
der minne erwurben zinse kundwiramurs.( ir bruoder sunder vare
was kardiez, der hoch gelobt an prise.)
an des schar was gurnomantz von graharz, der manliche, wise.
der kunic von burgoneise und der von tenemarke.
vil scherfe was ir reise von spere chrach. busine don, der starke,
aller lerchen sank wol uber klungen,
daz di des clein vernamen, die doch mit gir nach kluogen dingen rungen.
aspinel der furste und cidegast, der quecke,
die wurben mit geturste, also daz noch gepriset wer ein recke,
ob er sich solcher manheit kunde nieten.
der kristen vogt von rome moht im kron an kuniges stat wol bieten.
der furste von brubanje und der von saxonie.
beleip icht uf der planje? viole, gloten, gloien, patonie,
daz wer vor in begruenet da vil seine.
do wart uf al der heide der gruene wase ze melme getrettet cleine.
ob iechlich schar besundert mit zal gepruefet waere
bi tusent und bi hundert, darumb so weiz ich nicht der rehten maere,
wan kunige und fursten wurden liht gezellet,
an ander ritter swigen. si wurden all zu ringe da gestellet. man seit, so vil der vrowen uber al uz allen richen den turnei solten schowen. durch daz wart er geordent werdiclichen. niht entwer mit knutteln ein ander klucken, mit tjosten hurticlichen woltens ander uz dem satel rucken.
sus waren gerottieret di schar vil ordenliche
vor tagen zwir gevieret. da von si all der kunde wurden riche,
wer si weren, der si solten varen.
nu begunden sich enpoeren uber al die schar, do si verwapent waren.
uz gezoget schone wart uber alz gevilde.
von mangem suezen done und ouch von manger richer zimier wilde
kund sich herz in vreud uz sorg enpoeren.
swer muoze het zewarten, der moht da wunder schowen unde hoeren.
der niwen schilte blicke und der zimier wunder waehe,
netze, kloben, stricke, ich wen, ie man uf erde so vil gesehe,
da mit diu herzen vreude kunnen vahen.
swer da niht vreuden ruochte, der wolt ouch vreude nimmer me genahen. seil, reifen, borten, riemen, strick, netz, ich wilz verburgen, die maht darumbe niemen, daz di liut sich selben dran erwurgen, noch sper, noch swert. niht wan der werlt ze guote mit lieden titurelles ich, wolfram, niht wan ouch des selben muote. ob ie man dar an hoeret von ritterschaft, von vrowen, daz herz in vreud enpoeret, der sol sich selben wurgen noch verhowen. gedenke bi der vreude kurze wernde, wie er die vreud erwerbe, die wunne an end ist ewiclichen bernde!
mit vremder kunste wurfe slugen si tambure:
< swer sorgen wol bedurfe, der sol hie nimmer werden nachgebure
bi so mangem liehten, claren schine!>
von vrowen und von ritterschaft do wart gedolt vil vreuden unde pine
von busine doze und ander suez gedoene
machte vreude groze und wapenkleit, noch me der vrowen schoene.
vreud ist vrou und vrowe vreud, di beide.
durch vreude vrowe genennet wart: er hab undank, der vreud und vrowen leide!
durch adel den adalaere und milt in artus fuorte.
wie der gepruefet waere? von manger zungen don den luft daz ruorte.
sigunen kron wart ouch da niht vergezzen:
uf helme ir amises diu koste wart gen landen drin gemezzen
ane ander zimierde, die im der baruc sande.
schilt, helm man kondewierde und wapenrok, daz iz wol zehen lande
were wert an wirde und an der edele,
wanz golt was der arte, swer iz het, der saz uf selden sedele.
da von was der kunste den kroirern hie gebrosten.
swie gar si gernder gunste dem talfin wern, si kunden niht verkosten
die zier, dar nach si an der wirde solten.
ze jungst si sich vereinten, iz wer mit drizic landen niht vergolten.
vor uz die ors verdecket, baniere, helme, schilte,
daz wart do rich enblecket von kroierern, die des niht bevilte.
si prueften ie den schillink zuo der marke.
und wer iz immer veile, er gebe den pfenninc niht darumb uz arke.
des talfins schar besunder zogt, diu was ot kluege.
daz was niht ein wunder. man jach, in allen richen nie getruege
muoter kint, dem bruste warn gezucket
so wert und gamureten: si weren beide uf ein in sigel gedrucket.
iedoch was ungeswachet manic edel furste kuene,
den sin amie uz machet liehter danne bluende heide gruene,
die meien twank gen der sunnen vlocket
vil manic hundert, niht der ein, den werde minne het uz gesumertocket.
obich al sunderlinge ir aller zogende reise
niht uz zevelde bringe noch pruefe an koste sam des uz kanvoleise,
des sullen si zu velde niht engelten.
unde gan mir got zu lebene, ich sol der hoehsten doch vergezzen selten.
ein rinc was zeiner zile gemezzen nach der lenge,
und sprancten zeiner wile. iz was uber al den plan vil wit, nicht enge
zwire zwo der raste lank getrecket,
ie zwo schar besunder. vil ritterlich wart manheit hie gewecket.
gelucke wolt sin walden zu wunsche gar den vrowen.
iz was under einer halden, dar uf siz uber al da mohten schowen,
wer verlos und wer gewan, die beide.
do sach vil mange vreude, da bi so muost ouch mange sehen leide.
vil hende var nach snewe si buten zu got in triwen,
daz ir amise vor wewe beschirmet wern, daz si niht herzen riwen
darumbe claegeliche solden dulden.
des pflegents all gemeine. iz was ir reht, si litens von ir schulden.
von trumben groz gesnurre, businen, heidenisch pfifen
da doz. ich wenz icht wurre. der vreude liez sich niht so schier zeslifen.
so muosten mange sich uf tugende pinden.
di noch vil cleine sorgent, wie sullen sich die hoher ere gesinden?
diu sper uz mangem forste chomen dar vil witen.
swer die gebieten torste, der wart manger durkel da zun siten,
als sich von tjoste spielten ie die sprizen.
solt ich ir da vil bieten, ich bute vil senfter einen becher wizen,
da schoene vrowen trunken und lieplich kunden lachen!
wil daz ieman dunken toerschen an mir? der wil vil lihte machen
uz zagen helde, stahel uzer blie.
doch hilfet dicke strafen, daz manger wirt vor missewende der vrie.
artus mit al den sinen do reit vil hurticlichen.
si liezen da wol schinen, dazs uber alle lant fur ellens richen
warn gezalt durch reht der tavelrunde.
di von arragune besahen wol, wer da gesitzen kunde.
tjoste ungezalde horte man do krachen,
alsam der vimbest walde uber al da zeinem fiwer kunde machen.
iz waren kroenlin, niht glevin gespitzet.
der schimpf wart dannoch herte mangem, dem daz leben wart verritzet.
ouch vielen, sam iz snie, von starker tjoste herte
hie furste, dort der vrie. etslichen vruendes helfe gahens nerte.
etslicher wart ouch helfe da verirret.
dem wart di sueze werlt sur. sich werlt, daz ist, daz mir an dir da wirret!
swaz nu di tavelrunde geselleschaft der quecken
alda geleisten kunde? di muosten al ir kraft gen in da wecken,
also daz in diu lit niht dorften slafen,
wan si vil herticlichen di von arragun mit tjoste trafen.
artus vil hurticlichen riten hie begunde.
< wicha, herr, la wichen!> manger rief, der doch vil wol da kunde
tjoste bieten und ouch tjost enpfahen.
warp artus ritterlichen? daz sol zu hoeren nieman hie versmahen.
man sagt von manges prise, der lang mit allem rechte
in helfelicher wise artuse hat gedienet wol zu knehte.
wes wer ich danne fuoge der verzagende?
sin tat, die ritterlichen, bin ich wol mit eren hie der sagende.
an eren der unmilte. di was er vaste habende
mit gab, mit sper, mit schilte. untat mit swerte was er von im schabende.
ob er darumbe hazzen unde niden
von ieman tragende waere? solchen schaden wolt er gerne liden,
daz sin menlich ellen so selten ist geruemet.
do kund er sich gesellen so vil der andern tugende hoch gebluemet.
des liez man sine manheit uz der ahte.
dise aventiure seit ir noch vil, di git im roemisch pfahte.
man jach der tempeleise herren und grales vogete,
daz von trunzun ein leise snite, aldar sin ponder hin sich zogete
durch orgelusen, cidegastes amien.
die truoc er gar in herzen.< floriamor> begunder ofte schrien,
anfortas der clare bi artus was der nehsten.
sie waren sunder vare vri, daz ieman het si fur di smaehsten.
daz kunden si wol ritterlichen zeigen:
von arragun der frechen sach man si mangen uz dem satel neigen.
uz sinen witen landen was da manic edel furste,
di mit heldes handen ellenthafte wurben mit geturste:
von engellant orfilet, der geerte,
und ellimor von niffelant, ramunc von sweden, der lop sich hohe merte.
von preciliorse poidewin, der kuene,
reit bi segremorse. die zwene valten mangen uf di gruene.
ywein unde jofreit fisidele,
der tjost etslichen valte, daz im schin erlasch der liehten sele.
segremors da mohte erkuelen sin gemuete,
dem niht zu lebne tohte. wan reht als ob er brunne in einer gluete,
also tobt er ie nach ritterschefte.
sins libes arzenie vant er, und het er drier lewen krefte.
ich han ot kunig und fursten der andern wenic genennet,
di hie doch mit getursten witen wert an wirde warn erkennet.
doch fursten ungenant hie vil belibet,
so giht di aventiure. bi artuse man si niht halbe schribet.
ob der von arragune alein icht uf dem plane
do wer gen dem britune? nein, ir sit wol solcher sorgen ane.
er het da ritterschaft ze gegen biete.
die hoehsten ich benenne, ob mir ein furst uz kernten git di miete.
von arragun tschaflore, der lebt in solcher zunfte,
gen valsche er was ein tore und reit da hoher kunig selbe funfte,
di im zedienste waren unverdrozzen
durch sippe. etliches manheit het er ouch in noeten wol genozzen.
vor werdicheit der grozen er sich vil selten segende.
von im kund er stozen allz, daz pris und er was nider legende.
daz eine wolt er vliehen, daz ander locken.
der werdicheit zu kranze liez er im ein bluomen zwi niht zocken:
der von partigale und der von joheneise,
der von ascalun zemale, geolarz vuor werdichliche reise.
floritschantz was geeret siner kunfte.
an prise der geruemte von arragun nu selbe was der funfte.
karel von spolitte, des vane her nach zogete.
ob michs ein furste bitte, ich duete iu disen namen der werlde zevogete:
ein kunic kuniclichen werben solde,
herzogen her nach zogen sol durch guoten vrid, der recht erkennen wolde.
zesaelden gar, ze nutzen wart iz der werlde geordent.
die daz nu wellen verlutzen, wie die mit sunden groz ir selde ermordent!
sint triwe, zuht und reht so siech gelagen,
sint lac ouch guot und ere und vreude siech, der si so schon da pflagen.
si ahten immer zuhte, doch niht so vil, die herren!
hoert hie von edler fruhte, wie si den ponder in dem turnei werren.
des twanc si diu hohe, werde minne.
lisent von loveruntze und pansurel nach wirde heten sinne.
me fursten da mit krefte was uz fumf richen landen,
di sich mit ritterschefte vil gerne huoten do vor allen schanden,
wan sis bedorften gen den husgenozen
der werden tavelrunde. die warn ot hie an manheit die vil grozen.
wie kailet von spange nach sines vanen merke
uf floritschanz der plange zogte selb vierde kunige mit grozer sterke
und ander fursten wert, die minne jagete,
ob ich der niht benande, ich dueht iuch liht an kunsten der verzagete.
serabel von katerkerze und gatschier von normenie,
den seit er des gramerze, und killirjakac von schampenie,
des klarheit so durch wibe herzen luhte
wie durch den helme gleste sin liehter blic. des wen eteslichen duhte.
und beakunt der junge und von rodekastel foltze,
ir tjoste wandelunge, der wart daz velt gekleit mit kleinem holtze.
iz wer mit wafen niht so gehe zerhowen,
wan biz ein oug uf blickte, moht man einz in hundert stucken schowen.
in minen boumgarten wolt ichs ungerne leiten,
ob ich het einen zarten, wan si kunden gar unfuoge sneiten.
der burcgrave von dolet ouch wol kunte
und der marcgrave palmesin, swa man guoter ritterschaft begunte.
des was in niht zenemende, swaz si fursten brahten,
do clamide was zemende, daz er und al die sine sich da vlahten
under die von spange mit tjoste hurten.
ir tat di ritterliche geschach, daz si vil mangem ors engurten.
der von ypotente und kunic gregors, der starke
von prellicors, der swente waldes so vil, ich wene, chum ein barke
diu sper getruege des von iserterre.
der fuort den kunic uz ukerlant, gippones, der streich aldar die verre.
galograndes, ein furste, und narrant liconte.
ob di nach pris iht durste? ja, noch harter dann nach clarifonte.
von selarastes der grave riche
und kingrun senetschalte, di gebarten wol der manheit geliche.
von kornvale kunic marke vergezzen wer unsanfte.
er hiez der risen starke. sin wider strit den schilt an hertem ranfte
durkel stach. er kund ouch helme schroten.
swer gen im einer tjoste gesaz, der dorft es niht for scham erroten.
tristram von parmanie da het ouch fursten kuene.
der junge, valsches frie was noch zu junk. ie doch enpfant di gruene
siner truntz, die er von tjoste rerte.
nu lat in baz erstarken, so wen, er eteslichen schaden lerte!
der herzoge floragune, ein herr in karifole,
ein furste uz larbidune, vil ellens rich, und grave uz grafiole
und ribakon, der triwen und eren staete,
und der grave karnisor, der keiner wart an eren nie durchgraete.
von irlant morholde si muosten tjoste bieten.
swer niht vallen dolde alda von im, der muost sich arbeit nieten,
daz im rucke und lide mochten krachen.
doch het er solche tugende, er kerte gen den starken von den swachen.
der kunic von ascalune, hie kumt sin schar zu velde.
ob ich daz hie nu rune, doch bringt iz liht di aventiur zu melde,
wie si da wurben nach der wibe lone,
die vreut der voglin singen so vil nicht so der spere chrach mit done.
von dem schoenen walde joret, der kunic riche,
diu sper vil ungezalde bi morhold er swande ritterliche,
und der grave wert von adriane
und karlman, der kuene. di waren aller zageheit gar ane.
der kunic tschut von lise und rois poidekunjunze
und meljakanz, der grise, und dux castor, der furste uz loverunze,
von bearotsch libaut und ouch sin bruoder,
der herzoge marangliez. die zerbrachen sper da manic fuoder.
der furst uz prevegarze liez im daz sper niht slifen,
er habte iz gelich dem harze unde valt ir vil, die er da moht ergrifen.
daz selbe tet sin bruoder libaute
und der burcgrave tscherules gelich da wurben reiner vrowen trute.
gen vumf landen vogete dorften si wol kunste.
der hie gen in zogete, der het ouch kunst und manheit vil mit gunste:
segen der ahzik meide mit wizen handen,
der wille was gen im sueze, wan si den kus gen nieman gerner wanden.
ob daz icht wider bete der katelanger vrowe,
der antlutz solcher waete pflac liljen var und rosen in dem towe?
der adamas het ouch mit ir da pflichte
der triwe sunder wichen, di sich uf staete wol di lenge richte.
ich wen, ir wille waere, daz er den pris bejagete.
und ob diu seldenbere ir werden kus dem werden icht versagete?
hey, wer mir der keiser riches guotes
also willic zu gebene, man sehe mich in vreuden hohes muotes!
hie sach man den genenden vil sitelichen sprengen.
wer wil in des nu pfenden an wirdicheit? der wil vil lichte mengen
ritterliche witze mit unwitzen.
wan ellen, wisheit ane, mac sunder pris vil dicke wol gesitzen.
tschinotulander hie reit uf floritschantze.
sin sper von varwe glander fuorter niht, daz man da hiez duranze.
er fuorte sper, diu liezen sich wol brechen.
da mit vil ritterlichen sach man in niwer schilte vil durch stechen.
nach richeit der zimiere kerte der vil stolze.
der klare und der fiere vil manic sper vertet, daz zeinem bolze
uz den druntzen nieman kunde vinden.
sit iz sigun was sehende, do muost der walt vor siner hant verswinden.
der voget uz britanje het sinem sweher tschute
geschicket uf der planje gegenstrit, des er im niht zu trute
jehen mocht an dem uz kingrivale.
der valt im vil der fursten durch di vruht so reine von dem grale.
turkeltals, ein furste, in gedrenge nach dem herren
wol kunde mit geturste di tjoste beide slihten unde werren,
hurticlichen dar und wider wenden,
und likunt von arbidole. den kund ouch ritterschaft mit eren lenden.
nu was ouch widersagende der zageheit ingesinde
arfidantz, der pris bejagende burcgrave in kamfoleis, an dem ich vinde
niender mal. des castis was zedanke,
daz er so mangen fursten het erzogen an untat also kranke.
wolt ich uz fumf landen die fursten gar benennen,
wer moht so mangen handen ieglicher pris da sunder wol erkennen?
ja git mir der ein so vil zu prisen
der ritterlichen eren, daz ich mir laz der andern vil entrisen.
nu ist ouch hie gesundert lot von norwaege,
ichn weiz, mit wie vil hundert. ob algorismus noch des lebens pflege
und abacus, di geometrie kunden,
die heten genuoc zu schaffene, soltens ir aller zal do haben funden.
die suezen, claren, jungen, der granehare noch sunder,
die gelich den rosen sprungen uz baelgelin gen sunnen blickes zunder,
der sich des morgens flocket unde breitet,
sus het ir clare jugende dienst nach werder minne an sich geleitet.
lot, der wol versunnen, an ritterschaft der wise,
wolt in des erbunnen, daz ir vrechiu ger zehohem prise
icht vollen griff, als iz begert ir girde.
er sprach:< ir sit der sunnen blicke noch zu krank nach aren wirde.>
doch wolten siz nicht lazen. er hiez ir aber hueten
vor uberkraft unmazen. si kunden lazheit wenic an in brueten,
ir ellen wart in lewen stimme erkucket.
des wart in mangen landen mit ir prise vil mangem pris gezucket.
der kunic von padakone, trenolas der riche,
bi lote reit so schone. ob in werde minne minnicliche
uz zimierde? daz kund er wol vergelten
mit lobelicher taete, daz er da von unwird enpfie vil selten.
als timpentampen valken die ponder sich do wurren.
nu wart iz dar gewalken, der drunzen horte man da wunder snurren
und die sprizen vliegen gen den luften.
den herzogen ingeram horte man alsolcher eren guften.
grave eppe und fursten ander mit dem von norwaege.
suocht er icht? daz vander an dem von ascalun, der ouch nicht traege
was gen wibe lon und nach ir gruoze.
des jahen im die werden, iz wer in allen ziten sin unmuoze.
kingrisin, der werde, wol fursten ein der besten
fuorte, der ie begerde, daz man sinen pris die virre glesten
sehe und breit gestrecket an di lenge.
er hiez kingrimursele, sin tjoste valte mangen ritter genge.
lantgrave von tschampfenzune da reit in herren koste.
di muoterhalp britune lot vil wol behuot vor siner tjoste,
wan di gab in starken duz mit krache.
grave parsulas von grede, den besluoc sin tjost mit todes vache.
im wart von herzen leide diu tat als unbescheiden.
gevangen uf der heide gap er sich mit wapenlichen cleiden,
daz der schimpf an ernest iht geriete.
swelch tugend in des mande, diu wer noch huete wert vil guoter miete.
als er genade suochte, durch recht solt er di vinden,
und der sin zuht geruochte. daz kunde lot sin herzen leit enpinden.
er jach im suone uber al an disen ziten.
er vorhte der claren jugende, daz si wurd uf rache gen im riten.
grave ebrol von morie und grave rodegalte
und ander fursten drie bi kingrisine riten mit gewalte.
aber liddamus sich kleite mit vremder waete.
im wer vil we zem herzen, daz rieten im die zegelichen raete.
der vor vursten krone in teserat was tragende
und ouch in talimone, von dem bin ich von rehte hie nu sagende,
wie er kom gen dem von kumberlande,
wer sines vanen warte, sint daz er ritters fuore wol bechande.
der kunic von ligernunze, jemligars geheizen,
und laudul von preduntze, di dorfte nieman vil uf manheit reizen,
si kanden beide pris und ouch unprisen.
swer des kund ist habende, der get wol selb. man sol die blinden wisen!
doch nieman ist so wise, daz im guot rat und lere
iht schad an werdem prise. si sagent alle, man gebe sehsen mere,
dann zwene oder einer mug vergelten.
swer wirde wil erwerben, der smehe wisen rat und lere selten.
der grave uz kambrone, plinitschartz genennet,
likent von tutelone, kongrofis, des manheit wol bekennet
was von siner tat, der ritterlichen,
dem herzogen ledibrone von redunzeht moht er sich wol gelichen,
der ouch mit ritters orden bi dem von talimone
wirde wolte horden durch menlichen dienest siner crone.
daz selbe tet von leter collevale.
wie der von kumberlande kumt gen im, des mac niht wesen twale.
der kron in vilgarunze truoc vil kunicliche,
der hiez largeduntze. kunic orpries, der was ouch eren riche.
itolak, so hiez sin lant, daz wite.
karforas, der grave von treparun, het wirde bi siner zite.
lantgrave uz kahevieze der ander pflac der marke.
unpris ze widerdrieze in kukumberlande sper vil starke
sach man vil da risen von ir handen.
mit krache gen den luften der drunzen und der sprizen vil si sanden.
von precilje ascolone was wol in dienst der wibe.
erek, der kunic, vil schone gen im zogt. wem aber der pris belibe,
daz vreischet noch der wis und ouch der tumbe.
ich muoz e anderweide die schar mit pruefen cheren wider umbe.
der von dem swarzen dorne fuor mit ascolone.
der hohe, wol geborne was ouch von der art, die truogen krone,
und tarfilas, herzog uz clarifonte,
und der furste riche terribilis, der werd uz gradimonte.
erek vil wol bedahte einer hande mere,
daz man in gar versmahte, wer an ritterschaft verlegen were,
des im enite jach, sin werd amie.
der herzog willeborte reit in siner schar, der lobs unfrie.
dem markis walwerune jach man do fursten pflichte.
des muot was solcher lune, daz er alle ritterschaft zu nihte
hete, wan da ein hurticlichez dringen
zebeiden siten umb in was. des sach man in nach wibe lone hie ringen.
laibart, der grave kuene, und wigamur, der niht lazze,
der zageheit unversuene warens ie zem tode vint mit hazze
und in genahte nie durch cheine vreisen.
do wuochs ir pris di hoehe also daz si des nieman zalt di weisen.
der franzois liscande renolten braht von arle.
von gerung man erkande alborten und dux immebric de lamarle,
tarnunc, der lantgrave uz komerzie,
elbrat uz berbester, vor aller missewende wol der frie.
wer wil die franzeise hie dringen mit gewalte,
mit hurte gegenreise? daz wil der hohe kunic von patrigalde
und huttiger, der sines vanen wartet.
des wurden hurticliche schilde mit tjosten venster wit verschartet.
von semlidake der kunic cyronale
und von gordebake der furste wert, herzog uz jorubale,
und herebrant, der grave uz turmisolde,
und hoher fursten viere sant in treparun von affridolde.
hie kumt der von yberne mit mangem werden schotten,
di fridebranden gerne dienesthaft do waren mit ir rotten
und dem kunic schiltunc, sinem swehere.
di zwene sunder ere spotlich beschriet selten het der hehere.
der kunic von ascanje reit bi fridebranden.
eine tjoste wit der planje mit sprizen wart bedakt von sinen handen.
und herzoge lidebunt von lidamuore
und der uz proventze bekanden mange ritterliche fuore.
mit disen kunigen allen beliben fursten wunder.
der pris niht touk gevallen, der wirt ouch keiner niht genant besunder.
doch sol nieman gerne sin wirde krenken.
di gepriseten lobt man lebende und muez ir halt nach tode wol gedenken.
der furste uz adriane der schotten kunic wol erte
mit tjosten sunder wane, und swa man ander ritterschefte gerte,
da kunder sich vil selten an versumen.
swaz fursten lop unerte, daz muost im vluhticlich die straze rumen.
nu huete wol, gelucke, der werden al mit alle,
daz in der selden stucke in disem turnei hie an lop gevalle!
wer mohte di besten danne besunder kiesen?
swer ritterschaft di lenge spilt, der muoz gewinnen und verliesen.
sus laze wir hie walten daz heil mit dem unheile.
ich muest e zit veralten und wurde an vreuden selten wol der geile,
ob ich si gar von herzen wer der klagende,
und mak sin doch niht lazen, ich si den edeln, werden gunst der tragende.
wer kumt uf daz gevilde gen dem von iberne?
der von den bluomen wilde, ekunat, der sam der morgen sterne
gelutert was vor allem valschem meine.
des was clauditte jehende an der strang. der kom ouch da niht eine
der fursten uz kanadie und graven uz berbester.
der zageheit sunder krie waren si gen rehter manheit vester,
dann die manik ander kunic fuorte.
clauditten rich zimierde ekunat gen rehter manheit ruorte.
der herzog garvilune, ein furste uz terrimare,
der blanke, niht der brune. der wibe haz vermeit in gar mit vare.
er hete sunder hazzen gar ir hulde,
sin herze nie geruorte alsolcher sit, der wip ungruoz verschulde.
johan uz povermunde, purcgrave der herte,
und der ouch vil wol kunde in gedrange ritterlich geverte,
amsor, der marke herre von prurine,
des tjoste vaelten selten. die er beruorte, di muosten dulden pine.
der werde von navarre mit richeit groz der koste,
snellichen sunder harre pflac er und al di sine gegentjoste,
die man zekrache di virre horte brasten
uf den uz lalander. man sach si beidenthalben wenich rasten.
der kunic blisibole von jerepars, der vreche,
und der von gergidole, jermidantz, die fursten keiner zeche
nie mit unpris halben trunc enpfiengen.
des jach man ouch joranden und jesoral, daz siz nach er begiengen.
erwachsen was von kinde an in der pris mit staete,
der werdicheit gesinde gap in ie mit triwen solche raete.
des wart unwerdicheit an in geveiget.
gen leheline wartz von in mit tjosten lobelichen wol erzeiget.
daz wart in wol vergolten, ob er des noch gedahte,
daz er als unbescholten von kinde ie groz manheit vollebrahte.
er hetz erzeigt in allen ritterscheften
an gamuret und talfin, die widerstuonden wol den sinen kreften.
der furste pliplorie von jorapant, der clare,
den zeiner vesperie orilus, der furste, betwank furware,
und ander fursten mer, di ellen truogen,
di wol ritterlichen zallen ziten unpris undersluogen,
gayles und galifrole( di heten kunst und ellen)
und der von tantinole wolten sich an werdicheit gesellen
durch wibe lon, des si mit triwen gerten.
dest war, daz wer unfuoge, ob si beliben des di ungewerten.
irot von roisabinse, der sprangte ouch an dem ringe.
ich wene, uz einem vlinse moht man sanfter howen prises linge
danne ab im und den, di er da fuorte.
si muosten striten dicke umb den kranz, als man den da beruorte.
dem fursten salvidantze sin vane bot di lere
alhie uf floritschanze, war er solte nemen hin di kere.
des herzentuom, daz hiez man ypodone.
der kunde nie vergezzen, er wurbe umb der werden minne lone.
uber se vil verre ein furste vrebalise,
bonavin alterre hiez sin furstentuom. er het di wise,
daz sine schenken wol durch not bevilte
der naepfe groz und swaere. daz was des landes schult und siner milte.
ob er icht ellens pflege? ja vurwar, mit eren.
wer waere, der daz verlege, swa man vor also manger vrowen meren
sol werdicheit zir aller angesihte?
ob mir da misselunge, ich het mich selben immer mer zu nichte.
ein grave was vil riche, sin mark hiez labrinunze,
der ie vil ritterliche warp. daz wart wol schin an manger druntze,
die er den voglin kunde wol gesellen
mit fluder gen der hoehe. di schanz uf ritterspil kund man im zellen.
wer kumt gen im ze ringe mit richeit manger ziere?
vil fursten jungelinge. ir herre was ein kunic zu pelrapiere,
kardiez, der sunnen blicke widerstozen
tet an kundwiramurse und anfortas. dem kunde nicht genozen
di da was sin swester, ein bluome der menschen bilde.
si zwei in einer wester waren erzogen. daz zepruefen wilde
ist uf erde menschen ie gemezzen.
geschickede, varwe, tugende, des het der wunsch an beiden niht vergezzen.
wie vert nu hie der junge der jare und ouch der krefte?
sin schilt alrerst von sprunge vert in siner niwen ritterschefte,
der vierstunt zwelfer einer was sin jugende.
der voget uz britanje des wolde niht geraten durch sin tugende.
wolt er nu dienen vrowen? daz was vil gar unnoete.
anders niht wan schowen gerten sie der blenke bi der roete.
gen der roete blenke was enzundet
als di sunne uf snewe im jenner. blick so klar wart nie gekundet.
ein furste uz barbasone, ackaron, der geflorte.
vil manges riches crone der tugende halp zu sinem lib gehorte.
des selben giht von graharz gurnomanze:
< solt ieman tugende chronen, so truege er tugend bluomen zeinem kranze.>
und gentaflors, ein bluome der werden diet ze duete.
nach tugend lebens ruome wurden nie getouft so werde luete,
die schilt bedecken solt mit ritters orden.
owe der werden fruhte, di solich lop nach tode noch kan horden!
gurnomantz der wise, von zageheite verre gescheiden,
vil hurticlich zu prise kund er den luft mit speres drumen cleiden
alsam der meie di bluomen mit der bluede
den kinden mer zelere dann durch wibe lon. des was er muede.
ob der von lirivone den turney welle miden?
nein, er kom mit done. man sach da niwe schilde hohe riden
und di helm uf houbet hoher rucken
und ruofen lute:< spera, sper!> der horte man hie manic tusent brucken.
dem kunige tschirmelle was man wirde gebende.
sin lop do hal so helle an milte und was so kuniclichen lebende.
ritters tat, die kund er selten vliehen,
swaz sich den eren virret, da muoste man in sehen ie den schiehen.
mirabel, sin bruoder, der kunic von avendrone,
des wirde kleides muoder het gelichen snit als der von lirivone.
sich cleident brueder noch etwenne geliche.
swer dise cleider koufte, ir gult ein elle wol ein kunichriche.
der furste marbisine, des herzentuom gralande
heizet. di wirde sine was also groz, swa man den helt erkande,
so gerte sin lop der volge mit den waren.
ich wolt ouch noch versmehen lop, des man mit triegen kunde varen.
der kunic von syrie, gen tschirmel geflorieret
kom der valsches vrie, der ouch zelob der minne was gezieret,
daz iz mit wirde sin amien kronte.
daz wip durch mannes wirde sich vlizen kan so manger zierde geschonte.
perhtuleis von silerete was mit dem von sirie,
der fursten namen hete und herzentuom mit maniger storie.
er hete daz lant von joram zelehene.
furstenlicher dienste was er im gehoerich sunder vlehene,
und dannoch fursten ander von sirie uz dem lande.
diu aventiur bekander niht also, daz si mirs ie genande.
wurben die nach werder wibe hulde?
hat si daz niht vervangen, daz siht man noch. des hat unheil die schulde.
der kunic von burgoneise den vorsprunc het gewunnen,
er fuorte helde kurteise, an werdem, hohem prise wol versunnen.
des muosten die von tenemark mit witzen
die stegereife sterken und fur sich haben, ob si wolden sitzen.
der furste uz johareine und aliart uz flander,
di riten doch niht eine. ob ir wapenroke salomander
weren? nein, diu kost was in zu tiure
und halt ze rome dem keiser, wan iz wurme wurkent in dem fiure.
dem teneman zu prise die selben do wol wurben.
von westval der wise und der von aspigowe niht verdurben
an werdicheit bi guoter ritterschefte.
des hant di lant noch ere, da man pfligt solcher kurzewil mit krefte.
daz wart da wol erzeiget mit koste uf ir reise.
alsus do wart geneiget uz dem satel vil der burgoneise.
sich dorfte cheiner dunken eren bloze,
wan darbter do die bluomen mit valle, ich wen, des het er vil genoze.
est wunderbaere sache, der iz hie pruefet rechte:
sit man er mit ungemache dienen muoz, so wirt hie krump daz slechte.
sol ungemach mit vallen ere vliesen,
so wolt ich gern gesitzen, solt ich darumbe wirde und ere kiesen.
sol schade mit schanden pflichte han zwivalt ze unheile?
daz ritterlich gerichte solte niht zerehte volgen der urteile,
ob ieman gelucke an ritterschaft kan wenken.
der iz durch lop versuochet und durch di wip, den sullen velle niht krenken.
ez zimt ouch wibes guete und kroenet vil ir eren,
daz si niht widermuete zehazze tragen dem, der wol gemeren
ir wirde kan mit andern guoten dingen.
waz mac er des, und wil im in werdem dienste niht ritterlich gelingen?
gelingen und misselingen was hie zu beiden siten.
der selbe don sin klingen durch nieman liez uber al den plan so witen.
geluckes rat hie pflac ot vil unmuoze,
iedoch di ungesigenden suln ungescheiden sin von wibe gruoze.
hie mit ich nieman lere an ritterschefte lazzen.
ich prise manheit mere. die zageheit sol man von rehte hazzen.
swer menlich sunder vluht mit wer gebaret,
wirt er mit schaden funden, er ist iedoch an eren unervaret.
sus lac ir spil gezweiet uber al den plan ze ringe.
mit zimieren uber meiet waren alle die hohen sunderlinge.
und ob die hoehsten dienst da geben kunden
durch werder wibe minne, si truogenz dester minner hin mit sunden.
daz selbe wart man sehende an dem fursten werde
cidegast was man ie jehende, daz er hoher eren ie begerde.
des wart ouch im gelont von hoher minne.
ob orgelus die truege? ja furware, mich triegen danne min sinne!
er fursten selbe dritte, als ob si vliegen kunden,
sprankten uber mitte. do wurden si wol uf dem ringe funden
gen aspinel, der ouch da kom gedriet
mit zweien kunigen richen. der selbe was ein furste hoch gefriet.
gwellius lischoye, ein furst uz goverzine,
und florant turkoye. ir tjost durch wibe dienest lerte pine
bi dem fursten wert uz logrose.
di kunden sper verswenden alsam di sunne den rifen an dem rise.
daz spil gelicher schantze sach man do widerbieten
von kunig edolantze, der sich vil hoher wirde kunde nieten,
und tandreas. di waren kunige here.
aspinel ze liebe si waren bi, zu keinem rehte mere.
di wurden do niht sparnde den walt mit richer tjoste
und waren ouch anders varnde mit so grozer schoenheit speher koste,
daz si der walt vil kleine kund erbarmen.
si rerten sper uz handen, uz helmen schirb und schilde von den armen.
der furste uz brabande zu sinem sweher horte,
hardiez, den man bekande den kunic von aschone, der ie storte
gedrenge, swa man ritterschaft solt ueben.
di kunden mit druntzunen den schaten vor der sunne wol betrueben.
ob ritterschaft verdrieze den fursten lamekinen
durch daz sich alieze gen im kunde magetlichen pinen,
die im der kunic hardiez fur magt was gebende,
kayleten kebse? durch daz warens in hazze gen im lebende,
swie si vor kamfoleise gamuret versuonde,
doch heten si ir reise aber dar gemezzen, daz si tuonde
darumbe heten willen solcher taete,
di diu von dem grale, titurelles kint, zu klagen hete.
daz was diu edel reine richaude, ein tugende bluome.
diu wart vor disem meine vil wol behuot mit ritterlichem ruome.
daz tet der furste von saxonje terre.
di gaben im ze tuone, daz im alle rache was zu verre.
uz during und uz hessen, uz liutsitz, der marke,
komen, die wol wessen, waz ritterliche tat hiez, diu starke,
und parabel, ein furste uz brunswige.
der warp nach wibe gruezen, daz noch ir gruoz darumb den fursten nige.
waz dann? und sint benennet die schar und al di hoesten,
so sint noch unbekennet di sich so hoher wirde kunnen troesten,
daz si zem besten sint die uz erwelten
an ritterschaft, an kreften und ouch gen hoher manheit di gezelten.
swer tjoste val was dolnde alda gen uberkrefte,
moht er sich des erholnde sin, so pflac er aber ritterschefte.
sicherheit behielt er unbetwungen.
von dem wart anderweide nach prise oder nach fluste me gerungen.
utpandragun der alte was ritterschaft entwesende,
den e mit tjoste valte vor kamvoleis, do er was bluomen lesende,
der kunic von arragun. daz wart verpfendet
von artus, dem starken. er wart unsanft alda zer erde gesendet.
den zuckten do die sine helflichen wider schiere.
ob liehter bluomen schine bi im iht was? ich wene, diu rich zimiere
huop vil liht ein striten mit den bluomen.
ob in daz kuntewirde, iedoch so was iz sunder hohez ruomen.
man und ors uberflucket was gar mit turteltuben.
vil hurticlich gedrucket von dem ein tjoste wart. di lerte kluben
den kunic von partigalen ab der erden,
den stolzen und den vrechen. daz geschach durch orgeluse, die werden.
< floriamor>, der krie wart da niht vergezzen.
der klare, falscheit vrie anfortes vil kume was gesezzen,
wan si mit snelheit komen krefticlichen.
do was kein ander schanze, iz muost ir einer uz dem satel wichen.
wie vil der britoneise vor den arragunen vielen,
von tjoste gegenreise? ich wen, sie nieman fuert in zweien kielen
uber se zer wilden montanie.
si belibent unbenennet mit hulden, all, die vielen uf der planie.
der kunic von johaneise und poidewin der kuene,
di zwen vor kanvoleise sper versaeten wunder uf der gruene.
der selben kunst si hie nu niht vergazen:
ir beider orse ein tjoste lerte, dazs uf di hehsen nidersazen.
si muosten ouch erbeizen der stegereif untretende.
di minne unminne heizen mohte wol, sit si alsus ist wetende
in ernest und in schimpf so hertez kriegen,
daz lip, guot, ere kan swenden und kan an saelicheit die sele triegen.
diu rede wol beliben solt bi disen maeren.
swer aber daz reht wil schriben, der sol daz ringe wegen bi dem sweren
und daz swere wider gen dem ringen,
da bi daz weger kiesen, so kan im hie noch dort niht misselingen.
diu minne mak wol minne heizen sunder hazzen,
diu wirbet nach gewinne, der lip und sele kan mit selden vazzen.
< se, waz sol in turnei dise predige?
wir gen nach kurzewile. her wolfram saget, daz truren von uns ledige!>
swer nu in vreuden riche di lenge wil beliben,
der muoz ot sicherliche die valschen minne gar uz herzen triben
und mit der waren minne got erkennen,
der ewig vreud umb minne git. di falsche minn kan ewik vreud entrennen.
alsam di valsche minne unminne git vil strenge,
rehte in dem selben sinne git ouch kurzewile dicke lenge.
< mach uns di wile kurz, diu ist so lenge!>
des ist der tot ein meister, und wart uf erde nie niht also strenge.
mit kunst der tivel machet daz sueze leider bitter,
swenn uns daz herze lachet am anevang, am end und an der mitter.
swenne man seit von falschlicher minne,
so sag von minne der waren und ouch von got, so slihtet er di sinne.
aller seld uns irret ein dink vor allen dingen:
swaz gotes huld uns virret, daz kan die valsche minne alein uns bringen,
wan swaz der mensche minnet groz und cleine
den gotes hulden widere, daz ist ot niht wan valscher minne meine.
der hoehst geb uns di minne, di abraham erkande,
do er in rechtem sinne an sinem lieben kind des todes ernande.
des wolt in got zeim opfer niht verdriezen,
darumb er sin geslehte merte mer denne zal des meres griezen.
und liez im doch gesundez kint do wider lebende.
wol uns des richen fundes, den uns durch minne, di waren, got ist gebende!
swer sich durch valsche minne got enthuldet,
der hab sich an di waren, so wirt sin schuld vor got vil gar entschuldet.
dise rede geliche habt in solcher achte:
der huete in vreuden riche ist, der hat vil lihte manger slahte
herzeleit und da zuo truren morgen.
in leide hab gedingen, in vreuden sol man kumftic leit besorgen!
des selben ouch hie vorchten di menlich under schilde
ritterlichen worchten mit kuenheit, der si wenic da bevilde.
sorge ziert und ist ein schilt der eren,
sorge leret ellen vil me danne zegelichez widerkeren.
swer sin ere besorget, der wil ir clein verliesen.
dem libe er lutzel borget, swa man zeprise ritterschaft sol kiesen.
di milte lert ouch guete borgen selten.
di rede wer zelenge, nu hoeret, welche tjost mit valle gelten:
yweins sun friene und der furste piantze,
vil ritterlich die zwene tjostierten so, daz einer floritschanze,
den plan, mit valle von dem orse gruozte.
frienes tjoste seit im schach. des weiz ich niht, ob er den sint iht buozte.
man sach von segremorse mit ellen tjoste ramen.
enthalden clein dem orse wolt er nie. des gelac er uf dem samen
von dem uz ascalun, ein kunic vermezzen.
ein ritter kom mit hurte, vor dem was min her keie nach gesezzen.
doch het er ritterliche den tak alda geturet
mit manger tjoste riche. ob er und segremorse wern vermuret
vor ritterschefte, swa man di sold ueben?
brechent si niht oben uz, ich wen des, daz si unden durch e grueben.
man sach ie doch gelingen vil ritterlich in beiden,
so daz si vlugelingen vil mangen uz dem satel kunden scheiden.
swer si durch hazzen prises wil verzihen,
swie selten man iz prise, si kunden doch wol gelten und entlihen.
wie wurben di von spange gen dem von iserterre?
wite ponder lange ir tjoste maz. des wart gelucke verre
dem kunige ellens rich von ypotente.
gatschier von normandie schupfte man, daz er zer erden lente
wol zehene sunder vale tjoste hurticlichen.
aller meister gemale mohten zwene ritter niht gelichen,
kaylet und dem von brandigane,
do si di sper zebrachen. nu gestuont ir pris in gelichem wane.
den vrechen und den stoltzen gippones do valte,
ich meine, karifoltzen, beakunt. ouch reit da mit gewalte,
des galograndes wart do nider ligende.
mit tjost markgrave palmesin wart dem graven narant an gesigende.
ir aller tjoste pruefen ist sunder mir zerunnen.
di lagen under huefen, die kroirer niht verswigen kunnen.
die aventiure mac sin wol betragen.
di machte mirs niht kunde, do mocht ouch ich darumbe niht gefragen.
swie vil der kunic marke tristramen da behuote,
daz morholt, der starke, im icht taete, so swal in sinem muote
ritters tat zevruo mit kindes krefte.
er reit gen morholde: uf ein ander brachen si vier schefte.
val und vallen sunder duht an disem kinde
mangen ritter wunder, daz er vor siner tjoste do so swinde
moht geherten also lobeliche.
marke wart vil leide, do erz vernam, er reit mit tjoste riche
gen dem von irlande. er vorht des jungen sere,
der in da oheim nande, er geseh in lebnde nimmer mere.
gen morholde kund er sich vergahen.
er warf in schaftes lenge, marx gelac ein teil der erd zu nahen.
vil gerne daz gerochen het der sueze, junge.
vil manic sper zebrochen wart von dirre missehandelunge:
riwalekund stach joret von dem walde.
des was er im zehohe. wer lert in, daz er hohe kunige valde?
poydekunjunz le roie von kinde was mit tjoste
erwahsen gar. mit schoie was sin rich zimierde hoher koste.
den nam der grahardois zen helme snueren,
daz er wol zweier schefte hinderm ors den anger muoste rueren.
meliakanz der ander, den ouch daz ors nicht lange
vor tschinotulander getragen moht. in hellem dones klange
horte man den helme mit dem schilde.
der vlok da hin mit schirben, do viel der kunic verre uf daz gevilde.
dem fursten maranglieze wart von dem talfine
gebettet uf dem grieze. ob er entslief, im solt iedoch von pine
do han getroumet aller senfte sunder.
und werder graven viere valt er do und ander ritter wunder.
der grahardois gedahte bescheidenlicher dinge:
< und werens in der ahte, ich valt ir hie genuoc an disem ringe.>
cleine sper hiez im der edel bieten.
gefueger ritterschefte wolt er sich geselleclichen nieten.
iedoch so was der sinen gevallen eteslicher.
do hiez er lazen schinen, ob si gebaren kunden ellens richer.
herzog astor turkeltals enborte,
er warf in uf di molten, als ob er zuo dem satel nie gehorte.
der burkrave affridantze den fursten rechen kunde.
astorn mit einer lantze er hinders orse warf. ob man in funde?
ja, wol ellen tief in einer molte!
do wart erzeiget triwe von den sinen, die er gerne dolte.
die kroierer machte riche siner drunzen swanken,
die er so hurticliche brach durch schilde mit den vanen blanken.
mit golde richer schrift croenlin guldine,
der wurden da zebrochen lihte hundert von dem talfine.
wiez di suezen, claren do schuofen in ir jugende?
do kunden si gebaren, daz man darumbe noch di ritters tugende
zelobne hat mit also junger wise,
ich mein von norwaege diu lotes kint, gelich dem wunschelrise.
ir riche zimierde von kunstrichem sinne,
wiplicher triwen zierde, wan si in gab ein wip durch sippe minne.
di minne enpfie ginover von artuse,
di kint siner swester enpfiengens von der kuniginne kluse.
wie vil si sper verswanden? des giht di aventiure.
wol ir jungen handen, daz si an pris erwurben hohe stiure!
der wuochs von tag zetag ie hoher nemende,
so daz mich noch an fursten wer alsolcher wirde wol gezemende.
der kunic kingrisine von ascalun, der geherte,
mit richer zierde sine reit, so daz'z noch ritters namen erte.
ob si in siner kondewier beschowet
wurden sus gebluemet, des wurde ouch noch di minne wol gefrowet.
lot was ouch so wegende an kuniclichen eren
und solcher richeit pflegende, daz er di hohen wirde kunde meren,
di man ze velde an koste haben solde:
wapenrok, zimierde was von gesteine durch luehtik und von golde.
zwei ors vil witer sprungen, mit sporen dar getwungen,
wan da von prise drungen di tjost, do helm von schiltes orte clungen
und sper mit drunzen gen den luften draeten,
dar under sprizen cleine sam von einer meisen veder waeten.
da mit wart ouch gesetzet sunder kuniges stuole:
an wirde ein teil geletzet lak kingrisin in tiefer molten pfuole.
erhaben wart er von den sinen schone.
kingrimursel enwas da niht. des beleip nv lot gar vri vor geltes lone.
man sach teanglisen gen dem von kahevieze
werben als di wisen, des er an wirde was in dem genieze.
man sach in gar vor siner tjost den schiehen,
doch het er manlich ellen. zeritterschaft kund in gelucke vliehen.
als blicke schoz der strale kan truebe wolken spalten,
als sach man zallem male den ritter rot der liehten blicke walten
her unde dar. die dicke macht er dunne.
in luter varwe roete er do reit und luht, als ob er brunne.
der kunic von senigerse von siner tjost was ligende
alsam ein widen perse, an ritterlichem prise ungesigende.
laudulan und samebron, di beide,
und der furste ledibrot, mit den von ither wart bestreut di heide.
von talimon der junge sach ungerne vellen
sine fursten so mit sprunge. er wolt ot sich der werdicheit gesellen:
valgaruntz, des ors entluot der werde.
was iz geladen swere? des wart im buoz, der soum lac uf der erde.
sin schade was im ande. ob er den het gerochen
mit tjoste vallens pfande, iz wer sin werder pris vil clein gebrochen.
sin tjost begunder aber do versuochen:
kunic orpries von itolac, der muoste sunder matraz ligens ruochen.
kolleval von leter, des tjoste waren scherfe.
doch an der bluomen bleter lac er mit aller der zimier gezerve.
karforas, der furst uz treparune,
wer vil liht gesezzen. do was der man in abenemender lune.
ascolon, der starke, tjostieren wol getorste.
sin pris in eren sarke lac also, ob er in einem forste
wer von spern, der muost im doch zurinnen.
erek fil li rois de lak liez im pris niht gerne an gewinnen,
der miner vrowen jescuten bruoder was von arte,
der claren und der truten. ich wen, sin menlich ellen do bewarte,
daz si und enite beliben unleidic
von siner tjoste valle. iz wart laudine alein von vreuden scheidic.
die zagheit ie vertriben mit tjoste von in kunden,
iedoch do muost beliben der ein an prise, der ander uberwunden
wart, ascolon. des satelbogen stelle
sich uber di goffen zarte. hinderm ors gestuont er an gevelle.
ein ander ors mit ile was man im dar zogende.
an der selben wile was er gen dem uz karnant der progende.
der wolde ritterlichez reht bedenken,
er reit gen im niht mere, fur daz er in an prise kunde krenken.
ascolon do valte der andern ritter wunder
und fursten mit gewalte. do leit ouch erek sin gebot dar under,
daz vil lihte gahens galt wol viere.
enite was niht sparnde, man erkante in wite bi der zimiere.
nu sach man'n in gedrenge durch willen werder vrowen.
der wite und ouch der lenge bedorfte wol sin ponder, den man schowen
ze velde mocht in kuniclicher wirde.
den hiezen si liscande, der frantzois kunic. nach lobe stuont sin girde.
geflort vil kuniclichen, durch minne hoch gebluemet
sach man den werden, richen pris erwerben, des er wart geruemet
mit tjosten lobelichen sunder vale
gen einem kunig zelobene von semlidak, geheizen zironale.
liscandus den beruorte mit einer banier riche.
der helme von im snuorte wol schaftes lank, gevieret lobeliche.
ich wene ouch, daz er selbe niht gesaeze.
daz ors mit laerem satel lief. ich enweiz, ob iz sin hie vergaeze!
der von patrigalde nach pris ie het geworben.
der wil ouch mit gewalde hie nach wirde werben unverdorben.
dem franzoiser wolt er bieten tjoste.
sin sarwe lieht, di blanke, gewan da von der erde mal nach roste.
fursten unde ritter dannoch er da latzte,
der sueze, niht der bitter. in werdem pris er sich do hoher satzte.
mit einer tjoste huttiger nu zilte:
der werde kunic von arle bedecket uf der gruene lac mit schilte.
man solt ouch fridebranden, aller schotten herren,
an prise den bekanden machen hie die nehe und ouch die verren.
daz het erworben vor sin maenlich ellen.
er wil nu erste werben, des man in sol gen niwem lobe zellen.
ein tjoste wart geschicket von zweien helden claren,
mit hurt aldar gezwicket. ze alt noch zejunc, si beide in solchen jaren,
di sich gen lob zem hoehsten kunnen fuegen.
man jach, daz ritter zwene nie ors so ritterlich zesamne truegen.
zwelfe was der tjoste, die sus von in ergiengen.
in eren richer koste si beide waren, da von si beviengen
den kriec so vesticlichen gar unwendic
und wurden gar gescheiden, daz si niht an ir eren wurden pfendic.
do ditz herte kriegen mit noeten wart gescheiden,
do sach man sunder triegen die ritterschaft alrerst den luft nu cleiden.
terrimant den kunic von gascanje
mit einer tjoste valte. hin lief der vole, der man lac uf der planje.
gedienet werden vrowen wart uber alz gevilde.
mit tjosten gar durchhowen waren venster wit di liehten schilde
lehelinen und dem uz navarre.
ritterlicher tjoste wart nie gesehn in strubinger pfarre.
belisibol, der raeze, einen fursten het erraten.
man jach, daz er geseze hinderm ors, da vor di bluemen haten
liehten blik erzeiget uf der heide
ze vreudenricher schowe, da saz der kunic belisibol mit leide.
die tjoste pliplorie vil ritterliche riten
kund, der valsches vrie, durch daz der kunic sin do niht erbiten
furbaz in dem satel mohte langer.
der da in lorepare die krone truoc, der lac hie uf dem anger.
von roisabins irote, dem jach man eren prise.
der sicherheit benote er vil mangen bi dem edeln rise,
dem man werdicheite da was gebende.
swer sin zu einem kranze erstreit, der was an wirde hohe lebende.
ritter unverzagete sach man des vil versuochen.
di werde minne jagete, di muosten alle tschumfentiur geruochen
von irot und ouch von gramoflanze,
di sich da kondewieren in wibe dienste wolten mit dem kranze.
daz niht zen hochgeziten was gramoflanz, der clare,
daz kom von tjoste riten, di er mit cidegast in grozer vare
reit. do wart ouch gramoflantz geletzet
mit einer wunden starke, und kom doch von dem orse niht gesetzet.
wie daz gerochen wurde, diu maere waeren ze lenge,
und wie der jamers burde mit orgelusen manic ritter strenge
tragen muost zegrozem unheile.
ir minne mangen valte, der nimmer mer an vreuden wart der geile.
nu was ouch gramoflantze vor allem leide daz groeste,
daz er uf floritschantze an manger vreuden was der ungetroeste.
daz leit begunde in sinem herzen grozen,
biz daz er zidegasten gesatzte sit an lebene den blozen.
so hoeret, wie nu varende irot was, der alte,
der ie was unsparnde tjoste vil, da mit man ritter valte.
daz selbe wart nu hie von im erziuget
mit ritterschaft der werden, ist, daz di aventiure mich niht triuget.
der von pelrapiere, der clare und ouch der junge,
glich einem wilden tiere reit er ein ors, daz balde dar mit sprunge
in truoc gen dem uz roisabins, dem alten,
der werdicheit, die grozen, an ritterschefte het biz dar behalten.
von dirre werden jugende sach man in do geletzet.
di kaste voller tugende, diu wart da von in vreude hoch gesetzet,
di sin muoter bar, und al di werden
ir beider liehte varwe zesehene fur blik des meien gerden.
der furste salvidantze, des lant hiez permidone,
der viel von gornomantze. ob in des twunge werder minne lone?
nein iz niht, er wold ot wirde meren,
di er von kind inz alter braht werdiclich mit furstlichen eren.
sich kan gelucke veltzen vil oft in ungelucke.
hie mit sach man'n weltzen uz dem satel. ich wene, man hie drucke
den von avendron mit einer tjoste.
di braht der von sirie, joran, dar mit ordenlicher choste.
der werde von sirie, wie mangen er do valte,
des bin ich der vrie. man seite mir, si vielen ungezalte
von siner hant. doch het er sin niht ere,
wan'z taten edel steine: die liste sint niht rehter manheit lere.
ich wold noch baz verkiesen hort von silber und golde,
ob ich iz verliesen von dieben mit dieplichen secken solde,
dann ob ich pris verlur an ritterschefte
von einem kranken diebe, der mir di stele mit listen valscher krefte.
tschirmel do niht lange den bruoder ungerochen
liez, wan uf der plange wurden vursten zwen von im gestochen
und ander ritter, graven, fursten genoze.
er lie daz schinen mit ellen, daz er bejagte dicke wirde groze.
die burgoneis und tenne gein ander uf der heide.
von ir tjoste widermenne geschach etlicher amien herzenleide
an ir amise, ob si den sach geneiget
von orse zuo der erden. het si nu triwe, daz wart da wol erzeiget.
der furste von johereine und der von aspigande,
der unpris was vil cleine, den si bejagten ie in deheinem lande.
wie nu so der helde pris geriete?
johereinen vallen tet der selden hulde widerbiete.
fursten drie gesellet, von arte hoch kurteise,
ir gegenhurt gestellet wart in gelich wegnder tjoste reise:
von logrois und der von kowerzine
und turkoyte florante, der tjost ie kunden helde leren pine.
da wider aspinelle was man des wol jehende,
von siner hende snelle gaben krach diu sper, als ob man sehende
wer ein hus von starkem wald in fiure.
edolanz und tandreas, der lop erwarp die selben aventiure.
waz si der sper verswanden? die sint gar ungezellet.
die sehse mit ir handen gein ander, und wart einer niht gevellet.
iedoch so wart ir hurticlichez riten
von manger werden vrowen sit gepruefet in mangen landen witen.
vil dicke wart versuochet, der disen, den der ander.
geluck het si beruochet. cidegast edolantzen, den bekander,
daz sin pris nie hinder sich gedrungen
wart gen einer perle. disen ruof gab man dem claren, jungen.
si triben dar mit hurten niht sunder nitlich vare.
ir beider ors engurten zwei sper vil groz und zaech von varwe clare.
schurzingel brachen gar und ouch furbuege.
si bestuonden uf dem melme beide, sam si nie ors aldar getruege.
ein spil erwert, gestanden was under in ane vliesen.
von disen zwein wiganden mohte nieman so geliche kiesen
kunige zwen und werder fursten viere:
si heten wol verdienet, ob in di wip gaeben rich zimiere.
der furste von brubanje mit siner geselleschefte,
di drungen uf der planje mangen uz dem satel mit ir krefte,
und hardiez, der kunic von ascone.
duringen und die sahsen buten in da gegenhurt zelone.
den tragen, disen leiten sach man di gevalten.
uber al den plan so breiten pflac man der unmuoze. die ungezalten
belibent si von mir besunder alle,
di den sic bejagten und di den sic verluren da mit valle.
die schar sint wol bekennet und al ir kapitane.
mit tjosten was zetrennet vil der liehten schilde uf der plane,
und waren ouch der sper uber al gefriet.
der was daz velt bedecket, sam al di wochen drunzen wern gesniet.
do erste huop sich dringen, wer den und den gevienge
mit slahen und mit ringen. ob ieman tschumpfentiur mit tjost enpfienge,
so was er sicherheit da niht zegebene.
ir freche gir daz wande, in was mit ritterschaft so not ze lebene.
durch mange schar der vrowen wart da so vil der tjoste,
wan kurlicher schowen wart nie dink von ritterlicher koste.
daz was nu alt. si wolden erste suochen
di starken und di kranken, wer da sicherheite mueste ruochen.
daz velt von trunzen dache lac uberstreut so dicke.
di ors mit ungemache dar uf giengen. ob mans furbaz schicke?
ja, daz kom von uberkraft gedrenges.
di jagten, dise wichen. do wurden alle di schar nu eins gemenges.
der e do drizic waren der wapenrocke sunder,
di sach man nu gebaren, daz iu volsagen nieman kan daz wunder,
wie der zogte, wie der widerstrebte,
wie den die sine beschutten. sus warp ie, der mit wirde gerne lebte.
hurta, welch gedrenge wart uf der witen planje!
wan daz iedoch di lenge luet und ors von uberkraft lassanje
da enmohten niht turnieren mere.
die noch wielten krefte, die mohten wol erwerben lop und ere.
di vreudebernde glitze, der zimier an gesihte,
swaz richeit, kunst und witze dar uf lak, daz wart nu gar ze nihte.
alsam der hagel walt und fluor verschueret,
sus wart von helde handen verderbet manic zimier rich getueret.
die tambur und busine und heidenisch pfifen bliesen.
von des gedranges pine mohte man daz selbe wunder kiesen,
und kroierer, wans kranc geriten waren.
ob ich die clagnde waere, so kunden si min wol mit spotte varen.
ich clag die werden diete, die zem schilte gehorten
und die durch wibe miete in zedienste lazheit von in storten.
swaz den ie geschach und noch geschehe,
ob ich daz niht clagete, ich wene, man mir unfuog drumbe jehe.
wie vert der uz graswalde, den si da nennent fursten?
der tugende hoch gezalde wirbet durch di reinen mit getursten,
di da was sin vreude und ouch sin truren.
si gab im lewen herze, daz im in noeten senfte was ein turen.
geruwet was dem jungen braht ein ors, daz beste.
alrerst do wart gedrungen. hurticlich sin kraft noch uberleste
mangem gap mit tschumpfentiur in herte:
mit tjoste noch mit ringen was da nieman, der sich sin erwerte.
uf dem helm di chrone und daz schapel abe gesenket,
swer im daz unschone ruort, der wart an vreuden so gekrenket,
daz er gen im vermeit sin nitlich gruezen.
des twank in herzenliebe, wan diu krone chom von der vil suezen.
diu was mit richeit swebende ob dem helme drier vinger.
vil ellens riche lebende was der grahardois und wart im ringer
sin stolzer muot, so daz der eren kaste
die suezen magt sigunen die zimier niht ensehen liez in raste.
man sach si gar unmuezic im uf dem helme wanken,
so daz er vrowen gruezic wart darumbe. sam di fiures vanken
begunden tierlin unde voglin glesten,
da mit diu kron gezieret was, der man da richeit jach der besten.
swert, di doch niht scherfe sniten wan zu buelen,
geschutze noch gezerve sach man da, wan ettesliche kuelen.
daz was in da zefueren gar zenichte,
durch clang mit done gebende und durch swerte blicke der gesihte.
nu horte man di klingen, daz'z zepruefen ist unkunde.
vil manger storje dringen da giengen entwer sam di starken unde
uf einem wilden se in engellande.
di schar verworren giengen, daz manger do der sinen niht bekande.
anfortas betwungen da sicherheit was nemende
von dem starken jungen, der ir durch werden dienst wol was zemende,
der er tougenlichen dienen wolde
mit triwen ane wenken, ob im halt nimmer lon da werden solde.
der den gral bevogete und truoc alda die krone,
den werden kunic zogete kavelinen, der werdiclichen schone
bejagte werdicheit in sinen jaren.
der kunic uz jorfileise gab sicherheit anfortasen, dem claren.
vil herticlichez kriegen wart gen dem adelare,
des milte nieman triegen kunde. dem reit manger hie zevare,
der artuse, dem werden, hohez prisen
vil gerne het genideret und wolt da mit sich selben hohe wisen,
als der von arragune und der von yberne.
wider den britune wolten sie sich starke setzen gerne,
daz si der sicherheit in da betwungen
und den uz graswalde. daz wart ein dink, da von nu swert erklungen.
der widerteil geraten da vor was tougenlichen.
da gein sie doch nu haten gewarnet sich als helde witze richen.
nu hoeret, wer da was ir widerteiles:
ich wen, si doch verkouften, swaz sie zu hazze gein in fuorten veiles.
von arragun der eine und der von brandigane.
morholt in solcher meine was ie in der ubermuete wane,
daz er die hoehsten alle wolt ertwingen,
den zins von ir landen. des muost iedoch vil manger nach im singen.
zwene kunige riche het er an sich geneiget,
die artuse dienstliche zu rehte heten hohe triwe erzeiget,
werden dienst durch mannes kraft zu lone,
wan si von artuse truogen beide zepter unde krone.
iedoch die hohgezite artus da mit wol erte
in allen landen wite gesprochen so, daz nieman hazzen cherte
gen dem andern umb deheine schulde.
und swer den vride breche, der sold verliesen aller fursten hulde.
durch daz dehein unwirde nieman wold erzeigen
artus, wan iz sin girde begerte, daz man haz da solde veigen.
swaz ieman widers andern hulde worhte,
des wart di zit vergezzen und mohte leben fri vor aller vorhte.
ere kan unprisen in vremder sache wilde.
also magnes daz isen an sich ziehen kan, gelichez bilde
merket hie( ere sol doch nieman vliehen):
swer nach eren wirbet, der kan hazzen, niden an sich ziehen.
des muosten ouch hie liden die grozer eren wielten
hazzen unde niden, wan si von kindes jugende ir ere behielten
und werdicheit, gefurriert wol mit prise.
des sol gelucke walten und ouch daz reht in selden richer wise!
des widerteils ouch marke was und kingrisine
und iter, der starke, und der von brubanje, lamekine,
und der kunic hardiez von ascone
und fridebrant von schotten und alle, die da mit in truogen crone.
von navarre der alte und der von roisabinse,
die wanden mit gewalte an sicherheit erwerben riche zinse.
des selben wanden alle burgoneise
und der von sirie. di sachsen waren ouch der widerreise.
alrerst was nu geteilet der turnei und geschicket,
uf rehten kriek geveilet. unz aber ieman werden pris gestricket
in eren sak mit wirde wol beslozzen,
sagt mirz di aventiure, so belib ouch ich der maere unverdrozzen.
do was hie kapitane arragun der widerparte,
durch daz er vor die plane vallende maz und nam des guote warte,
wa die sine wol zem besten legen,
ob inz so ergienge, daz si als er vor artus vallens pflegen!
gezoget und geworget wart von mangem recken.
vil lutzel wart geborget, swer iz mit gelde mohte widerlecken.
swer geltes darbe het, der muost verpfenden
mit sicherheite leisten und von dem kriege sigelos do wenden.
der von iserterre fisidol jofreiten
begunde zogen alverre. der grahardois den selben mit arbeiten
beschutt und sluoc in uf den helme sinen,
daz'z fiur begunde glesten. man sach iz verre uber al den plan erschinen.
hie mit er in wol fueren in sin heimuot kunde
sunder strik den snueren. ich wen, daz er den helm von im bunde,
wer daz icht deheine frist gelenget.
kingrun kom gedrungen, vil liht het der in sicherheit getwenget?
kingrun senetschalten und clamide, sin herren,
an kraft sus die gezalten, daz ietweder sehsen mohte werren,
die doch an manheit weren ungeswachet
( daz virric lop di wite het in kraft und ellen sus gemachet) -
die werdicheit errungen was schier an disen beiden.
des jach man do dem jungen der sicherheit. si waren ungescheiden
dem grahardoise, die von brandigane.
kus der ahzic meide was man im do jehnde sunder wane.
er wilz noch baz erringen, daz man iz sunder kriegen
muge zer warheit bringen. iz hetenz anders sumlich fur ein triegen.
er wil des zwivels krumbe machen slehte,
im sol der pris gevallen vor al der diet. des truwe ich sinem rechte.
der von irlande hete risen sterke.
die virre man in erkande, so daz er beide lant und ouch gemerke
betwank mit kraft. die moht er wol erzeigen:
kunige, fursten, graven het er an sich ertwungen vil fur eigen.
der kumt nu her gedrungen, doch wart umb in ein wite,
daz swert uf im erklungen, als ob iz wer in toetlichem strite.
er wolte sich ergetzen tjoste valles,
des er do hete pflihte, do er mit den vierzigen spilte balles.
von stoze in hurte pine zwei orse stark und draete
in grozem, lutem grine gaben schrie. daz fiur vil hohe waete
uz den helmen von den swertes ecken.
ir kraft lie sich nicht bergen, wan si begundens uz zu liehte lecken.
der orse niht vergezzen mit sporen wart von beiden.
si beid ein ander mezzen begunden gar mit kraft vil ungescheiden.
den grahardois het er vil nach enpoeret
von satel spanne hohe. des wart der ahzic meide clag erhoeret.
wie mohte so roten munden ir bete got verzihen?
got und sigun begunden dem talfin also grozer kraft verlihen,
da mit ern uz dem satel warf zer erden.
den helm von dem houbet brach er lobelichen do dem werden.
mit jaren stark gemannet was der risen meze.
sin pris so hoh gespannet wart also, daz ritter nie geseze
von siner tjost, und ob er wolde ringen.
daz lop het im gebrochen der grahardois mit disen beiden dingen.
sicherheit im lobte der kunic von irlanden,
do er in uberobte so lobelich mit ellenthaften handen.
man jach, uber al di luft noch di planeten
bezirkelt noch bekreizet so lobes richen ritter niender heten.
morholt ouch lobes wielte, der starke, risen maeze.
schilt und helm er spielte und was zu risen sterke lewen raeze.
waz er kron und fursten het ertwungen,
die sicherheit im gaben, di gab er nu von graswalt dem jungen.
gedranc mit hurte brechen durch twingen hoher fursten
er wolte gerne zechen, daz er noch gamureten mit getursten
an ypomidon gereche, den jungen,
des tot an sinem herzen was ein sper, dem nie gelac sin stungen.
durch gamuretes rache und durch sigun, die claren,
vil manger an dem schache gestuont, swenn er mit hurte wolde varen.
ir deheiner moht im wol enpfliehen.
do sach man hurticlichen den grahardois der besten zwen hin ziehen:
der kunic von ascalune und karforas, der geflorte.
die zwene iedoch fortune selten uber sach oder uberhorte,
da man rechter manheit ie begunde.
geschach daz von gelucke, so wolt ich wol, daz ich gelucke funde!
die uberwant mit ellen hie tschinotulander.
di swert sleg gezellen nieman kunde noch di fiures glander,
di von swerten uz den helmen schraeten.
doch sicherheite jahen dem talfine an manheit gar die draeten.
des di navarre jahen zevogte kronebaere,
der kunde sich vergahen gen dem man giht der aventiure maere.
iedoch ergieng do hurticlichez kriegen
von beider massenie. die herren helfe lutzel kunde triegen.
doch wart der von navarre der sicherheit betwungen
mit sigeloser harre von dem grahardois, dem edeln, jungen.
di moht ouch er enpfahen wol unschamende.
sin manheit, diu vil starke, was doch selten mer gesehn erlamende.
er begie da valken hurte, da zuo des lewen gripfe,
von gurzegrins geburte. swaz er begreif, daz habter sunder slipfe,
von houbet helme, schilde von den armen,
di snuere sam di riemen noch zimierde kund in niht erbarmen.
waz da hoher prise ieglicher sunder wurbe,
der jung und ouch der grise, und wer an prise sigelos verdurbe,
daz wurden maer vil lank, der iuch verdruzze.
swer da wol den vrowen diente, der sech vil gern, daz ers genuzze!
der in britanje crone was lobelichen tragende,
der het gesiget schone und all, di im gestuonden unverzagende,
wirt des landes unde der aventiure,
di gestuonden an dem prise. daz wurben ritter wert und vil gehiure,
all, di niht genennet sint des widerteiles.
die andern wol bekennet, daz si beliben erenhalp des heiles.
di sint hie vor benant so mangen enden.
ich han der aventiwer furbaz ein ander mere noch ze wenden.
der tugende luod zehuse, der kund ouch si wol kleiden.
ich mein, daz von artuse nieman sach, daz er icht wolte leiden
den widerteil so groze mit dem gevaere,
daz sich di hochgezite mit vreuden solt verenden sunder swaere.
daz kleit so rich gevidere wart tschinotulander.
da was nieman widere, wan iz jahen dise und ouch di ander,
waz von prise fursten ie geschaehe,
der wer da gen zenichte, wan des man dem grahardois da jehe.
ouch waren di ahzik meide, do er si kussen solde,
in also richem cleide von siden, von gestein und ouch von golde,
daz man der krenksten roemischer krone jaehe
wirdic wol zetragene, ob man si sunder, an di ahzic, sehe.
bejac der hohen minne mak hie bejagen ere.
obs hie niht pris gewinne, so darf si pris gesuochen nimmer mere.
ir venevank, ir kloben, stricke, netze
uf minnichlicher weide gewan so werden anvanch nie noch letze.
swer hie der minne enpfliehen moht und all ir stricken,
der mac sich von ir ziehen und darf nimmer ab ir nicht geschricken.
was er betagt der witz und niht der jare,
so het er guot geleite, kom er von dannen sunder minne vare.
die meid al ungedrungen und eine nach der ander,
mit armen uf geswungen giengen si gen tschinotulander,
do man zer tavelrunde was gesezzen
mit aller werden diete, als man zer hochgezite pflac nach ezzen.
herren unde frowen do stuonden sunderlingen,
diez da solten schowen, wan iz geschach enzwischen al den ringen.
diu magt sigun was nu von reht di erste,
wan si was von dem grale an edelkeit di richest und di herste.
ein wunniclicher rosen war, getoldet in dem towe,
nach meischer bluede gevar, die gen der sunnen git ir liehte schowe
und si di bleter gen ir schin zermachet,
dem brehne was ir roter munt gelich, wann er von suezicheit erlachet.
ir klar geberde sueze wol herze moht enzunden.
ir minniclichen grueze mohten vreud und hohen muot wol kunden.
ir zuht durch luehtic het gen selden kere,
so daz ir kuesche jugende gap mangen wiben aller tugende lere.
sus minniclich was gebende sigun den kus gehiure,
mit armen schon durch webende. dem grahardois so rich wart kein gestiure
gen hohem muot uf manheit nie gesendet:
sin herze nach ir minne alrerst was under schilt hie mit gewendet.
urrepanse de tschoie, kondwiramurs diu dritte. -
< durch iwer edel schoie, vrou aventiur, tuot ir, des ich nu bite:
benennet niht gar sunder al die meide.
ich vurchte, daz mir etsliche gevalle so, daz ich nach ir verscheide!>
ir aller mundel rueren der smehte do enpfunden.
ob minne ir strale fueren kund alhie durch herzen ane wunden?
di daz kussen sahen und enpfiengen,
ich enweiz, wan hie die meide anderweide al fur den klaren giengen.
vil riche schapel waehe si satzten uf den kluogen.
ich waene, des iht geschehe, daz sigun uber al, di schapel truogen,
daz lihtest mit ir handen dar icht biete.
so wer vrou minne gepfendet an ir hoehstem solde richer miete.
ouch wart uz all ir kriegen di warheit hie bescheiden.
kondwiramurs niht triegen mit varwe kund. die hoehsten bi ir eiden
jahen, daz uber al so schoenes icht lebte
uf erde an vrowen bilde und die so minneriche vreude gebte.
urrepans de tschoie, sigune und liaze,
von saders unz an hoie vant man niender megde in der maze,
die disen vieren mohten han gelichet.
orgelus, clauditte, der lop sich an der wipheit nu wol richet.
die sicherheit nu wernde warn di prises tragende.
swes ie der man was gernde, des was man im zu reht da niht versagende.
swes si alle gerten, daz si wendic.
tschinotulander gerte der uberverte wol genendic.
swen sin manheit leren des willen dar zuo kunde,
der grahardois den eren immer wold und richen zaller stunde
gen dem baruc manger gabe riche,
und waz er selbe hete, daz si des gar geruochten dienestliche.
nu was den muotes vesten daz wegste wol zeraten.
die berieten sich des besten, daz siz alle williclichen taten:
eilif kunig und fursten niun vil werde
durch hohe wirde sine fuoren si mit willen, als er gerde.
diu hochgezit verendet was nach grozen eren.
wie nu heim gesendet die vrowen wurden, daz wil si noch leren
dem triwe nie geweich bi guoten sinnen.
iz was nu zit ze varne, des morgens woldens urloubs beginnen.
diu sibra hiez ein wazzer, daz vloz durch floritschantze.
weder wirs noch bazzer wan rehte do di sunne mit ir glantze
des morgens gen der hoeh begunde gahen,
ein her vil krefte riche si anderhalben uf dem anger sahen.
an breite und an wite und an der luete wirde
was iz an aller site sam ditze her. si gerten do mit girde,
von wann ditz her so gahens wer geflucket:
< weder kumtz von himel oder ist iz uz der erde gezucket?>
nu lak, als ob er sliefe, kunic artus gesellet.
ob man im lute riefe? nein, iz wart mit zuhten niht entwellet.
ein kamerer, bescheiden und ouch kluoge,
der sprach:< herre, niht erschrecket, hie lit ein vremdez her gar ungefuoge!>
des nam in wunder groze, vil kum er des erbeite.
der cleid und schanden bloze gahte balde, wie man in becleite.
der einen bloeze wart er wol bedecket,
der schanden bloez beleip er unz an sinen tot vil gar enblecket.
er sach die waren maere. boten er do sande,
wer der herre waere, der so gewaltichlich in sinem lande
herberg an sin urloup het gevangen:
< wil er mich aber hazzen, so solt er widerbieten han begangen.>
keye bat vil sere, daz man in zu boten sande.
der kunic sprach:< iwer ere, welt ir di behueten unerblande,
so daz ir si gesehnde widerbringet,
daz nemt iu niht zehazze, her key, wan iu niht gerne wol gelinget.>
er sprach:< genade, herre, ir sult mich han in hulde.
ich wene, daz ich so verre gen iu nie verdiende solche schulde.
so werden pris hat degen nie erworben
iu und ouch mir selber. des ist min lop vil witen unverdorben.>
keien sin gemuete verjehen des begunde,
alsolcher heres vluete, daz die sin oug an deheiner stat erfunde.
di pavelun gestrakt, hoch, wit mit snueren,
und vil der baniere sach er den luft da wegende hohe rueren.
der wapen niht enkande her keye noch di ander.
daz was in allen ande. si waren gar der richen varwe glander
und vremde kunder drin gesniten waehe.
si buten des ir eide, daz ir dehein ir einez nie gesehe.
unz an daz wazzer giengen die snuer al uf dem plane.
richlich si aneviengen ir dinc, sam al di werlt in undertane
waere und daz sie nieman furhten solden,
vri vor aller sorge, als ob si hohgezit da haben wolden.
daz wazzer uberreit er, her key, in kurzer wile.
weder lanc noch breiter was daz velt da, niht gen einem kile,
da man di snuer zevelde mit uf strecket.
er sach da clein noch groze, er want, er wer uz einem troum erwecket.
die ougen tet er wite uf und sach alumbe.
daz liez er uzem strite, er sach ot nieman, weder sleht noch krumbe!
er reit her wider uber zuo den sinen
und sach hin wider ubere: do sach er aber schilt und panier schinen
und uberkrefticlichen gen und da zuo riten.
di ougen begunder strichen und in gedanken mit im selben striten:
weder bistuz troum oder ungeschichte?
herre, nu behuete mich vor truge und bring mich an di richte!
hin uber er do kerte, do sach er aber cleine.
sin unsit sich nu merte, iedoch wart er mit worten nicht unreine,
der sich nu leider manger liht enzundet
von zorne, die vervluochet sint vor got, wan si der tiuvel schundet.
swie doch her keye waere zen siten unbescheiden,
so daz man von im maere noch huete seit, wirs dann von einem heiden -,
do pflak man da so reiner, richer zuhte,
daz nu her keye pflege tugnde, der man darbt an hoher fruhte.
her key, ob er noch lebende wer mit siner wise,
tugende ler der gebende wer er, daz man sin genuzze an prise.
do was untugend so gar alda versmaehet,
het wir nu sin gelichen, er duehte uns allen zuhten wol genaehet.
nu was urloubes zite von aventiur gevallen
uber al daz her so wite. zimbiz wart erloubet do in allen.
ein bischof moht in vasten nicht gebieten,
ob si durch aventiure und anders niht sich ezzens solten nieten.
ob artus, der gehiure, pflac, daz er niht aeze,
e daz er aventiure horte sagen? ich furht, er sich vergaeze.
swer iz von im seit, gunder im eren,
so grif zer andern siten, wan er wil sin lop hie mit verkeren.
ob iz also geschaehe, daz man tag wol ehte
nimmer niht gesehe, da von man aventiur gesagen mehte,
sold er und al di sine darumb verderben?
der tumbe noch der sparnde was er niht, er kund ouch so niht werben.
herr keye reit di virre hin uf den plan und nahen.
er wart ot aber irre, er begunde vor zorne wider gahen
an der stunt her uber disen flumen:
er wart si aber sehende. vor zorne wolder do di lant nu rumen.
< mir hat war gesungen artus, min lieber herre.
mir ist oft misselungen. ab aller misseling ist ditz ein werre,
der mir an allen minen selden wirret:
elliu diet wirt jehende, keyen hab der tiuvel gar verirret.
min ritterliche ere wirt sus gar ein schande.
mirst lieber, daz ich kere, da mich nieman sicht in cheinem lande.
kan ich eins breiten hers hie nieman vinden,
so wirt der kunic jehende, ich ge nu selb mit eren zuo den blinden.
vil manger da zuo sprichet mit worten spottes riche,
daz mir min herze brichet. iz ist all miner eren ein beswiche.
swer sich durch pris erwerben chan vergahen,
di site an rehter maze mugen sich hoher wirde baz genahen.>
er daht: ich wil genenden, dem kunig widersagende.
solt ich von hinne wenden, so wer ich gar an witzen der verzagende.
waz liht den andern allen sam gelinget,
ist mich des selde wernde, so bin ichz, key, der noch mit lobe ringet.
er seit dem kunige maere vil gar al der geschihte.
daz duht in wunderbaere. nie von spotte groezer ungerihte
wart uf man, dann hie wart uf hern keie.
daz er niht was entrunnen, daz gerou in me dann tusent leie.
iedoch er sich nicht sente, swenn man in kund enteren.
von jugend der gewente was er also, daz man im kunde meren
grozen spot, der wolt in selten vliehen:
ein lip, der schame sunder, kan spot an sich als magnes isen ziehen.
der boten wart do mere doch sider dar gesendet.
wider an sin ere chom her key. im wart ouch nie gewendet
dehein unpris dann der zem selben male.
durch ritterlichen orden so lat im ouch etwenn ein under twale.
tusent dannoch mere dar uber riten ruochten.
vil mange widerkere taten si. den plan si wol besuochten
uf und nider, her und aber dannen.
vil manger hete sorge, er wer mit grozen sunden sus verbannen.
swenn tusent jensit waren, die nieman sehen kunden
sprechen und gebaren, die dishalp dester minner niht enpfunden
und sahen ouch nicht minner mit den ougen
buhurdieren, tanzen und ander schal was jensit gar untougen.
die hoehsten ouch begerten, daz si dar uber wolten.
di wisen daz bekerten mit ir raete, dazs erwinden solten,
biz man ersehe, wie den dingen waere.
do der ander morgen die naht vertreip, do hort man niwe maere:
an kost und an gezierde gebartens aber richer,
mit manger kondewierde ritter unde vrowen minniclicher.
der was nu vil, diez wunder wolten schowen.
als si daruber quamen, si funden beide ritter unde frowen.
si kerten balde widere und seiten di geschihte.
etslicher nikte nidere. si heten vreud und ouch der sorgen pflichte.
artus aber sinen boten sande,
uf welcher sache maere man in het gesuocht in sinem lande?
fisidol jofreite zeboten wart gesendet.
in des heres breite wart mit witzen wol der frag ernendet,
wer und wa er disen herren funde.
ein edel furste riche mit schoener zuhte im daz sagen kunde:
< clarisidun, der riche von marroch uzem lande.
im dienent werdicliche kunige vil und fursten hoch bekande.
und ist der werlt daz meisteil wunder sagende
von artuse, dem werden, waz der ob andern kunigen wird ist tragende.
von sinen hochgeziten seit man maere groze.
in allen landen witen wart nie und wirt ouch nimmer sin genoze
von aller diet in toufbaeren richen.
nu wil min herre schowen, ob im uf erden ieman kunne gelichen>. -
< nieman uz vremden landen ist hie uz andern richen,
wan di sinen handen alle muezen warten dienestlichen>.
iz duhte alle heidenschaft unere,
ob er die grozen wirde vor in nu solte tragen immer mere.
< ich sag dir,> sprach der furste,< von im ein richez maere:
er wirbet mit geturste und hat uf einer burge, di ist niht laere,
zwelf tusent burger, alle riche varnde.
mit manheit und mit koste ist der aller swachest pris niht sparnde.
die selben sunderlinge hie sint mit all ir wiben
und ligent an einem ringe. swer sorge hat, der mac die da vertriben!>
jofreit in do bat mit vreuden spilende
sich wisen zuo den vrowen. den fursten was der unzuht do bevilende.
er sprach:< du werst verdorben bi uns der hohen eren,
ob du niht hetes geworben din botschaft bi dem ersten. wer kan leren
dines herren hof und hofgesinde?
ob er stet mit eren, so wen, ich des vil chlein an dir enpfinde!> -
< voget aller zuhte, lat mich genade vinden
durch willen edeler vruchte! nu lat dis unfuoge also verswinden,
daz mich iwer herre noch der mine
darumbe niht enhazzen! des muest ich liden schameliche pine.> -
< herre, nu verkieset die straf so fraeveliche.
deheinen pris ir vlieset. mich dunket, ir sit ouch ein furste riche.
min herre bat uns flizen zallen orten,
zuht melden unde merken, beide an gebaerden und an worten.
hie lit niht zu vare min herre dem kunige artuse,
wan daz man ie furware groziu wunder seit von sinem huse,
daz sin hof mit eren ubervlieze.
nu wil er lazen schinen, daz er ouch durch wirde lobs genieze.>
jofreit sich do bat wisen zem kunig und bat sich leren:
< ir sult iwer selde prisen, daz ich vor dem kunige icht scheide von eren,
wan ich des hovesiten nicht enkenne.> -
er sprach:< du solt niht sorgen, du bist der hohen zuht wol der benenne.>
als ern zem kunige brahte, genigen wart des gruoze.
vil chlein er sich vergahte noch versumt an kluogen worten suoze.
die von marroch frantzois vil wol kunnen.
des kuniges wort niht meinte wan des der furste da vor het begunnen.
und einer sache mere, des jach er im ze prise:
< durch artusen ere bin ich komen gar in solcher wise,
da mit sin hochgezit zuprisen waere
und diet uz mangen richen ouch von mir da heime sagte mere.
sin lant und al sin ere wil ich also hie richen,
daz er mich furbaz mere in sin lant enpfehet werdiclichen.
daz ich im tet niht kunt die reise mine,
daz meint diu aventiure, di gester was durch groze ere sine.
sit mit allen sinnen artus, der vil gehiure,
nach wirde wol kan minnen daz da heizet vremde aventiure,
ich bring im werder aventiure maere,
diu im kan underscheiden, wer da gereht ist oder wandelbaere.
ich wil mich lazen schowen da heim bi all den sinen.
daz er mir getrowen dester baz wol mak und all den minen,
libes und der eren vri vor sorgen
bin ich hiut durch vreude bi im und er bi mir daz selbe morgen.>
urloubes er do gerte. daz gap er dem gefuegen.
artusen er do werte nach siner gir mit disen maeren kluegen
und hiez sich ritter, vrowen da zuo bereiten
mit aller koste riche. die vrowen sach man aber die gemeiten.
daz wazzer uberbrucket wart mit holze riche.
als ob iz wer gezucket uz einer lade wol behendicliche,
ein wichus reht en mitten druf mit porten.
dar under waren liste verborgen, die zer aventiur gehorten.
nu wart dar uber zogende von marroch daz gesinde,
hohverticlichen progende, daz ich vil lichte michels baz erwinde,
dann ob ichz pruefen wil. dast gar zu nichte.
ob min sehse waeren, si mohtenz iu niht bringen an di richte,
wie manger zierde riche ir aller cleider waren,
daz nieman dem geliche nie gesach an ot di richen, claren,
di der baruc het aldar gesendet.
der brahten si die menge. des wurden dis an vreuden gar gepfendet.
der wat von salomander und liehte achmardine,
der blicke sam ein zander schein ob mangem tiuren baldikine,
von sarantasme und ciclad der waete,
dar inne chom di menge. sus gie do rat gen rate mit uberraete.
kunig sehstunt viere, die kunigs cleider truogen
von poufemin, der ziere, und di veder tigris. da mit sluogen
di selben alle richeit gar hin unde,
an tschinotulander, des lip di selben wat verdienen kunde.
juncherren gar gezweiet mit luter klarem velle,
wiz und rot gemeiet. bluomen varwe luhten von in snelle.
dar nach schutzen und die sper wol leiten,
die sich mit zuhten schone und mit tugenden zuo der wat wol kleiten.
darnach ritter junge in liehter waete riche.
ob der gereite iht clunge? ja, ir zoum und saetel dem geliche,
reht sam da sich tusent valken swingent
und schellen gar von golde an ieglichem einiu lut erklingent.
hie komen do die alten, und doch gevar nach krefte,
die rates kunden walten. darnach zogten die von meisterschefte,
di der siben kunste waren wise,
lantreht, erzenie, und die der sterne lune sahen zuprise.
dar nach kunige, herren, fursten und ir genoze.
ir wat was von dem verren tasme de sarant in koste groze.
darnach so reit der kunic mit den gesellen,
die poufemin da fuorten, ie zwen und zwen. dar ob so swebten pfellen.
sper, gemal von golde, vil juncherren fuorte,
der ie ob zwein da solde viere habn, daz si di sunne iht ruorte
noch der stoup mit sinen trueben luften.
doch hort ich jehn, iz were noch vil me durch ritterlichez guften.
alein der kunic wol riten gesellen sunder mahte.
lank, breit unde witen fuorte man ob im von richer slahte
ein achmardin durch ougen kraft zu gebene,
di schefte lignum aloe. viere fursten kint in truogen da mit swebene.
von tigris ab der waete gie smac so edel riche,
daz man iz dafur haete, daz paradise wer vil sicherliche
da nahen bi mit aller siner tugende.
swen dirre smac beruorte, den duhte wol, er hete immer jugende.
di straze wit gerumet durch all daz her da waren.
nu het sich niht versumet artus, er kunde wol hie zuo gebaren.
gen im geriten kom er mit den besten
hin uz an di brucke: nie wart erboten so groze wirde gesten,
als hie der kunic enpfangen wart mit grozen eren.
die breiten schar, di langen, siht man nu alrerst von vrowen keren
uber di brucke mit so grozer schoene.
man sach da manik hundert dem gelich, als ob sie truegen kroene.
noch baz dann hundert truogen kleit von poufemine.
die claren und die cluogen, ob ich die gelich der engel schine?
nein, daz hete mir noch in niht maze.
ich kan si nach ir wirde baz gewisen uf ein ander straze.
bluomen, golt und siden hat aller varwe schoene.
daz wolt ich gerne miden, daz ich da mit iht menschen bilde kroene,
wan iz der edeln menscheit niht gelichet
nach minniclicher liebe, wan so vil undz den menschen zierde richet.
tusent valtic minne hat man zem menschen mere.
irdisch guots gewinne machet niht wan menschen liebe lere.
got selbe hat den menschen so gehiure
und den engel reine. di zwei hat got fur aller creatuere.
aller kunste wilde ist dise kunst begarwe,
daz man ze menschen bilde iht gelich, daz treit die liehten varwe,
wan der mensch der edelcheit ist richer.
gelichet manz dem engel, der ist im doch der clarheit ungelicher.
wurtz und edel gesteine, die sint vil hoch gesundert
mit edelkeit so reine, wort und da zuo sterne. da mit wundert
got so groze dink vil krefticlichen,
der menschen kraft ist lebende. durch daz sol man im anders nicht gelichen
zuo der creatuere, diu sich dem genoezet,
der uber di natuere hoehe, tiefe, lenge ubergroezet.
sin accentrum elliu dinc enthalten
kan swebnde sunder sinken. vil krefte kan er ob natuere walten.
diu selbe kraft ein ere ist vor aller krefte.
wa wart ie kunic so here, der mit gewalte oder mit herschefte
gen einer halben marke moht enboeren
daz von im selber swebte? des weiz ich niht, ich muoz iz e gehoeren.
so ist diu kraft noch merre und groezer an der sterke,
so aller krefte verre, swer die rehten witze hat zemerke,
daz got elliu dink geschuof uz nichte
und dannoch menschen kunne der sunnen glanz gelich an schoenheit pflihte.
diu clarheit ist zelobene. swem di wirt an gestrichen
in der hoeh dort obene, der ist allen sorgen gar entwichen.
di varwe let sich tempern uz den bluomen,
der got moysi gap zehene, der smak get hoch uber alle kardamuomen.
di clarheit ist ein uppe, di mannes herz ertwinget,
und wandelt sich in stuppe, swer durch di clarheit nach dem tode ringet,
daz im der blik in ougen vreud erluehte
durch rechte maenlich ere und niht, als ich da jach, von tobnder tuehte.
di herze vreude gernde sich mochten erst erkucken.
di werlt, diu was ie wernde, daz si kunde geben unde zucken
vreude huet und morgen vil der leide.
ob des icht geschehe? des weiz ich niht, e sich die diet gescheide.
fremede hat di wirde an mannen und an vrowen,
daz si mit gernder girde kunnen minniclich ein ander schowen,
so daz si vreuden vil da von enpfahent,
ie vremder so ie lieber. sint mange, die daz heimeliche smahent.
sus wart da vreude enpfangen, da wart ouch vreude funden.
geflogen, niht gegangen kom hie vreuden schar, und niht gebunden.
sorge schuof da niht mit ir gebende.
ich gan den ere gernden noch hiute nicht, daz si an vreuden pfende.
der kunic schuof mit witze, daz di von marroch sunder
sazen zeinem sitze, die genoze warn der tavelrunder,
die gerten druber der gesellen zepflichte.
der kunic si des gewerte. daz was dem grahardois ein lieb geschichte,
swaz man der heidenschefte mohte gebieten eren,
die mit ritters krefte den kaldeien schaden kunden meren,
gamuret zu rache, sinem mage,
wan er dar uber wolde. des nam er war der mere hie mit vrage.
doch was er des al wise, daz iz nicht marroch were,
des ackerin mit prise pflac, der triwen riche, tugentbaere,
von adel, fursten, voget und ewarten.
keiser, vogt der fursten und vater babest, sust horte man im zarten.
ditz was ein ander maere. iz lit uns wol gelegene.
den wasen man toufbaere zelt iedoch, swie si niht toufes segene
achtent, doch kan sich daz lant genozen.
swer von yspanje di virre dar wil, di varent wol di wazzers blozen.
die vremden diet so werde sach man do zeinem ringe,
als iz der kunic begerde, daz man si alle mohte sunderlinge
geschowen hie von manne wider zemanne
und ouch von wib zewibe. des pflagen dise hie und jene danne.
ob ir des wunschen soldet mit sunder lop zeprisen?
ich wene, daz ir icht woldet den kunic und al di sine baz gewisen,
dann iz do wart erboten al den gesten
mit werder handelunge, wan da waren die werdsten und die besten.
biz daz man si beschowet, do heten ouch si di ougen
geherret und gefrowet an mangem claren libe sunder lougen,
swer da was zu beider sit der werden.
di marroch und di kristen sahn ein ander, reht als si begerden.
die minne pruefen kunnen, di waren ir pris da jehende.
hie mit ouch man di sunnen was uf ir vert gen occidente sehende.
artusen nam der von marroch do sunder:
< herr, nu sit ir morgen jensit bi mir, ich laze iuch sehn wunder!>
des was flizic gernde artus und was so milte,
daz er unsanft entwernde was deheiner dinge. in nie bevilte,
swes ieman zegerne gen im tochte.
was er in des niht wernde, sin versagen flinse clieben mochte.
er sprach:< herr, nu merket, ob ir daz gerne vindet,
wer sich an eren sterket und wer der hohen wird ist ingesindet,
die seht ir alle kuntlich underscheiden.
herr, als iu dann gevalle, sult ir den man nach siner wirde cleiden.> -
< ob ich an vrowen zeigte ir wirde und krenk besunder,
ich wen, daz iz mir neigte aller miner eren kraft hin under.
iedoch mag ichz di volle niht vermiden,
durch daz wiplich ere ein teil sich kunne gen der kuesche riden.> -
< herre, nu lat schinen, daz ir iuch ritters orden
nach wirde kunnet gesinen. dest uber elliu lant wol inne worden
elliu diet. durch daz sol iwer gesinde
zogen uber di brucke besunder gar, daz man die besten vinde.>
urloup si alle enpfiengen von dem edeln werden.
zen rossen si do giengen. nie wart gesehen diet uf all der erden,
die so grozer zuht mit richeit pflaegen.
artus und al di sine warn in da zu dienste gar die waegen.
diu naht do vreuden brahte den wol gemuoten allen.
in ban und ouch in achte was beide sorge und truren gar gevallen.
zebeiden heren vreude was gesigende.
des morgens mit der sunnen was etlicher erste in vreuden ligende.
die mit der schiltwache die naht bekumbert waren,
swie vil puneize krache und reisenot tambure nicht verbaren,
diu kurze naht si duht ein lange stunde,
biz man mit suezem sange und mit busin den liehten tak in kunde.
die selben ouch vreude funden bi ir werden amien.
ob in di wer verswunden? nein, si wurden sorgen gar die frien,
biz man daz her sach zogen uber di brucken.
owe, vrou aventiwer, ir traget hie mangen sorgen last zerucken!
nu was also gefuege di brucke wol bescheiden:
der spot und falscheit truege, daz si den warf mit ros und ouch mit kleiden
in daz wazzer. het er wandel grozen,
ie dar nach viel er tiefer. so riten sunder val di valscheit blozen.
des prief was man lesende vor der bruck in allen.
wer tugende was entwesende, der liez im disen prief nicht gevallen.
her key sprach:< sol ieman triwe geniezen,
so rit ich wol mit eren, wan ich bin der, den triwe nie kund verdriezen!>
er reit gar sunder vorchte und was ot ie genende.
di pruck ir reht do worhte, si warf in ab ein halp zer lerzen hende
in di sibra, daz er lang zegrunde
was mit ros, mit alle, reht als er nicht widerkomen kunde.
tidones der ander und segremors der dritte,
die vielen nach ein ander dem wazzer al ze grunde an der mitte.
keyen valte spot, dehein untriwe.
tidones den valte nit, der was ie an im alt und niwe.
segremors der junge genendic was ein furste.
waz den zu valle twunge? wan sin manheit fuor ie mit geturste.
vor lewen drin so wer er niht zevluhte
halben fuoz gestanden, do wielt er niht bescheidenlicher zuchte.
fisidol jofreite di brucke reit so nahen
von des wazzers breite, daz im die meiste menge wol des jahen,
er wolte vur sich herten gar mit eren.
iedoch muost er vallen. man sach in aber gahens widerkeren.
daz kom von einer vrowen, die kust er an ir willen.
des wart sin pris verhowen. si muosten ot luter sin sam di berillen.
iedoch so lobt ich, daz nu nieman were
under aller werden diete, er wer alsam und niht me wandelbaere.
erek uz karnander, von hoher kuniges vruhte,
sunder vorchte rander. er wolde sicher sin vor aller unzuchte
alsam ein sicherbote in urteile.
viel er gar zegrunde? vrou enite vuogtiz im zunheile.
doch was ir herzen swaere, so daz ir nie geschichte
als nahen gende waere, und fuogtiz doch. durch not ich iuch berichte,
wie siz fuogt, und kom ir doch zu leide:
do was si ein kuniginne und da zuo ein schiltkneht, di beide.
alle, die sich hie touften mit valle in wazzers unde,
swie si di schuld erkouften, ich waene, man di zehant geschriben funde
an dem prief. den las man offenbaere.
ich furht, daz man den funde, der di wil zewalde gerner waere,
danne er di brucke solde riten, sam si taten.
ob man da lesen wolde alle di sache, die an im misseraten
von kinde weren, die er het begangen,
man funde von etslichem einen brief vil lihte vingerlangen!
herr und vriunt von owe, her hartman der wise,
iwer fuoge ich des getrowe, daz ir mirz nicht zelet gen unprise,
ob ich iwer herschaft nu hie ruege
durch reht und niht zevare. so heizet ouch irs furbaz sin gefuege.
der kunic von friene und kalogrianden,
vielen dise zwene? ja, dazs an dem grunde widerwanden,
durch daz si einer vrowen sliche tougen
melde wurden beide, der sint darumb vil wazzers viel uz ougen.
den kunic lehelinen di bruck niht tragen wolde.
mit richen cleiden sinen in und daz ors si als ein antwerk bolte,
daz si ze grunde tuchen nicht verbaren.
daz kom von dem grale, daz er des diet mit hochfart kunde varen.
hochfart und ubermuete ein stucke zweier worte.
wol gemuot der guete ie mit hellic was an allem orte.
ubermuot git ubel arge raete,
wolgemuot wirt selten funden mit der argen, boesen taete.
dise differentze ist helle und himelriche,
die vinster und di glentze. under aller creatuer als ungeliche
ist niht, dann da einz himelt undz ander hellet.
der almehtig, mugende, der geb uns zuo der engel schar gesellet!
ob ich ir aller schulde und ouch ir vallen ruogte?
daz verbot mir bi ir hulde diu aventiur und jach, daz iz niht fuogte.
ich solde missewende gerne swigen,
daz boese nider drucken, daz beste singen, haerpfen unde gigen.
swer dem wirt des landes was da lougenbaere
steter triwen pfandes, des last wart uf der edeln bruck so swaere,
daz siz deheinen wis niht tragen kunde:
di kunig als die fursten muosten sich erluetern da zu grunde.
artus und von dem grale anfortas der clare,
ob di ze drizic male uber riten, niht gen einem hare
sach ir ors noch pferde nieman struchen.
lot und kailete kunden weder swimmen da noch tuchen.
tschinotulander, ob er inz wazzer viele?
nein, iz taten ander. reht als uf dem mer in einem kiele
der mastboum git di merke und ouch di leite,
sus was er uz gesundert uz allen fursten an der werdicheite.
der jung uz pelrapiere und gurnomantz der wise,
so clar und so fiere sach man di kint von norwege an prise
riten uber und ouch ekunaten
und den uz logroise. di beliben alle wazzers unberaten.
vil und dannoch mere was ir, di pris so wurben,
daz si da wol ir ere behielten und ir cleider niht verdurben
inder vluot, und ouch si selb an prise.
ob ich di all benande, so sung ich meisteil swere bi der wise.
der herren schar nam ende, do riten ouch di frowen.
wie sich der vart gewende? daz laze wir di wolgemuoten schowen
durch daz, ob in icht da si missegangen.
daz sullen di wol gemuoten durch saelikeit nu lazen unvervangen.
und doch ein teil zemerken erloubt di aventuere,
daz sich mit tugenden sterken di guoten und den kranken gebe stiure
uf kuesche leben. die vorhte lewen schricket.
swer lebet ane vorchte, daz ist ein dink, daz niht nach eren schicket.
artus der eren riche het durch wibes ere
erworben tugentliche und durch di hochgezit noch michels mere,
daz di an vreuden wurde niht geletzet.
er schuof, daz man verdagte, waz iegelich an wirde het entsetzet.
do wart deheiner ware gelesen ir missetaete,
stille noch offenbare. ein seldenrichez kint im gap di raete,
wan wibes tat, di wirt geteilt in beiden,
dem man alsam dem wibe. si sint ot libes und eren ungescheiden.
die hoehsten und die hersten wurden des gepriset,
daz si nicht des ersten waren an der bruck, als ich bewiset
bin, wan ie die erste scham di wirste.
strengez wint gedoeze hebet sich immer oben an dem virste.
diu aventiur zevalle den vrowen niht in wazzer
gestuont. geluckes balle und ouch daz reht het inz geweltzet bazzer:
swelche aller meist da het verlorne,
der pfert uf mitter prucke bestruchte sich uf beiden knien vorne.
und kom daz pfert dann widere sunder val des wibes,
diu gelak nicht gar dar nidere, diu zu ir man niht pflac wan eines libes.
het si furbaz icht gevolget toren,
si mochte nicht erwinden, si viel dem pferd uber und uber di oren.
da nicht ergie dann wille und den niht vollebrahte,
diu gesaz wol stille. daz pfert an einem beine sich vergahte
uf daz knie und wider uf di richte,
ie dar nach und der wille von herzen gie, di krumb und ouch di slichte.
in allen was verborgen daz maer und die geschihte
unz an den wurf der sorgen, daz si die brucke riten in di richte.
di kunige beide iz sunder gar verhalen,
daz si niht truriclichen gebarten und ouch sich niht danne stalen.
ir luter vreuden brunne wart guzze wolken truebe.
ir oster clare sunne, ob sich dar in ein winter nebel icht uebe?
ja, da zue daz honic wart in ze gallen.
ir cheine wart erlazen, si muosten ie da struchen oder vallen,
ane di magt sigune. die truoc iedoch gedanke
sunder valsche lune uf staeticheit gar ane zwivels wanke.
urrepans de tschoie was di ander,
kondwiramurs diu dritte. di truogen herze als ougen der galander.
vil wunderlicher tueche der galander waltet:
swelch mensche hat di sueche, da mit er doch daz leben wol behaltet,
den siht er an di volle mit beiden ougen.
sol aber er dar an sterben, er gesiht in nimmer offenbar noch tougen.
diu herz dirr edeln meide ich maz gen der gesihte.
swaz sich an tugenden cleide wol versiht der lobelichen pflichte,
daz minten si mit reinem herzen luter.
di sueche< tot an eren> verkurn si, fur distel edle kruter.
des riten si mit eren di bruck al uber schone.
ir lop, daz kund sich meren. man jach, daz iegeliche drizic krone
immer wirdic wol ze tragen were,
sit si fur manic tusent da truogen reine kuesch und engelbaere
vreude, niht diu erste, die einz sach an dem ander.
nu ditze was diu herste, daz sigun und tschinotulander
vri vor allem wandel waren lebende.
des wart ir beider triwe ein versigelt sloz hantveste gebende.
do dirre husgenozen an wiben und an mannen,
der nidern und der grozen, wart so vil, daz nieman dar noch dannen
vinger zeigen torste wol vor eren,
do wart der schimpf gemeine und begunden sich do wider an vreude keren.
der funden si den vollen, wan swes man eines gerte,
der wirt des het den knollen, so daz er si fur einez viere werte.
diu aventiure het iz vil gelenget,
e si mit vreuden gazen. des wart der rehten vreuden niht ersprenget.
der von marroch gerte durch dienstes hoher gulte
( ob in artus gewerte, daz erz immer umbe in verschulte)
mit allen den sinen da mit im beliben.
uf niwen bette cleiden und mit kost moht er die naht vertriben
einen manot, daz er sehe, ob er icht richeit pflege.
artus, der milte gehe, was gen im der gabe niht so traege,
daz er sin gert vur gabe gar so groze.
er kund ot niht verzihen sam herman, der grave schanden bloze.
geherberget sunder die cristen wurden alle
durch hoher richeit wunder, und doch an einem ring zu vreuden schalle
ezzen. swer ouch des niht gerne wolde,
der wart zer herberge beraten mer, dann er sin haben solde.
und hiez do schaffen huete ze allen herbergen.
durch hochfart ubermuete wolt er siner richeit hie niht bergen.
im tet so wol, der des von im icht ruochte:
was ieman gabe nemende, dem gap er me, dann er des an in suochte.
diu richeit het hie funden den, der si rueren torste.
ein loubin huot gewunden ist niht groz schad in einem grozen forste,
den der meie sunder rifen gruenet.
von marroch der geherte, gen dem wart armuot vil unversuenet.
darzuo wart siner milte nie krumber zoum gemezzen,
der widerhaben zilte. des wart an kunige nie so gar vergezzen,
daz da heizet haben unde halten.
er het es ouch den vollen. unstat mak niht grozer milte walten.
waz sol di rede mere? er kund iz da zuo bringen,
daz man uber ere von im begunde sagen unde singen.
swer ie gap, der was ouch ie der werde,
der nemende gar der smehe. des wehset gitikeit uf al der erde.
daz abent ezzen riche wart von manger slahte
und dar nach ordenliche gespilt so manger vreuden in der ahte,
swes ie der muot nach wunsche kund erdenken,
daz vant er vollichlichen. mit goltvazzen gie do wunder schenken.
er was der kunst geleret, wie man iz sold erbieten
den, di unverkeret sich so hoher wirde kunden nieten.
doch komen im zehuse nie werder geste.
daz kunder wol bedenken und tet in aller eren gar daz beste.
tanzen, buhurdieren, vremder ding ein wunder,
behendicheit, parlieren mit listen und mit zouber ouch dar under,
swaz man in des zu vreuden moht erzeigen,
daz was des kuniges wille, wan er hiez den fliz da zuo wol neigen.
nu ditz alsus gewerte unz an den vierden morgen,
und sich ie baz do merte von tac zetag di vreude sunder sorgen
und ie lenger lieber vil da waren,
do liezen sies got walten. den wirt mit urloub si niht wolden swaren.
artus iedoch durch ere zem wirt urloubes muote.
daz zurnet er vil sere und sprach also:< ir kunnet mit krankem guote
nicht als ich, ir habt zevil gebresten!
ir sit hie wirt des landes, und ist unreht, daz ir iuch kleit zen gesten.
nu lat mich, herr, geniezen, daz nie von iwerem munde
ein wort sich moht entsliezen, daz betelicher bet versagen kunde.
wes moht ouch ich gen iwer milt entgelten,
gelobter kunic di virre in kristentuom und heidenischen welten?
daz heizet iwer amtluete, truchsaezen unde schenken,
sich underwinden huete, swes in der muot von richeit kunn erdenken,
und dazuo marschalk, kameraere cluoge,
di iwern sit erkennent baz dann di min. daz ist niht ungefuoge.>
do sprach der wol versunnen:< ir sullet, herr, gedenken,
welt ir mir eren gunnen, so wendet wer mich an eren welle krenken.
ir sprechet zuht, mich si der milt gezemende.
ob ich iu dann gewerte, ich wer niht der da geb, ich wer der nemende.> -
< ir sit so niht enbunden>, sprach aber do der heiden.
< di funde sint unfunden, da mit wir uns nu hie so gahens scheiden.
ich han gebeten und bin der gabe gernde.>
den ernest wol erkande artus und was der gab in do gewernde.
artusen und sin gesinde hiez er do cleiden riche:
< swaz man der kristen vinde, so lat uber al niht einen sunderliche.
ich sol und al di min im hie gesinden,
wan er ist wirt des landes. man sol mich wol gastlichen bi im vinden!>
si wurden tougen jehende, do sie daz wunder sahen:
< wer sint die eren spehende, daz si niht gar durch al di werlde jahen
des lobs dem marroch fur den uz britane?
er kunde im niht vergelten sine sporeleder, sunder wane!>
artus, der witze riche, des selben ouch gedahte.
der heiden iz kundicliche zesamne hielt, biz daz er iz nu brahte
durch disen ruom. do pflak artus der maze:
swer in uberschallen wold, so beleib er doch in eren saze.
dirre grozen triwen het artus keinen burgen.
iz solte kunige riwen, ob si nach grozer milte kunnen wurgen
und nach honige scharfen angel bieten.
doch was er ane schulde, iz taten, dies in twungen unde rieten.
mich dunket an den maeren, iz well sich aventueren:
do man di vreudebaeren zevreuden also hohe kunde stiuren,
des wart etslicher jamers vol gesetzet.
er hab im sine milte, swer sich also zeletste mit mir letzet!
der sehste morgen strichen kunde her von kriechen.
mangen vreuden richen sach man hoher vreude da nach siechen
durch werde minne, diu vil ungeheilet
sit di lenge werte. schad und frum was ungelich geteilet.
von marroch der riche und al di sin gemeine
waren gar geliche gevaren hin. artus, der tugende reine,
wart uberlanc des innen und die in warnde.
michel wart di vrage. wie dise wunder sache were varnde.
herberg noch richer waete het er si niht entecket.
iz waren ander graete, di ern in vreuden keln het gestecket.
des muosten si dem jamer sich gesinden:
di kunigin von norwaege, seit man dem kunige, kunde nieman vinden
und ir tohter beide, itonjen und kundrien.
do wart daz liep zuleide, und wurden hohes muotes gar di vrien
artus und lot, da zuo di jungen, klaren:
driu hundert wol der besten magt und wip ot all verloren waren,
die minniclicher liebe an fruendes arme lagen.
vil kunstriche diebe waren si, di solcher diepheit pflagen,
sicher gar ir libes und ir eren.
ich geb im riche miete, der mich di selben kunste wolde leren!
was vil der vreuden gester, noch mere huete der leide.
durch artusen swester und durch ir vil werden tohter beide
lot und di jungen ritter jamer truogen
und ander vlust vil swere, ich waen, di hohe vreude nider sluogen.
si giengen wol zu rate, daz man da nach in rande.
< iz ist nu zespate>, jach der wise, der iz wol bekande,
dem ouch sin muoter worden was stelbaere.
< ja moht si nieman vinden>, sprach keye, der halt ie zuo bi in waere.
< des nemt der warheit maere bi dem starken wunder,
daz di goukelaere vor uns verswinden kunden als ein kunder,
daz der boese geist fuert in dem rore.
swer si nu furbaz suochte, der duhte mich an witzen gar ein tore.>
ginover di geherte durch wiplich ir triwe
so grozen jamer kerte an sich, daz allez daz her in clagnder riwe
was vor herzenleide nach verdorben.
artus begund si trosten. sunder daz wer si vil liht erstorben:
< vrowe, lat di swaere so gar unmazer wise.
der kunic wunderbaere, er sendet si her wider mir nach prise,
des si richeit hant und er di ere,
also daz man zu sagene hab von siner wirde immer mere.>
manic furst und ritter verr uz dem ellende,
der herzenleit was bitter, daz har und kleit ensparten niht ir hende.
lip und guot, daz wart in allez smaehe.
iz weste niht ir cheiner, ob er di sin ot immer me gesaehe.
nu gap des kuniges troesten in allen senft gemuete,
den nidern und den hoesten, und dahten siner wirde und siner guete.
tet im ieman solche dinc zuneren?
ir widermuot, den grozen, kund der seldenbere wol verkeren.
er sprach:< ich wil im kunden al unser herzen swere.
diu ist von allen munden aller diet vil gar unsagebaere.
wir mohten groezer leide niht entwellen.
doch si wir des in troste, wie sich im hohe tugende kan gesellen.
diu edliu fruht vom grale unz an di fumften sippe
deheines zoubers strale traf in weder rucke, houbt noch rippe,
kondwiramurs, genoz der magt sigunen,
der lip und etslich ander. ir klarheit muest vor jamer lihte brunen!
nach sorclichem leide kumt ofte hochgemuete.
nieman trurich scheide von mir, des sit gemant in rehter guete.
swenn er mir die vrowen wider sendet,
ich sendes iu zelande, daz ich belib an eren ungepfendet.>
der tugende ungezalde daz urloup was da hebende,
der furste uz graswalde, daz im do mit jamers vil was gebende
der britun. ich wil di red niht lengen:
manic roeselechte varwe begunde sich mit ougen wazzer sprengen.
< din gelucke, din ere bevelhen wil ich dem, der davide
mit gabe niht kunde schelhen. enmitten uf geluckes rat sam ride
dich di saelde, und nimmer dir gewaltze!>
hie mit ir beider arme sach man ligen in triwen richer valtze.
< mit tusentvaltem lone muez iu got, herre, danken
hie mit der selden krone und dort in paradise mit der blanken
waete, di da nicht wan kunige zieret!>
do schieden sich die mage mit mangem suezen worte geflorieret.
wie sich nu ginover und sigune scheiden?
ze nantis noch ze lover wart nie urloup mit so grozen leiden
genomen noch gegebn in triwen sueze.
von worten welchiu wunder spilten si da seniclicher grueze!
swie floritschantz gebowen was mit vreuden krefte
von rittern und von frowen, der bestuont der plan doch gar unhefte.
staeter vreud ist nicht diu erde bernde:
swer in die hoehe bowet, dem wehset vreude wol, die lenge wernde.
der eren die gezaemen sich luoden do mit sorgen.
wie si urloup naemen? so daz ir pris da nieman saehe worgen
gen dem kunig und der kuniginne,
wie sie der grozen eren in mohten danken mit vil suezem sinne.
des wart da niht gepfendet ir zuht, di wol versunnen.
was einem vreud erwendet, da wider heten hundert wol gewunnen
alsolche spil, die gelucke hat in huote
disem hie zevluste. daz kumt dem andern ie da bi zu guote.
die an hohen wiben da waren vlustebaere,
die bat artus beliben, biz daz si gehorten baz di maere.
des seitens im genade vil unverdrozzen,
so daz sin kuniclich ere mit wird und ouch mit selden wer begozzen.
dem von marroch sante artus nu boten riche.
vil genaden er in mante, daz nie kunic wart so minnicliche
und mit so hohen eren nie gegruezet,
und da bi dienst mit triwen. daz seiten prief mit worten wol gesuezet.
vil endehaft geworben wart mit der boteschefte,
der wisheit unverdorben. do wart ir selden clinge in dem hefte
enzwei gebrochen, als ich hie bescheide.
iz kom in niht zeguote, ir botschaft nam ein ende gar mit leide.
< klinscor ist er genennet, von napels der geburte,
der zoubers vil bekennet>. der kunic von marroch gab im sus antwurte
mit schrift, di seit artusen solchiu maere,
von dem nigromantico er in sin lant der vart betwungen waere:
< zwelf tusent miner vrowen het er sich underwunden,
an manheit der verhowen, so daz er von der minne wart enbunden
durch spot der wibe und durch der manne schelten.
daz dolt er von in beiden. des wolt ouch er si hie nu lan engelten.
er varet wan der liebe, die weiz er wol von kunste.
da wirt er zeinem diebe und verstilt die vrowen von urbunste,
wan er truoc der minne grozen willen,
und siner minne mangel kund er mit anders nicht an im gestillen.
die grozen an den eren wil er also besunder
von hoher wirde keren mit siner zouberie goukels wunder,
sint er an hohen eren ist ein weise,
so wolder gerne werben, daz wir der vrowen lebten ouch in vreise.>
artus, der witze riche, den prief was tougen lesende.
dar nach uber al geliche seit er do, des manger ungenesende
was an vreuden durch sin lieb amien.
wa klinschor mit den vrowen wer, des waren si di kunste vrien.
do erste huop sich riwe, daz schuof diu strenge minne.
ir senede not wart niwe und strenger vil dem herzen und dem sinne.
wan guot gedinge ist lebens halbiu stiure.
sus wart gedinge hie verlorn, da von etslichem wart daz leben tiure.
an missewende der cleine, an tugenden wol beraten,
der lie sie doch niht eine gar sunder trost, als ie di wisen taten.
er sprach:< ich binz noch anderweide ervarnde.
vil hoher boten verre send ich dar, mit richeit wenic sparende.>
do chom accedille der art von macedane.
weder thetis noch sibille waren niht so richer kunst in wane
als der zu swester jach utpandragune.
clinschor vil hoher stiure mohte nemen von ir chunste lune.
diu seit dem bruoder kinde die riht der mere des waren,
doch niht den kern, die rinde:< wie clinscor diner eren wolde varen,
het ichz mit miner kunst niht understanden,
mit nide gar gewiset wolt er dich han von allen dinen landen
niht wan durch die maere,( im ist diu saeld enzucket)
und du so saeldenbaere bist, des wold er dich so han verdrucket.
nu han ich sicherheit von im enpfangen,
daz er dir nimmer leit getuot. des ist die liebe swester din gevangen
selb vierde kuniginne. daz eine ist din muoter.>
an triwe richem sinne wirt ein kunic nimmer me so guoter
als der in britanje kron was tragende.
daz noch di kuesche, reine lebt, des was er ir genade sagende.
utpandragun der alte gebarte nach den jungen:
< daz ir gelucke walte! mir ist der selden don zeheil erklungen.
ich han mich vil nach ir gesent, der suezen.
nu sage, liebe swester, wann sol mir diu liebe daz gebuezen?>
des wart michel lachen von den, di man der mere
niht wolde helnde machen( si waren doch uber al niht sagebaere).
accedille sprach:< daz ist verbunden,
in welchem land die vrowen sint und wann si ledic werdent vunden.
einez wil ich prisen, des im doch ist zudanken,
klinscor dem wisen: sin edel art di vrowen sunder wanken
hat in richer pflicht mit reiner huote,
mit wilder aventiure verslozzen gar vor allem widermuote.
die aventiur ein ritter aleine sol erstriten.
daz wirt ouch dem vil bitter. man weiz des aber niht, zewelchen ziten
iz kan gesin.> nu wart hie aber swere
ir muot, der britoneiser. man sach si aber wider clagebaere.
doch alls ein ubergulde was, daz ieman klagete,
wan die der sueze dulde und siniu kint, die werden, so man sagete,
lot, er selbe dritt. ouch was gedriet
ir leit, daz clagebaere. daz het si aller vreuden gar gefriet.
artuse tougenliche verjach des accedille:
< din leit so krefteriche han ich uber sehn und was min wille.
ich het iz wol erwant, als ich bescheide.
der hohzit ubermaze, der sint noch mange jar di lant mit leide.
an milticheit der tobende bistu,> so jach diu arge,
< durch daz man dich si lobende. und bistu fur baz niht der sinne karge,
so wil ich dir noch leides pruefen mere!> -
< nein, herzenliebe niftel,> jach der kunic,< ich volge diner lere.>
si sprach:< du hab zu mazen turnei und hohgezite,
und solt iz niht gar lazen. diu maze gesiget mit eren an allem strite.
du maht der ubermaze so sin pflegende,
daz diniu kunicriche kume zeiner graveschaft werdent wegende!
und swer ouch ubermaze ist alle zit der habende,
in hoher eren saze wirt in daz gesinde fuoder schabende.
min hohe kunst ist wol urloubes enpernde,
ob ich dem keiser riete und in guoter lere wer diu wernde.> -
< niftel liebe, diu mine, vil gern ich immer dulde
di hohen lere dine, doch hastu wol enzogen mich der schulde,
sint iz din hohe witz hat uberwunden.> -
< niht, herre,> sprach diu wise,< du bist der lere sus verre baz gebunden.>
nu wart er furbaz mere enzogen siner milte,
wan uberigiu ere sich ie gen halbem laster nahen zilte.
daz kom von uberfluz artusen guete.
daz wort die wisen merken und die tumben baz an ir gemuete.
sin milte was so staete uber elliu lant vermaeret.
swes man in ie gebaete, des was er mit gewerne unervaeret.
daz misseviel dem starken melianzen.
< ob ich daz waeger spilte,> sprach er,< mich verdruzz alsolcher schanzen.>
di vrowe ginovere swester was des starken.
er sprach:< die hoehsten ere wil ich enzit bewaren und besarken.
iz koem vil lichte, daz in einer baete
zegebne mine swester. so laeg vil gar min ere uf kranker saete.
daz bin ich undervarnde, iz erge danne vil schiere.>
gen artus unsparnde was er die reise, der klare und der fiere.
er was erwachsen verre uzer lande,
daz ginovere noch der kunic noch anders nieman in zehove erkande.
der junge, wol verdahte sprach do:< kunic, herre,
vernemet, wie mich brahte vil manic richez lop uz landen verre,
daz mit den valken swebet in den luften,
von iwer grozen milte. daz hoere ich all di werlt von iu guften.
ir sit der unverzagende, swes ieman ist begernde.
daz sint si von iu sagende. sit ir mich, edel kunic, der gewernde,
so bin ouch ich des selben immer jehende,
daz aller kunige lop ist blint, wan daz iwer alein, daz ist gesehende.>
der luter, der gewaere an alle missewende,
der vorchte dehein gevaere noch mit argen listen vreuden pfende.
er sprach:< ir lobet mich so hoher wise,
swes ir nu sit der gernde, versag ich daz, so krenket mich an prise.> -
< ir habt gewalticliche,> sprach der wol genende,
< funfzehen kunicriche. der sullen zehen warten miner hende
und iwer wip. ir habt doch wol daz merre:
daz lop von iwer milte wirt nu alrerst gepruefet witen verre!>
do sprach der sunder gallen:< man pfligt niht hie zelande
weder schimpf noch schallen an kuniges wip. schamt uech alsolcher schande,
oder ir muezt die zuht darumbe liden,
der uech vil liht verdruezet, ob ir niht toren wise wellet miden!> -
< ich han nach toren fuore noch durch deheine schande
gejagt uf dise ruore, herre kunic. ob iwer pris erkande,
daz ir mich hiezt begeren, swes ich wolde,
so wer ich wol ein tore, ob ich danne niht daz weger nemen solde.
die kuniges wort mit krefte sint gemachet staete.
sin triwe ist in dem hefte gar enzwei, der hohen wirde graete
erworget sus mit kuniclichen eren,
swa kunig in wankelboldes wise ir wort wanklichen welnt verkeren.>
do wart dem eren richen gesprochen nie so nahen
an sin ere als offenlichen. daz kund sin eren gerndez herze vahen
in solcher scham, daz er im wart der jehende.
< durch willen aller zuhte,> jach artus,< lat einz an mir geschehende,
daz mir diu kunigin beste, und nemt ir all di crone,
funfzehn( ir ist noch me), di wil ich iu darumbe gebn zelone.
ich het des lutzel vorchte noch gedanke,
daz mich ieman bete, da von ich wurd als gar der eren kranke!>
aber sprach der gernde so richer gab nach prise:
< der kunigin niht enpernde wil ich sin, und doch in solher wise,
daz ir bi ganzen vreuden wol belibet:
wan ich gib iu mine swester. mit der so sit ir also hoch gewibet.
si ist der selben edele von kuniclichem kunne.
uf kuniges trone mit sedele ist minen vordern selten worden dunne.
herre, lat di vreude noch sin iure:
zehen kunichriche sin miner werden swester heime stiure.>
der triwen ubergulde sprach aber do mit guete:
< herre, siz iwer hulde, also daz ich mine wort behuete,
iwer swester bring ich wol zu werde.
ich gib iu ouch ein ander, wol der hoehsten ein uf al der erde.>
der mit der claren jugende sprach aber do mit sinne:
< herre, iwer hohe tugende wil ich da mit eren durch di minne,
di ir tragt der milt in eren wise.
ich gan iu wol, der swester min zu gebne nach kuniclichem prise.>
artus, der edel, fiere, wart do vreuden riche.
< kardiez von pelrapiere,> sprach er do,< der nimt si willicliche.
richeit, wird er ir den vollenbringet.
di klarheit sines libes ir herz in hoehe gen den luften swinget.> -
< daz dise rede staete,> sprach meliantz,< belibe,
sunder wankes raete, ir muezet aber scheiden von dem wibe,
wan ginovere ist diu swester mine.
di habt ir hie versprochen und gebn kardiez. nu ist si ouch di sine!>
der britoneiser herre was aber hie mit sorgen,
daz er sich also verre het verredet. do sprach der unverborgen:
< herre, nu gebt ir selber gabe groze
unde lobet mir die staete. ir sit vor solchen sorgen wol der bloze.> -
< swager liep der mine,> so jach der von britane,
< die getriwen lere dine wird ich nimmer mer mit willen ane!> -
< so tuot di milte hin, daz ir icht mere
gebt, swes einer muote! daz bringet iuch von kuniclicher ere.>
diu lere von accedillen und diu von meliantze
begunden an im stillen, daz er nu spilte rechter maze schantze
beid an gab und ouch an hochgeziten.
dise aventiure ist nu geteilt in mange stucke witen.
wie nimt der kampf ein ende? daz sagt vrou aventiure.
wa hin der si gewende, als oriluse der arm git di stiure,
daz hat di aventiur noch gar beslozzen,
unde wa daz bracken seil beste. des belibt sigun an vreuden ungenozzen.
wie lebt ouch di getriwe mit ir vil suezen jugende
in klaegelicher riwe, die si het nach gamurets tugende?
wie vert iz dann umb dise werden vrowen,
die klinscor hat gevangen? wann sol man die mit vreuden ledic schowen?
wie wil ouch hie geraten di ubervart des claren?
ir brustel, di gedraten, twungen in gen vintlichen varen
michels me danne gamuretes sterben.
doch taten si iz beide: er wolt ir minne mere dann baz erwerben.
wie hat der segel winde? wie schicket sich sin reise
uf wage also geswinde? wie vert er uber lant gen manger vreise?
wie enpfaehet in der baruk, welcher wise?
wie richt er gamureten? swebet er oder sinket er an prise?
wolt uns di aventiure nu hovelichen mieten
mit solcher vreuden stiure, daz wir uns werdikeit da mohten nieten,
so muest ich herze, muot und sin arbeiten.
swie iz darumb gestande, iz muoz doch sin, ich wilz zu liehte breiten,
ob mich got bi libe let und ouch bi krefte,
so daz man furbaz schribe die aventiur mit solcher meisterschefte,
der mich sin mit kunste kan bewisen.
ich ahte niht der wultzen, ob iz di hochgemuoten wellen prisen.
der ritterlichen lebende in koufmannes girde,
so daz er dienest gebende was umb ere und umb vil hohe wirde,
sin pris der gie di hoeh an dem gewinne.
segn der ahzik meide und werdiu wip im truogen holde sinne.
sit nieman sunder wandel uf erde mac beliben,
so het er missehandel. des solt aber ich von im niht schriben.
nein, ich wil iz doch von im hie ruegen
durch spehen siner fruende, ob si iz wellen fuegen oder unfuegen.
man solde mich wol strafen, ob ich in nu lester.
offenlich beslafen het der grahardois sin eigen swester:
got, der was sin vater sunder lougen.
dem gab er sich zu kinde, swenn er den pater noster nam fur ougen.
die werden gotes tohter der talfin het geminnet.
nimmer hoher mohter sich gamien, swer daz reht besinnet.
di gotes tohter ist geheizen tugende,
wan si von gote fliuzet. di het er ie gemint in siner jugende.
er was nu mit den sinen ze nurgals erbeizet.
nu liez alrerste schinen sigun, wie si di minne het gereizet
mit staeter liebe gen dem uz graswalde.
do si sich muosten scheiden, do lie sich liebe sehn in manger valde:
hie groze trahne loufen uber liehte wangen,
hie vreude gar verkoufen. jamer, truren wart dar an enpfangen,
sueften, hende winden, lute krachen.
den wehsel treip sigune wol siben tag fur singen und fur lachen
und meisteil all ir vrowen. di kunden niht vermiden
bi solchem jamer schowen, si muosten ouch den selben wehsel liden,
der vreude wandelt in ein truren herte.
ir gespil, di vreude sueze, dafur wart bitter jamer ir geverte.
der junge mit getursten, der fumfe lande herre,
ieglichez einem fursten bevalch er uf sin triwe hoch und verre.
artusen het er iz bevolhen sunder.
sigun und herzelouden und ir kindes vergaz er niht dar under.
artus und sin amie vil gerne sehen wolde,
daz di wandels frie bi in da zu hove wesen solde.
der talfin sprach:< nein, swer ie selde erkande,
der mich hazzen wolde, der schont ir doch an lueten und an lande.>
do sprach der britoneise:< und si, daz ir iht werre,
mit sneller, gaher reise kund iz mir. ich wen, iz si kein herre
hie dishalp mers, er laz sie min geniezen.>
sus waren si gescheiden von artus. nu lat iu niht verdriezen,
wie sich mit mangen leiden hie vier geliebe schieden.
sus wurden si gescheiden sunder tanz mit jamers clagelieden.
ekunat und ouch klauditte diu wise
mit klage wurden funden, daz man sin noch der minne giht zu prise.
als er mit umbevange von ir was urloup nemende,
vrou minne mit ir zange clauditten herze vienc do gar unschemende.
si sprach:< owe der jaemerlichen stunde,
daz dise reise niht geschach, e daz ich diner werden minne enpfunde,
oder sich niht langer sumde mit reise widerbiete,
daz mir di sene gerumde und ich mich diner minne baz geniete!
so wer mir senfter vil din hinne riten:
tusentvalt ein sterben tet mir baz danne ein so langez biten!
du bluome aller manne, wem wiltu mich nu lazen?
min herz in vreuden banne ist mit jamer immer mer verwazen,
biz mine ougen werdent dich an sehende.
du bluome wol gebluemet, nu zeche, daz iz gahens si geschehende!> -
< du vol ein schrin der triwe,> sprach nu der gebluemet,
< ze junk und ouch ze niwe ist des min kunst, daz du von mir geruemet
werdest, als iz doch daz herz erkennet.
ovidius, ob der lebte, din tugent im wer zu prisen unbenennet!
din tugende rich mit sinne, din triwe, din zuht, din ere
hab seld in ir gewinne, daz si sich taegelichen an dir mere
und niht diu selde breche an dir ir pflichte.
biz uf der engel saze leiten si dich mueze wol di richte!>
si sprach:< der even machte heimlich uz adams rippe
und in dar nach erschrachte( er hiez in wider der erde werden sippe
und wil in noch gelich der sunne cleiden),
der mueze dich gesunden mir mit selden senden uz den heiden!>
daz si di munde sparten, durch waz wer ich des iehende?
vor hazze die bewarten, die was man da in manger liebe sehende.
geschach ein kus da? hundertvalt vergolten
dazt umb den wurf der minne, swa man der spilt mit triwen unbescholten.
ob tschinotulander gen sigun des icht vergeze?
di bliden stende vander. ob er di arme gen ir indert meze?
ja, si wurden lieplich her gesweifet.
man sach ir blanken arme in sabinen cleiden schon umb in gereifet.
< owe,> sprach sigune,< wie mir des wortes gebrichet
an miner selden lune, daz der engel von dem grale sprichet:
 elliu grales diet sint die erwelten
selic hie uf erde unde dort zem steten prise die gezelten. 
min selde hie uf erde, die hebet sich leider trage.
got geb, daz si mir werde dort wol widerwegen mit der wage
zuo den hohen koeren wol gesellet,
sit mir so bitter scheiden zem dritten mal von diner vart gevellet!
ein ander wort zem grale der engel hat geschribene.
daz ist mir zallem male mit staete bi, von mir gar unvertribene:
 des grales diet, diu nimmer kan verderben.
daz kunne titurelles muoz immer ware minne mit triwen erben. 
min minne stet zuo dem waren, daz han ich dir erzeiget,
diu din in wankels varen, und hast si offenliche von mir geneiget.
swaz du mir unschulde maht gebieten,
dafur ich, fruent und herre, mich diner edlen minne wolde nieten.> -
< vil herzen liebe, sueze, daz dich diu selde riche
und dir hoch danken mueze der dinen suezen guete wirdicliche!
bedenk daz recht, iz wer uns noch an ere
bi diner vlust der strangen, und ich der rache sunder widerkere.
wol tusentvalten kumber wil ich vil sender liden,
e man mich dester tumber an wirde het, und muest ouch ich vermiden
vil werdicheit, diu wirt mir sus zu teile:
din wirde git mir prisen, so git min pris dir werdicheit zuheile.>
si sprach:< din edliu minne, di hat mich so betoubet.
du pfligst der rehten sinne, daz dir min ja nu furbaz mer geloubet.
du hast wol reht, als mich din witze wiset,
ich wil nu beiten gerne, sit ez uns an wirde hoher priset.>
er sprach:< du wol gereinet vor aller krankeit sinne,
din selicheit mich meinet, din triwe git an prise mir gewinne,
des mich durch reht von got und dir genueget.
des han ich baz gedingen, ist, daz mirz din suezer wille fueget,
als ich dirs immer danke mit dienste werdicliche.
ich sehe gern daz blanke an dinem suezen libe minneriche.
so wirt min tjoste mangem heiden swinde,
swenne ich an di brustel gedenche, an siten snevar und ouch linde.>
si liez ot aber vallen die cleider von dem libe,
di kuesche sunder gallen, zu werdicheit ir und vil mangem wibe.
ein vaele was von teserat der siden,
die hienc si vur di bruene. di wipheit wolt er gerne von ir liden.
si wer iz in unwernde, wan daz si het gelouben,
do er sin was gernde, iz solt in gar von ungeluck berouben.
iz wer anders immer unergangen.
si cleit sich gahens widere. mit armen wart si aber umbevangen.
er sprach:< iz ist unwende, ich muoz von dir scheiden.
den engel dir got sende, der elizabeten gar vor leiden
behuote, diu was cristes werde muome.
als muez er dich behueten an kuesche gar in magtuomlichem ruome!
din lip und din sele bevilhe ich got dem hoesten,
daz er dich raphahele bevelhe, der da kunde wol getroesten
tobiam sinen sun, den er im brahte
uz also manger vreise, do im des lebens nieman zuo gedahte.>
turkeltals dem staeten bevalch er si mit triwen,
dem vrien vor missetaeten. den kund ir scheiden gar mit jamer riwen.
si sprach:< wanne kumstu wider, herre sueze?>
er sprach:< dazt ungemezzen.> da von begunds im sigen uf di fueze.
plumit unde golter er ir do balde legete.
anders nieman wolter des gestaten. werdiclich er pflegete
der werden mit dem lufte und goz ir brunnen
in munt und uf di hende. ir was des lebens da vil nach zerunnen.
er legt si in die schoze mit minniclichem zarte.
do sprach der eren groze:< du wunschelris, du paradises garte,
dar inne tugende blueent nach bernder vruchte,
der allez wiplich kunne geniezen mac an lobes richer zuhte,
du magetlicher ere ein bilde und ein exempel,
der wipheit ganze lere, du tschosianen fruht, die man zem tempel
sach werdiclich gefunfet gen selb fumfte,
daz allez meide waren und dienten vor dem gral mit kuescher zumfte!>
ie mitten sach man tuften sin liehten ougen snelle
gelich des meien luften, die do brahten gedeones velle
der wolle tror, swenn er gesigen solte.
hie gesigt sin menlich triwe: der ougen zeher uf di wat er bolte.
in unkreftigem twalme sach man noch di suezen.
davides clage salme hort man hie den grahardois nu gruezen.
da von gewan ir herz uz noeten schricke.
hie mit wart do verlazen uz vanknusse ir herz und ougen blicke.
ir liplich gedenken erzeigt si mit gebaeren.
ein trutelehtez schrenken bot si mit den handen dem gewaeren.
an ir brust vil minniclich gedrucket
und ab ir rotem munde an sinen munt ir hendel wart gezucket.
dise triwe erwecken kund ein ander triwe
an dem jungen recken. er sprach:< owol der hant, di sus erhiwe
solch pelze ris zu balsem vruht so bernde,
der al di werlt genuezet und al der engel schar ist vreude wernde!
daz bistu, reine jugende, von edeler fruht entsprungen.
din sueze, reine tugende wirt so verr gesaget und gesungen
zelere, daz iz die werlt an selden meret.
din menschliche tugende aller engel schar gen vreuden keret!>
si sprach mit kreften kleine:< mich wil alrerst nu noeten
din edel triwe reine mit dinem lob. diu wil mir jamer loeten
uf herzenleit, daz nimmer wirt gescheiden,
dann ich geleb di stunde, daztu mit vreuden kumst her uz den heiden.
und ist min sorge swaere, daz ist niht ungefuege:
ob iz ein heiden waere, der mit so vil eren pris nu truege,
als din lip in jugende kan erwerben,
ob dem ein vinger swaere, manic tusent wip darumbe solten sterben.
got herre dir behuete dinen lip den zarten
vor der heiden vluete, der danieles pflak in dem wurm garten
und siner gesellen vor dem starken fiure.
sus muez er dich behueten und din geverten!> sprach di rein, gehiure.
zu sigun urloup namen di fursten all geliche.
di fruht des reinen samen bevalch si got mit grozen triwen riche.
si sprach:< nu pflegt dem toufe selde und eren,
daz ir gestet mit triwen ein ander. so chan sich iur selde meren.
min munt mit urloube sprichet durch werdicheit des toufes.
ob ieman haz nu richet,( des pris wirt veil getragen swaches koufes)
e daz ir wider toufes erden rueret,
zespotte der sarrazine wurd unser kristentuom unwert gefueret.>
do sprach kailete:< vil reine niftel mine,>
wan er ie tugende hete,< wir sullen di witzerichen lere dine
vil gerne zuo dem herzen nahe binden.
durch werdicheit des toufes sol man uns an ganzen triwen vinden.>
diu guotes willen riche mit herzen und mit munde,
in got vil minnicliche si mangen suezen segen senden kunde
dem grahardois und allen sinen geverten.
si weste wol furware, si muesten nieten arbeit sich der herten.
sigune selde wegende was disen her gesellen.
si waren des nu pflegende, daz si langer wolden niht entwellen,
und wurden uf der verte wol zerate,
wie si varen wolten uber se. daz wer gewesen zu spate.
an der habe ze marsilje vant er mangerhande.
niht gen sibilje wolt er durch den wirt von dem lande,
wan in der maze kunde wol genuogen.
des pflegent noch di richen an bescheidenheit und mit der zuht di kluogen.
kiele, starke, niwe, koken, tragemunden
und marner getriwe, die si wol fuerten uf des wazzers unden,
wan si der kunste waren wol bejaeret.
des warn die ubervarnden an vreuden solcher hofnung unervaeret.
ir segel, mastboum, anker, seil, ruoder unde riemen,
was der deheinez kranker danne ot guot? daz sold da sehen niemen.
sus het iz allz der junge vor berihtet.
sin fursten nam, der groze, wart an keiner wirde nie vernihtet.
sin sper, sin wapen gruene, durantzen und drakune,
daz fuorte dar der kuene, und doch niht staete gar in einer lune.
er wolte mangem babilon zevreisen
den tiuren anker fueren, daz si gedehten gamuretes reisen.
an schilt und an baniere fuort anker der gehiure,
als gamuret der fiere si het gefuert zu manger aventiure,
da sin pris gen manheit wart gemezzen.
daz wapen wit erkennet was, des kunde nieman wol vergezzen
der menlichen taete, di gamuret geworben
uf anger und uf saete het, an werdicheit vil unverdorben.
ob ditz nu hie dem talfin koem zu guote?
des laze wir got walten, der het in unz her wol in siner huote.
do gar mit schrift volendet wart al ir schifladunge,
di marnaer, unerwendet mit snelheit mente si der wint von sprunge,
die segel hoch gespannen gen den luften.
der richen soldimente vreuten sich di marnaer hie mit guften.
ob daz icht lange werte, die vreud und di gaudine?
uz ir vreuden swerte ein lucke brach, so daz si groze pine
erkunneten. anders git uns niht zulone
di werlt wan huete suoze und morgen gar in einem suren done.
die marnaer wurden sehende daz all ir vreude schrahte.
da bi si waren spehende ungewiters zeichen manger slahte:
di olfentier da walgten unde schozzen,
der luft und ouch di wolken mit trueb vil gar da wurden undergozzen.
< oyme!> si riefen alle. man lie die segel nidere.
di wende gen wazzers valle man spengte wol. si liefen her und widere
und riefen:< malevant! altut est morte!>
schrawaz, pilwiz wart nie so snel so des mastboumes ende und orte.
sus gab in niht gar lange vrou saelde guot geleite
sunder sorgen twange. si komen sus darnach in groz arbeite
von sturmweter, wint und schoz der blicke,
sam wac und luft zu fiwer worden wer. daz gab in mange schricke.
darnach mit donerkrache der slac wart ungehiure,
sam do ein wilder trache uz dem hals di flamme git mit fiure,
und lie sich uf den wak mit breiten funken
und clebte dar uf di lenge, biz daz der wac mit fiur begunde sunken.
man sach die unde stozen, sam berge tobende sluegen,
ich mein di hohen, grozen, und ein ander nimmer slac vertruegen.
als ie der kiel erhoehet wart mit unde,
so liez er sich dann nidere, als ob er schiezen wolde in abgrunde.
ein tak, ein naht durchmezzen unz an den andern morgen
pflagen unvergezzen dise ritter uberkraft mit sorgen,
so daz vil manger todes was bekornde.
di marner waren jehende, si wurden nie so groze not urbornde.
ez stuont niht an ir regele, ob iz ie me geschehe.
ir ruoder und ir segele und ander ir gereite lac vil smehe.
weren di kiel mit isen niht gebunden
nach des talfins lere, ir wer deheiner nimmer lebndic funden.
do si alsus verzagende waren an dem lebene,
si wurden von in jagende vil gar daz doch daz leben hat zegebene:
wazzer, win und da zuo all ir spisen.
swie si halt nu gewerben, si wurben do vil reht alsam di wisen.
nu muosten si zu lande. dar heten si niht verre.
der noclier daz bekande. vroelich began er schrien:< alaterre!>
dar begunden si mit vreuden gahen.
di vreude lac zevluste, si muosten schaden fur gewin enpfahen.
zazamanc daz riche hiez vil kronebaere.
do gehorte der manliche, daz iz daz selbe zazamanc nu were,
daz gamuret mit strite het erloeset.
< ob si mich dann erkanden, so heten sich diu mer alrest geboeset!
ob si mich hazzen wellen, daz wil ich e versuochen.
ich sol etslichen vellen, ob min gelucke fur baz wil geruochen.
sol aber ich geluckes ende enpfahen,
daz muoz ich sin der nemende, swie daz ich wold uf rache furbaz gahen.>
gen patelamunde was ir ane chere.
wa ir anker funde habnden grunt? des gab er in do lere:
< von der stat wol eine mile cleine,
biz wir vernemen di mere, wie iz diu swartziu diet gen uns da meine.>
die moren all geliche wurden also jehende,
do si den anker riche waren in so liehter varwe sehende:
< wir haben unsern goten vil zebieten
der uber grozen eren, daz wir uns nu der rache sullen nieten
umb unser werden vrowen. diu was ein kron der tugende,
die gamuret verhowen mit tode hat in vreude gernder jugende,
und lie si und ir kint verweist kebsliche.
ir solt in siner varwe geniezen lan, die er im treit so geliche.
aller gote hulde sol er sin verbannen,
swer dise groze schulde niht richet an den ungetriwen mannen!>
der urteil volge warens alle gebende,
der do den anker fuorte, der solte nimmer von in komen lebende.
nu was tschahtelakonte und al di hohen richen
uber di wilden monte, alda si mit urliug vil krefticlichen
bestuont killicrates, ein kunic maere
von centrion, der kuene. da was der groz gemuote kronebaere.
azagouc des landes wolt er sich underwinden.
ob er darumb icht pfandes sit lieze? di mere moht man ouch ervinden:
bestet diu gamuretes fruht bi lebene
und der edelen belakanen, er beginnet mit manheit gelt ze gebene.
razalic der clare het sich do underwunden
der vruht in aller vare. man het niht sin gelichen veile funden.
daz kint was vaterhalp und muoter weise.
so merket fremde sippe, durch di da razalic bestuont di vreise:
dem kunig isenharten was razalic gemage
mit grozer liebe zarten, daz er nu den lip hie fuort in wage
durch daz kint, daz isenhart so starke
minte, belakanen, biz in durch si besloz des todes arke.
und het si doch besezzen durch haz mit heres krefte.
sit pflak der helt vermezzen nach isenhart so grozer liebschefte:
swaz isenhart mit liebe truoc in sinne,
durch di selben liebe wolt er dem tragen furbaz sunder minne.
dar an so krefticliche geviel der muotes veste,
daz er vreuden riche wart da von, als er mit warheit weste
iht, dem isenhart truec holde minne
di wile, daz er lebete. daz nam im razalic ze vreuden gewinne.
wa von des ungelouben pflegnt so vil der heiden,
an wisheit gar di touben, doch kunste rich? daz ist gar underscheiden.
kan ieman kunste ane der wisheit sinne?
ja, behendicheit ist wunder, und kunnen beide affen und effinne.
von gewonheit lere tuont hunt behendicliche
und ander kunder mere. ein vogel ret etwenne der duetsch geliche.
da bi verstet di kunst der heidenschefte:
di kunnen aller kunste hort und sint da bi an aller witze krefte.
hoch ob aller kunste mueze wir di wisen
mit gotlicher vernunste uber die liste und liste macher prisen.
di wisen sint got ewiclich an sehende.
swer dirre wisheit vaelet, dem ist man hie und dort niht wisheit jehende.
razalic der more, der minnete vremde minne.
ob er des wer ein tore, so tet erz doch in triwelichem sinne.
wer im di ware minne zu rehte benennet,
sinem herzen wol bescheiden wer si niht beliben unerkennet.
razalic sin triwe ze dirre minne brahte,
swenner mit herzen riwe an sinen herzen lieben mak gedahte
und im zu liebe minnete sine minne,
wan er belakanen zu liebe erkos vor aller vreuden gewinne.
des minnet er belakane, fur daz der von anschowe
si liez der vreuden ane. daz er niht hiez ir herre und si sin vrowe,
der mangel siner minn ir gap den ende.
razalic dem kinde do minne tragen wolde sunder wende.
durch daz er azagouche was mit wer der werende
vor vridebrandes rouche, wan ir was vil, di des do waren gernde,
killikrates und di im helfe gunden.
des wart beidenthalben vil gesehen der toten und der wunden.
wie razalic gewurbe in azagouc dem lande
und wer an pris verdurbe? razalic gen werdicheit man nande,
also daz er den sik erranc mit eren.
nu sol di aventuere aber gen ir herren widerkeren.
daz ist der talfialte, der hie mit noeten ringet,
daz er in siner gewalte niht het, daz einem ougen wazzer bringet
von koste. tusent ritter und ir gesinde
und dazuo di von zazamanc uf sinen schaden bereiten sich geswinde.
etslich der selben waren der zuht also bescheiden.
< wir sullen sin niht varen>, jach ir vil,< im kan vil lihte leiden,
daz er uns hat so hoher wird entsetzet,
ob er sin kint nu wil gesehen und schaffen, daz wir werden ein teil ergetzet.>
des wart da niht vereinet, si wolden mit im striten.
die da warn gereinet mit touf, di wolten ouch niht langer biten
und begunden sich movieren uf di terre.
der den anker fuorte, dem widerbot niht ein, wan manic herre.
swie so die besten waren gen azagouc dem riche,
doch sach man dise gebaren unverzagten helden gar geliche.
ein sprach geboten was zu patelamunde,
durch daz si bi ein ander weren ungesundert bi der stunde.
owe der ungelabten von ezzen und von tranke!
den dritten tak si habten gelebet leider an der koste kranke
uf dem wage an der sturmvreise.
richaude und sigune, got hoere iur gebet hie uf der reise!
ez stuond in wol zesorgen, doch waren si vermezzen.
ir zagheit was verborgen und ouch ir truren, als ob si heten besezzen
daz paradise von der hell abgrunde.
ir muot gelichte sich lewen, daz si nu vri uz vreise waren der unde.
si sprachen:< wer sol truren, sit uns got hat enbunden?
daz sueze nach dem suren habe wir hie volliclichen funden.>
manheit vreut sich ie der ellens riche,
di vreise der wilden unde was den zagen und den helden geliche.
patelamunt erschellet wart mit mangem schalle,
e daz die schar gesellet sich rottierten uz besunder alle.
der kuenen slingere vil und patelirre
zogeten vor der ritterschaft daz mer zu berg. ir was ein breite virre.
turkopel, sariande, ir wer was manger slahte.
wie man ir zal erkande? ir was zu vil, man lie si uz der ahte.
dar nach die ritterschaft, vil lieht geserwet,
gelich des meien bluede, und was ir vel alnach der hell geverwet.
des dankten ir amien, die ouch niht verre luhten,
vor clarheit gar di vrien. die getouften her gen in nu duhten,
der himel kinde, pfleg des himels herre.
der krie was< anschowe>. daz wart den helle varwen gar ein werre,
die heten sit der stunde kein ander herezeichen,
wan daz gamuret in kunde an dem prieve, den er wolte sleichen
der kunigin in ir buetel gar verholne,
ir kint wer von anschowe, wer iz von mannes mal niht daz verstolne.
do si nu des beraten wurden an dem kinde,
als ie di man da haten, do wart ir opfer groz, ir krie swinde:
< anschowe>, riefens,< herre von anschowe!
er wirt ein walt swende! des git im lon noch manic werde vrowe.>
nu die getouften schriten< anschowe> sam di moren.
des nam zebeiden siten michel wunder, wer da wart zetoren.
daz wurden die des toufes niht bekanden:
di swarzen gar durchbrachen hurticlich nach criste di genanden
dar und aber widere. iz gieng in an di rere.
si valten mangen nidere, do was gen in der ungetouften mere.
da von wart manic werlich koberunge,
als ofte si si zefuorten. lat hoeren, waz tet hie der clare, junge?
der hete von irlanden gesellet im morholden.
vil chrefticlich zetranden si manic tropel, die vil jamers dolden.
des wart unrat, ich mein, den swarzen vrowen.
vrou selde pfleg der claren, daz di beliben an vreuden unverhowen!
daz wunschen mit dem segene mac leider niht beliben.
getoufter bluotes regene zevreuden vluste viel getouften wiben.
dar an so wart in jamers groz gewinne.
der kouf was ie vil smehe, und pfliget nieman me dann werde minne.
und wer der werden minne diu liebe so niht gepflihtet,
iz wurde nach minem sinne ir werdicheit an prise vil vernihtet,
sit si nu disen kouf so dicke wirbet,
der jamer git di lenge und an hohen vreuden gar verdirbet.
vil sueze, werde sigune, der chouf sol dir noch verren.
des helfe dir fortune mit des gewalt, desd engel jehent zeherren!
geschiht iz dinem herzen noch zu liden
an tschinotulander, du mohtst e dich in tusent stuck lan sniden!
ich han alhie gebaget mit minne durch ir koufen,
daz si des niht betraget, si kunn vil sele von dem libe sloufen.
belibents aber samt, daz ist mit riwen.
schamt iuch des, vrou minne, ir sit im zalt, daz ir noch pflegt untriwen!
swaz ir der hohen eren zu pflihte habt der liebe,
die kan unminne verkeren. di slichet uf iwer spor gelich dem diebe,
biz daz iu lieb ein ere hat erworben,
ir sit von der unminne wol zehenvalt an eren e verdorben!
noch mein ich iuch, vrou minne: ir gebt etslichem ere
an manlichem sinne, daz er sich durch iuch des vlizet mere
dann durch kunige dro und golt der kriechen.
ir heilet und verwundet, ir machet siech gesunt, gesunde siechen.
iwer wehsel get niht staete uf ein muntzeisen.
ir wurget hie mit graete, dawider kunnet ir mange sueze wisen.
da von sol ich mich kriegs gen iu gelouben:
iz wer iu sunder ere, der iwer suez vergebene wolte rouben.
nu tuot ir einz, vrou minne: swer hie manlichen werbe
mit ellenthaftem sinne, daz der doch iwernthalben nicht verderbe!
tuot ir daz, ich laz iuch bi den eren,
wan ane got aleine kunnet ir ob allen dingen wirde meren.
daz ich michs underwinde, des bin ich unversinnet.
iz entohte einem kinde, sit iwerm kriege uf erde niht entrinnet
und iwer gewalt so witen ist gemezzen.
ich wil zehulden singen, vrou minn, ich han mich ser gen iu vergezzen,
sit ir mit meisterschefte sit ob allen dingen,
so teilet iwer chrefte den kristen hie, so daz in muez gelingen
durch willen heilicheit der heren toufe.
ich man iuch des, vrou minne, daz iwer pris da lig zem hoehsten koufe,
wan si den hoehsten minnent mit kraft des rehten gelouben,
vil chlein sich des versinnent. die swarzen sint der waren minn di touben
und sint werlicher minne halt ungelicher.
ich waen ouch des, vrou minne, iwer kraft geste der werden schar billicher.
ob si des icht vergeze an disen claren, vrechen?
sam lewen hunger reze kunden si der heiden schar durchbrechen.
man sach da funken vil uz helmen vliegen
und scherben von den schilten. zu beider sit was hurticlichez kriegen.
der tot mit snellem vlucke ein werk het do bestanden
mit lebens gahem zucke. des hulfen di getouften mit ir handen.
sin wert gab er etslichem dran zu lone.
der lon dem niht gelichet, den grahardois da fuorte mit schrift der krone.
der het sich nu gezwelvet mit sinen wapencleiden,
mit helden uz geschelvet unz uf den kern, diu schal hin dan gescheiden.
daz was geschehn, e si daz mer an sehen,
unde lobten im mit staete, daz si di babilone wolten smehen.
sus het er sich gesellet mit recken den erwelten.
gen richeit hoch gezellet warn di helm an prise der hoch gezelten,
die im siner eren helfen kunden,
als ims der baruk sande. er het in allen werdiu houbet funden.
er selbe fuort den einen von tigris dem golde,
an richeit nicht den cleinen. den anker zuo der kron er fueren wolde
zu dienst sigunen und gamuret ze rache.
swenn er die zwei bedahte, so seit er mangem todes mat mit schache.
iter von kahevieze was sin geselle, der ander,
gen vinden widerdrieze. der richen helme einen uf houbet bander.
kailet von spangen fuort den dritten,
den vierden gebt morholde, den funften ekunat, amise clauditten.
der kunic von navarren und der uz frankriche,
dem toren und dem narren vuoren dise zwen gar ungeliche,
sit si wol der aller hoehsten waren,
di uf erde lebten. des kundens zallen ziten wol gebaren.
uf sne, uf gras, uf melme vil ritterlich si wurben.
richeit der tiuren helme ir zwen an wirde niht mit in verdurben.
si kunden si zu werdem prise fueren
und mit ir scharfen ecken den vinden swarze vel durch isen rueren.
dem schotten gebt den ahten, den niunden leheline.
di kunden wol betrahten mit ritterlicher tat di sweren pine
in allen, die gen in mit hazze lebten.
borgen wart da smehe, daz gelt si al gereit da von in gebten.
noch sint der helme drie. wer di selben fuorte?
daz taten helde vrie vor wandel, daz ir herze nie geruorte
alsolcher muot, der zageheit ie geriete.
si kunden baz geraten menlich wer mit slages widerbiete.
den stolzen huttigeren habt iu fur den einen.
der kunde wirde meren, swa man vinde hazlich solte meinen.
hardiez der ander mit dem halben grifen,
der lie gen kaileten al sin hazzen williclich nu slifen
durch pflicht geselleschefte, wan er was ie geturste.
der dritte genoz vil chrefte, der wart ouch nu der zwelfte und was ein furste,
kingrimursel, lantgrave uz tschampfenzune,
und was ie der gesigende. des half im menlich ellen und fortune.
harnasch gar di vesten da zuo den helmen horten
und zwelf ors di besten, dar uf si vil manic tropel storten.
von der puneize kunde sich niht enthalten
dann vliehen oder striten. der zweier muosten si des einen walten.
di andern sich niht sumden, si kunden an si dringen.
di in da straze rumden, di horten nach in ruof und swert erklingen.
zehoufen lac etwa da vil der heiden,
zetepich orse fuezen sach man si daz velt da witen cleiden.
man vant ot si da heime. des waren si di raezen.
mit manger tjoste sweime kundens sich den kristen widersaezen.
swert, bogen, lantzen, hatschen unde kuelen
butens den getouften, biz daz ir vil truoc wunden oder buelen.
von stoze, hurte, schalle schilt und helm erklungen
zu mangem notstalle. die zwelfe si do hurticlichen drungen
unz an di zit, daz si begund verdriezen
der wer uber al, di moren. si kunden mit den slingen oder schiezen.
iedoch begunden koberen die hoehsten sich der more
und den getouften oberen an einer sit, e daz iz kom ze hore
den zwelfen. dar zehelfe si do kerten.
di sarrazin do wichen, di niht der toten schar da gerne merten.
hin vloch vil manic gesunder gen der werden veste.
den jagte lihte ein wunder. si ergahten si mit strites uberleste.
di hohen, werden buten do fianze.
di wolte niht versprechen der da fuorte den anker ob dem kranze.
do wurden swarze hende den wizen in gevalden.
si wolten sunder wende allez sin gebot vil gerne halden,
swie er si lazen hete doch mit riwen.
von kinde und von vrowen sagtens im diu maer mit clagenden triwen.
er seit in, gamurete wer leider niht der lebende.
si jahen, daz er hete sin gemach:< wir sin iu immer gebende
dienste, der ir sit vil hoch gepriset.
solt ir uns missetrowen, so were wir von eren gar gewiset!>
sit elliu diet was jehende ir antlutz gelicher bilde,
sins neven tot an sehende und sigun het im gemachet wilde
kintliche blicke, und hete varwe quecke.
des moht sich dester cleiner entsagen hie der kintliche recke.
des krieges wart er ane, wanz geloubten niht di heiden.
do liez ers in dem wane. si jahen, iz kunde muelich tot gescheiden
von im sin lebn, er hete gotlich ere.
si buten sich zu fuezen und baten in helfe umb al ir kumber sere.
des wart gelacht unmazen von kristen zallen siten,
doch wolten si niht lazen, si muesten in di stat da mit in riten.
swie er in het gevellet mangen toten,
der talfin wol bekande, daz si an triwen waren unverschroten.
patelamunt diu wite was luete und koste riche.
daz si gen im ze strite komen warn, daz klagten si geliche.
doch mohtens vor ir triwe niht vermiden,
so lank ir werden vrowen der tot nach siner minne kund versniden.
< ich clag iz ouch vil verre dem, ders alles waltet>,
so sprach der kristen herre.< sich het diu not an mir gezehenvaltet.
nu ist hie hundert valtic oder mere.>
di tunkelvarwen jahen:< herre, wir sin, die clagent mange sere.>
beidenthalben clagende si waren durch jamers triwe.
dannoch was nieman sagende zu rehte, wie sich stalten al ir riwe,
so daz si niht enwesten an ein ende,
wer weren die amien, di durch clage winden solden hende.
er vragte nach dem kinde, wie gerne er daz sehe!
siner varwe underbinde vorhten si, daz iz in duhte smehe.
si jahen:< razalic hat iz in huote.>
do sach man sine ougen trueb und naz mit wazzer richem vluote,
diu kuele nach der hitze und nach der muede raste.
der grahardois mit witze clagt in allen sinen kumber vaste.
si dahten, wie si in der not ergatzten.
in und al di sine ze richer kost si reiniclich gesatzten.
iedoch so sprach der wise, der ding ein ahte wegende:
< ein cleine guoter spise sulle wir des ersten sin di pflegende,
unz sich der lip getemper und enpfinde.>
dirre zuhte walten hiez er kunden uber allz gesinde.
des waren ouch die heiden selbe wol bedaehte.
si kunden in bescheiden gahens pitemansier, daz in braehte
crefte vil und aber furbaz mere.
vintschaft manig erstritent, dis erstriten wirtschaft, guot und ere.
do an dem andern morgen mit schaden wart gewisset,
mit jamer unverborgen, wes der tot da hete niht vermisset,
die getouften hiez man cristenlichen
bestaten zuo der erden. daz geschach mit richeit ordenlichen.
gewihter fursten aehte waren mit in varnde,
wan kuniclich geslehte sol iz deheine wise niht sin sparnde.
die wihten einen gruenen anger breiten.
di heiden in zu eren eine mure schone drumbe leiten.
wie vil nu der gehiure hie vlos der reinen kristen,
daz hilt di aventiure. durch grozer eren kumft sol man iz vristen,
die er von dem baruc sol enpfahen.
ob sin gelucke waltet biz dar? daz ist vil lihte noch unnahen!
swes die heiden pflagen nach ir secten orden
mit den, di da belagen, daz laz ich sin. si waren inne worden,
daz ie wol zehen warn an einen getouften.
der kouf wac ungeliche, iedoch daz ir deweder wol da kouften,
und doch nach ungevalle, so nem ich ie daz eine.
des vierden morgens alle di kristen warn zu kreften komen gemeine,
ane die da hiezen noch die wunden.
den waren von meisterschefte guot erzenie manger leie funden.
der von graswalde mante si der fiantze.
der junge und der alde jahen do, daz si vil gerne ganze
leisten allez, des er wer begernde.
er sprach:< so sit dem kinde wol mit staeten triwen bi lank wernde,
und daz diu schif beraten werdent mit geraete.>
all ir gote si baten, daz sin selde wer mit lenge staete,
daz er dem kinde gunst mit willen truege.
ob er der lande walten wold, daz duhte si all ein dink gefuege.
er sprach:< diu behaltet dem kinde mit solchen triwen riche,
daz iuch vrou selde vinde mit wirde in hohen eren staeticliche.
und lat uech siner jugende nicht verdriezen.
er ist von solcher triw erborn, daz ir der fruht an selden mugt geniezen.>
war sin wille waere sich dirre verte nieten?
si fragten in der maere durch daz, daz si diu schif danach berieten.
er sprach:< ich wil ze marroch in die terre
zem kunige ackerine.> si jahen:< dar sint wilde wege verre.>
wie man di schif beruste? daz wart zu vlize vereinet.
di luete ir beider vluste, di wurden beidenthalben vil beweinet.
daz wart mit triwen richer suon verendet:
ir sicherheit, di staete, beleip an hohen eren ungepfendet.
sin danken, daz wart sueze. er wil sich dannen scheiden.
< daz iwer walten mueze geluckes vil!> des wunscht er all den heiden
und gar di zwelf gesellen sunderlinge.
sin anevanc so swere wart verwandelt in ein scheiden ringe.
marner die gelerten, uf der wazzer verte
ostert si nu kerten bi dem lande nahen durch di herte,
der si vorhte heten uf der reise.
so lanc si nie befunden, daz in ie wurde kunt alsolche vreise.
si waren an der terre, di da niht toufes waldet,
und muosten iedoch verre. wie sich daz mer mit underbunde spaldet,
daz ist den kunt, die da des sewes kunde
habent. dar uber varnde vil mange sint, den man iz git fur sunde.
ob tschinotulander da mit iht sunde bueze?
der triwen vil bekander. sin triwe vil manger triwen ubersueze
was. diu het in dirre vart betwungen.
sol triw und minne helfen, so muoz ouch nu gelingen hie dem jungen.
doch uf des wages breite si kerten durch di slihte.
sturmes arebeite die marnaer aber pruoften mit gesichte,
swa si der erde gen zehen raste enparen.
so wart nie vreise groezer, danne di ir da mit sturme kunde varen.
des namen guote merke di wisen marnaere.
von kunste hoch mit sterke begundens ahten mangerhande maere
und kerten doch ie mitten gen dem lande.
swenn si dem naher waren dann zehen rast, zu hant man vreise erkande
von der sterne loufe. der kunste meister drie
do waren in richem koufe, die alle waren geleret in arabie.
di begunden lesen und all ir kunst versuochen
mit speren zirkel schiben. durch wunder wolten si der arbeit ruochen.
von dem salomander si dise vreise clageten.
tschinotulander des wunder nam, do si di mer im sageten.
er widertreip von kunst di wol gelerten.
mit zuhticlicher witze iz im di meister listiclich bewerten.
er hiez sich mit dem schilte fueren uf die verre.
vil gahens in bevilte der sturm vreise. wider gen der terre
strebten di da gerne lebten langer.
der talfin iz noch dolnde wer gewesen, der was gen vreis ie zanger.
er wolde sichz gar ervarnde sin mit underscheide:
sunder schilt der varnde wart er aber uf di wazzer weide.
si fuorten in di virre und die lenge.
si waren gar di frien von noeten, die si vor da heten strenge.
er wolt iz mer versuochen mit dem salomander:
di segel von starken tuochen brachen gar. daz er do suocht, daz vander.
iedoch versuocht erz biz zem dritten male.
owe des, sigune, din herze mohte nu wol dulden quale!
ob iz ir herz erkande, di not, di im nu nahet?
den si da von ir sande, sin vrecher muot het sich ze ser vergahet.
wa hin, vrou aventiur, den wec so ruhen?
als ich ie zu vreuden gedenke, so kunnet ir uns von vreuden duhen.
owe, ich sold erwinden der kumftigen sorgen!
min herze jamers vinden belibet vri, swenn iz im wirt vorborgen.
durch daz so wil ich dise not verswigen,
daz uns di aventiure an hohem muot so dick lat nider sigen.
dis aventiur unsueze durch einen fursten milde
ich noch furbaz grueze. war tschinotulander mit dem schilde
kom, des wil er mich besunder mieten.
koem er von disen noeten, man solte ouch im von rechte wirde bieten.
die hohen wirde niemen mit senfte mac erwerben.
man sol den erhel riemen sniden dem, der swache wil verderben.
und swer daz sure lidet durch di sueze
in eregernder jugende, des han ich reht, biut ich dem werde grueze.
diz her und wider zocken mit dem salomander
geschach uf einem koken durch versuochen tschinotulander.
do er zem dritten mal des wages wilde
di warheit het versuochet, im widerfuor, des mangen nu bevilde.
des sturmweters noete wart nie als ungehiure.
der luft in ganzer roete was und ouch der wac so gar mit fiure.
wer sin geloub so veste niht mit segene,
und wer der koke isnyn, er wer verbrunnen von des fiures regene.
die meister wider wolten sich werfen gen dem lande.
widerstoz si dolden von einem winde groz von occidande.
defuge, delonge der wint was eben dicke.
ob ichz iu sag ze duete, so git iz iu vil lihte sorgen schricke.
si warf der wint di virre in einer kurzen wile.
di marner wurden irre, wa si waeren, wie manich hundert mile
si zem nehsten lande mohten reichen.
si westen nicht der mere, ob si genesen dann von grozen zeichen.
ez gienc in an die neige, si waren vreuden ane.
ir meisterliche zeige mit der nadel gen dem tremontane
was verlorn. den grahardois si hiezen,
daz er den schilt mit alle hin wurf, ob in nicht lebens kunde verdriezen.
nu daht der manheit riche an sigunen wirde:
tet ich so zaegeliche, so wolt ich nimmer me deheine girde
gewinnen, daz ich solt ir minne erwerben.
got habs in selden huote und pfleg ouch min! ich wil e sust ersterben.
sin muot sich des vereinde mit worten underscheide.
do er iz also meinde, den marnaeren was von herzen leide
und bedahten sich mit mangen listen,
wie si so gewurben, daz si ir leben langer mohten vristen.
so iz ie lanc und lenger niht erwinden wolde,
ie strenger und ie strenger der grahardois verstuont sich, daz er solte
des libes hueten vor der diet so wilde.
alles sins gesindes het er bi im niht ein einic bilde.
er was ot in der gaehe alein daruf geloufen.
owe, ist iz icht nehe, daz er sin leben sol alhie verchoufen?
des was der wilden diet vil wol zu muote.
die fridebrandes kamerer uf dem koken waren mit grozem guote.
di luet warn ab gegangen, do tschinotulander
buozte den gelangen und er versuochte umb den salomander.
wan di kameraer und solch gesinde,
di lagen sam die toten, di nie gewunnen lebelich enpfinde.
harnasch unde swerte lac da michel wunder.
nu dahte der geherte: solt ich min wapen hie gen disem kunder,
daz reine, tragen von so edeler arte?
ich han mich niht zesumen! ein swert gevie vor falsche der bewarte.
den schilt mit richeit tiure truoc er vor der bruste.
der povel ungehiure gen im lief uf sines libes vluste,
mit dem si wolden erzenie koufen
ir aller lebnes lenge. man sach si gen dem grahardois hie loufen,
wol vierzic oder mere. verwapent warens alle.
ob er die icht verkere an gesunde? nein, in meit falscheit galle.
er dahte: si habent reht, ich wil si toeten
muotwillec, ane schulde. daz bedaht der helt in sinen noeten.
ein vorht vor aller schuetze was dirre schur mit plitzen.
vil manic tusent kruetze wart gemachet da. iz kunden switzen
di marnaer, swie si doch grozer vreise
gewon von kinde waren uf manger starken, herten wazzer reise.
den grahardois besweren nie dise vreise kunde,
wan er di seldeberen in gedanken hete zaller stunde
und sin wille was gen rache staete.
so merket, ob sin herze mit solchen noeten icht zetuone haete.
er muost si tragen nahen an einer stat vil enge,
di doch niht moht umbevahen manic hundert mile, ir breite noch ir lenge:
ze kanfoleis mint er sigunen, die claren,
so was zu babilone der, des er mit hazze wolde varen.
ungelich und ungelegene so waren dise pine.
diu manheit disem degene riet also: ob ich di knehte mine
sluege, di mir dienstes waren pflichte?
bin aber ich mich ergebende, so sten ich immer in zagen angesichte.
hie streit sin menlich ere und sin triwe mit ein ander.
da mit so drungen sere di vierzic dar gein tschinotulander.
si sluogen all uf in mit grozer krefte.
zescherme kunder bieten den schilt vur sich vil wol ze meisterschefte.
swie man mich sicht den blozen, daht im diu wirde sine,
ich tet in schaden grozen. versumt ich mich in der einvalte mine,
daz wer sigunen ein leit vor allem leide.
durch si und mich behueten sol ich vor dirre noete wol uns beide.
behendicheit di richen sint si vor aller diete.
wol genendiclichen gebent si mit hazze widerbiete. -
gar all sin pris het sich versumet nahe.
ich rat, daz wunden kleine und arme vind ot nieman gar versmahe!
mit vorgedahten dingen was er zallen ziten,
lie sich niht hinder dringen. si sluogen uf in mit kraft al sunder biten.
er treip si hinder sich mit slegen swere.
swen er beruort den vollen, der was da bi den lebnden ungewaere.
er dahte: wil ich borgen der diet als unbescheiden,
daz kumt mir zallen sorgen. doch nam er niht daz swert zen henden beiden.
iz wag sin wag noch niht mit uberlaste.
er sluoc mit einer hende, daz sich di wirte ergaben gar dem gaste.
ir witze daz bekande, daz si daz weger teten:
< got hilfet uns liht zelande, sus wir lebens niht gedingen heten.
wer unser tusent gen sin eines hende,
die muesten sterben liden. sus wirt uns liht etwenne trurens ende.
sins libes, des vil werden, ist er sich ouch bewegende.>
zegote si des begerden, daz er mit siner kraft ir were pflegende.
swiez in ergieng, si wolten triwen pflihte
im leisten uf der verte, si fueren halt di krumbe oder slichte.
do ditz alsus gewerte dri tage zuo den nehten,
der ir zu lebne gerte, der moht ouch in mit siner chrefte mehten
gehelfen wol, ob halt noch groezer were
ir not, di uber groze, die von ir groez ist gar unsagebaere.
der sturm wold erwinden. si lobten got vil verre.
der salomander enpfinden begunde, daz er nahte siner terre.
ir herz in hohen vreuden wart gemeiet,
do si daz lant erkanden. do wart ir not wol zehenvalt gezweiet.
den grahardois ir wuefen nam do michel wunder
und ir clageruefen. si sprachen:< herre, der tivel und allez sin kunder
ist hie zehus me dann zer helle grunde:
 maledic alterre , so heizet hie diz lant der argen hunde.
di verfluochten gaylotten uf dem se sint varnde.
wir sagen sunder spotten: nieman ist daz leben vor in sparnde.
wir weren in lebende komen nie so nahen,
wan des weters vreise uns half, daz si des koken niht ensahen.
uns dunket wol daz beste, wir varen di alten reise.
daz sturm weter veste nert uns doch etwilanc vor todes vreise.
hie si wir todes pfant gar an gedingen.
waz, ob uns got, der herre, aber wil etwa zu lande bringen?>
er sprach:< dem gotes zorne mug wir niht entrinnen.
si wir gen im di vlorne, kein vluht kan uns nimmer vrid gewinnen.
und wil uns aber got sin helfe senden,
ob wir versunken weren ans meres grunt, di not kund er uns wenden.
durch daz sol nieman miden, der man tuo ie daz beste!
fluht muoz schame liden. ist uf dem koken indert ein harnasch veste,
ir knehte frum? nu helfet mir daz suochen
und sit di unverzagenden. got, der sol uns helfe wol beruochen!>
des freuten sich di quecken. in harnasch fridebrandes
wapenden si den recken. iz wer wol wert vil hoher gulte pfandes.
< herre, wapent iuch an dirre zite,
fur daz si uns erblickent! si gebent uns deheiner slahte bite.
di selben argen hunde, ir vil und wol di meisten,
an des meres grunde varent si gelich den boesen geisten
und wider dan. si sint roup und mort giten.
iz ist ouch nieman lebende, der in uf dem wazzer kunne gestriten.
swer sich vor in niht hueten kan, daz sint di veigen.
mit arge, niht mit gueten kunnens mortlich liste vil erzeigen:
si durchborent ein schif dieplich helnde,
unz iz beginnet sinken, und lebent sus durch roub, den lueten stelnde.>
er sprach:< so lat den koken hin zuo dem stade slichen,
daz iuch di goukeltocken iht ertrenken also gar mortlichen,
und helfet mit der barken mir zer erden.
het ich nu gunst des hoehsten, so moht etlichem da wol schade werden.>
si volgten siner lere mit guoter sinne stiure.
di knappen in trosten sere, daz swert, daz wer als edel unde als tiure,
daz er brechens het deheine vorhte.
iz was unmazen liep der hant, di libes mangen helt da mit entworchte.
niulich ze kornvale den schotten al ir ere
siner liehten ecke male erstreit ab einem kunig muotes here,
des kraft ie was gen sehsen uberleste.
sin ecke durch helme herte mit bluot erleschten liehter funken gleste,
biz daz er siges jehende was da fridebranden.
swer den kampf was sehende, di jahen, daz si nie in allen landen
gesehen noch gehorten sagen maere,
daz von zwein kronebaeren kunigen ie solich strit vernomen were.
si liezen niht beliben durch sagebaere wunder,
si hiezen alle schriben den strit ieclicher in sin lant besunder
an sin gehugde buoch, wan si des jahen,
daz iz unglouplich waere von allen, di iz horten oder sahen.
wie daz swert hernande wart, dem ellens richen,
wie der von fridebrande darumb verlos den lip vil degenlichen
noch me dann durch sin wip herlinde, die werden,
daz wer ein langez maere. man half dem grahardois hin zuo der erden.
er sprach:< ir sult nu alle den koken sin bewarnde.>
do komen jene mit schalle. wie waren si halt daz so lange sparnde?
daz enmachte niht wan weters vreise.
si wurden vreuden riche in ir muote siner komenden reise.
do si den schilt so tiuren von golde sahen swaere,
durch daz di ungehiuren engerten niht wan wer der erste waere,
si argen hund!( hunt ist daheime herre.)
got hab den gast in huote! der sinen helfe was im al zu verre.
doch wolten sich vergahen do niht di gaylotten,
dos in verwapent sahen. des begunden si mit zorne pfnotten,
durch waz er in ir lant so vreveliche
wer komen in zu reize mit siner zimier also kosteriche:
< wer hat uns die presente so riche her gesendet?
des boten soldimente wirt alhie mit tode wol verendet.
dem kan sin hoher muot gelich gebaren.
nu sehet, wes er gedenke, daz er unser went mit schaden varen?>
si buten im niht der eren, daz in dehein icht vragte,
und begunden gen im keren. ich wen, ouch erz menlichen gen in wagte.
der schilt do uf in zoch ir vintlich kriegen
als der magnet daz isen: uf kloben kan der reizel vogel triegen!
si sprachen:< nieman ruere den schilt durch daz gesteine!
dar an lit groz gefuere.> nu liefen me dann tusent gen im eine:
< wir mohten in mit halmen noch erdrucken,
ob wir die uf in schuzzen. wir mugen im sin leben liht enzucken!>
hie mit si gen im liefen mit hatschen und mit kuelen.
ir guften und ir giefen gap solchen doz, iz mohte drab ergruelen
mangem, daz er wer da von verdorben.
do wart hie von dem jungen vil unerschrockenlich gen in geworben.
si wanden in erschrecken mit gylen und mit wuefen.
si funden an dem recken starke sleg, die bot er in gen ruefen.
sin slak, der nam vil selten ie di vaele,
dann daz er toten valte. oder er gab des todes schilt gemaele.
er solt und muoste werben mit unverzagtem ellen,
ob er niht wolt ersterben. anders het er niendert pfliht gesellen
wan got. daz ander was sigunen minne.
daz dritt, ein edel triwe, begunde in sterken ouch in sinem sinne.
daz si der werlt gemeine so groze waren schadende
mit mord und roup unreine, des wart er vil der sleg uf si nu ladende,
so daz si vor im vielen sam di snie.
do si daz reht ersahen, sich wapent al die roubent kumpanie.
sam do ein luot von hunden bestet ein eber kuene,
der grahardois wart funden. er machte rot die heide grase gruene.
der vater sach den sun da vor im toten,
der bruoder sinen bruoder, so sach der mac den mac da ser verschroten.
do si der steine schonen im kunden uf dem schilte,
des kund er in gelonen. im was wol angeborn alsolche milte,
di beide kan untroesten und ouch troesten.
di siner milt enpfunden alhie, die warn des todes di unerloesten.
si trahten manger wise, wie man den degn ervalte,
der tumbe und ouch der grise, wan si da vor im lagen ungezalte
von mittem morgen biz die sunne sigen
vast uf den abent wolte. wie vil ir tot gelak, des solt ich swigen.
wan sag ich iz kuntlichen, so zihent si mich lihte,
ich mach in gerne richen an dem pris und an der swacheit sichte.
er rach di werlt an disen triwelosen,
die mit so swacher fuore kunden manlich ere also verbosen.
und als er ie bedahte ir mein so mangerhande,
als man im zorne brahte, zuhant er niwe kraft an im erkande.
des was im not. iz waren helde maere:
zwei tusent teil daz merre man sagt alda vor im belegen waere.
uf mort ir mangen liste si heten clein vervangen.
iedoch zer selben vriste giengen ie wol zwelf gen im mit stangen
und wolten in da nider han gedrungen.
als im di komen nahen, so wart von im snellichen dar gesprungen.
und kund si dann gemieten, daz si des wol enpfunden:
umb ir stange bieten er machte si dem leben di unkunden.
daz swert zu beiden henden wart geswenket.
der schilt so richer koste zerucke was vor lank alda gehenket.
daz tet er in zehulden, wan si der steine vorhten,
daz siz dest hoher gulden, ob si in mit slegen iht zerworhten.
iz was sin reht, daz er nu tet ir willen.
daz warp ouch er mit vlize, ob er ir grozen haz da moht gestillen.
da wider si in dahten alrerste rich zemieten:
einen wagen si nu brahten. den begunden ir wol hundert gen im bieten,
daz er im eine ruowe dar uf neme.
vil werde magt sigune, ich wen, daz dinem dienste niht gezeme.
si liezen in gen im loufen mit sneller kraft der grozen.
der pris da kund erkoufen gebart sam er sich wolde lazen stozen,
biz daz im quam der karrotsch also nahen,
daz si in heten troffen under in. genuoge des da jahen:
reht als do er den bracken ersprancte mit dem seile.
von lewart uberlacken wart nie gesehen nach tiere also geile,
als er vom wagen uber mangen toten.
die im do niht entrunnen, von den sach man alrerst daz velt nu roten.
swert, hatschen unde kuelen ouch mange uf im erklungen,
so daz der hohen buelen vil uz der huete wuochs dem edeln jungen.
bogen zeine muost er vil enpfahen.
daz tribens an di stunde, unz daz im torst ir deheiner niht genahen.
noch eines si gedahten, und wart ouch daz volrecket:
hundert ors si brahten, di mit iser waren wol verdecket,
und wolten in mit hurte nider riten.
< owe>, sprach er,< trakune, werstu hie, so huebe sich ein striten!>
owe, sigun vil reine, din diener ist in noeten!
nu weine, vrowe, weine! ich furhte des, si wellen in nu toeten.
in hilfet nu sin snelheit noch sin springen
noch sin kraft diu groze, di durch tropel menlich kunde dringen.
er mak des niht entwenken, si wellen in ertretten.
nu reiniu wip gedenken sin hin zegot! ir guete sol in retten
und sin manheit, diu vil uz erkorne,
und daz er mangem lande hie vride warp vor schach, der wol geborne.
des solt er alls geniezen, ob reht ze rehte gienge.
nu lat iu niht verdriezen und hoeret, wie er der orse hurt enpfienge.
wa mohter hin? er muost zer erde nidere.
und der mich wolde mieten, ja hulf ich im noch werdicliche widere.
tschinotulander in dienste siner vrowen
der einen und der ander het er zebeider sit so vil verhowen,
dazs uf dem velde alumb zehoufen lagen.
des wart der buhurt wendic, wan al die ors dar uber struchens pflagen.
ir einer im genahte mit manger struche valle.
vil gahens er den brahte, daz er gelac alsam di andern alle.
des ors begunder maenlich an si riten.
do gaben si di vluhte zerosse und ouch zefuoz an allen siten.
do was er si nu jagende maenlichen uf der vluhte,
biz daz si gar verzagende des lebens wolden danken siner zuhte.
fiantze buten di nidern mit den hoesten.
swar sin genade ruechte, da woltens immer sin di unerloesten,
danne mit sinen minnen und siner hulde verre.
er sprach:< so vart von hinnen zem baruk ackerine, derst min herre,
und sagt im, nie so triwen dienst bekander
dann des von graswalde, des herzogen tschinotulander.>
der werden was zwei hundert, di sicherheit do swuoren.
di andern uz gesundert, di bat man, daz si uf daz wal hin fuoren
und die toten diet begraben solden.
tusent und dri hundert was ir, di ein sterben von im dolden!
< owol gescheh der hende, die solchen vrid hie schuefe
vil manigem gast ellende!> der ruof wart uber alle lant der ruefe.
wan e daz si sich von dem baruk scheiden,
so wart ein vrid geschaffet von in beid den kristen und den heiden.
< owol gescheh dem wibe, diu solche fruht ie brahte
ze selde vil mangem libe, der dise argen hunde heten ahte!>
diz gebet erhal in beiden werlden,
der kristen und der heiden, die sin lop florierten unde berlden.
schadehafter diete wart nie beluht mit sunnen.
strites widerbiete was all der werlde gar gen in zerunnen.
mit solchen bergen waren si verslozzen,
si mohten anders niemans in der werlde han so vil genozzen.
< owol geschehe dem lande, da inne wuochs der reine,
den got zu troste sande den kristen und den heiden algemeine!>
di rehten straze krumben zaller wile
muost man durch ir vorhte, entwichen fumfhundert waelhischer mile.
dannoch niht betriegen kund man des tivels truten.
ir roup galine vliegen sach man rehte sam die windes bruten
gen in zefluht. zewer was niht gedingen.
durch daz in allen landen muost der name grahardoys erklingen.
ir triwe so gar verhowen was gen aller guete,
daz si niht uf vrowen ahten, wan di haven zuo der gluete
tragent, und waren doch geborn zem schilte.
und ob si zeren wurden, des gehalf in grahardois, der milte.
< owol der suezen, claren, und dient er einer vrowen!
wol sinen jungen jaren, di solchen pris so werden hant erhowen!
ey got, laz in die leng in selden alten,
so mac sin pris di virre vor allen fursten prises lop behalten!>
sus vlugen dise maere von lande hin zulande.
des wart der sigebere an aller werdicheit der wol bekande.
sin lop wart virric von der hochgezite,
do er so ritterlichen den pris erwarp, und nu wol zwir so wite.
alsus die uf dem koken ditz horten unde sahen,
daz kund in sorge zocken. man sach si dar in vreuden gen im gahen:
< iu selben und uns habt irz leben errungen!>
mit suezen, richen worten salvierten si mit vreuden hie den jungen.
nu was sin kraft ersuochet, als er des ie begerte.
sin manheit vil geruochet het es lange, daz er mit dem swerte
funde strit, biz daz er sichs genuogete.
in twanc vil vreuden minne der vrechen gir, daz mangem selde fuogete.
nu hulfen im gemaches di marnaer vil gehiure.
swert clanc und lanzen chraches, von geschoz, von slingen vil quatschiure,
der wart sin luter vel nu vech geverwet
mit swerz und ouch mit roete und wunden clein, wie wol er was geserwet.
doch gebart der muotes riche da niender, als im were
der noete halp geliche. er begunde vragen si der maere,
wanne si daz her nu mehten vinden.
si sprachen sus:< nein, herre, wir sullen uech zekreften baz gesinden!
uns hat di sturm vreise getriben mit dem koken,
daz wir uns der reise in drien wochen niht mugen wider locken.
daz hat uns vierdhalp tag da her gelendet.
dar uf wir iu daz beste raten, herr, daz ir nu balde sendet
der kaylotten drizic und fridebrandes gesinde.
di sint der gaehe flizic und tribent einer wochen dar so swinde,
eins tages ie vil me dann wir in vieren.>
sus rieten do dem helde di da hiezen snellekeit di zieren.
< in der hab ze persedine sullen si unser biten,
unz wir an sturmes pine ie mitten an dem stade gen in riten.
di selbe hab sich gen dem lande nahet,
da nieman ackerinen fur baruk noch fur atmerat versmahet.>
jene wurden hin gesendet, dis pflagen hie des mueden,
des vel da was gepfendet der varwe blank gelich der heide blueden:
hie swarz, da rot, nu gel, doch underblenket.
mit solcher salben striche wirt hoher minne werben niht verkrenket.
si zierent unde bluement noch baz dann kranz der rosen.
di sich da vil geruement und mit manger parat getelosen
werde minne willen hant zewerben
ane tat di ritterlichen, so muest di minne an werdicheit verderben.
tschinotulander was uf der rehten verte.
werde minn bekander und all ir art, wan anders manger herte
mohter sich nimmer haben underwunden.
richeit aller kunige het in so starke niht daruf gebunden.
sol werder minne wirde darumb an wirde hinken,
daz ritterliche girde daz merer teil dem becher nu kan winken
baz dann under helme, sper und schilte?
waz lob wir an sigunen? wir solten billicher loben vrowen milte.
der milticheit vil chleine sigunen brust bedahte.
aller manne aleine si gar bestuend. ich wene, iz mangen schrahte,
solt er solche not durch si bekennen.
ouch weiz ich den, er wagetez. des wil aber ich durch smeichen hie niht nennen.
iedoch ist werde minne hie mit niht gar bescholten,
ob si nach dem gewinne krieget, daz sie werden wil vergolten
mit dienste wert. so werdent si die werden
noch als vor mangen jaren, sint sie nach hohem prise die begerden.
mit guoter handelunge so pflagen si mit triwen,
di marner alt und junge, des, den solche vreise kunde riwen,
die uf dem mer di gaylotten uobten,
die witwen unde weisen machten vil und manic herz betruobten.
ze verre noch zu nahen so huoten si der verte.
versumen noch vergahen kunde sich der recke sturm herte.
sleht und heil so machten in di wisen
quatschiure und amisiere uber nacht. des sol man kunst ie prisen.
von welcherleie kunder diu meisterschaft ergienge?
iz ist ein merwunder, der des schum in drien tagen vienge.
darnach furbaz ist sin kraft verfallen.
den fundens uf dem wage, da mit bestrichen si den werden allen.
< bestia defunde>, so sprichet man dem kunder.
< ein tier von dem grunde>, so heizet iz enduetschen al besunder.
vor hat iz gestalt nach lewen bilde,
ein bok ist iz enmitten, hinden reht alsam ein tracke wilde.
wie iz den hunger bueze? daz sult ir gerne hoeren:
sin adem ist so sueze, daz iz kan di visch also betoeren,
swenn iz gint, di visch kan niht verdriezen,
alle di sin adem rueret, di muezen im zem munde selb in vliezen.
daz tier der werlde sueze mit zeichenung gelichet,
di mit ir valschen grueze vil manic tusent mensch also beswichet,
daz si nach der suez des lewen munde
sich selben gebent zespise und dem tracken ander helle grunde.
als der adem ruechet dem kunder uz dem giele,
der schume da mit kruechet. swenn er dann an einen stein geviele
dri tage lanc, so hat er snewes varwe,
des vierden sam di brende oder als ein genowen kol so marwe.
swer niht in houbetsunde durch werltlich sueze vellet,
des ist diu wiz urkunde, diu sich der liehten engel schar gesellet.
und swer die blenke mit der sunde vliuset,
der verwet sich nach helle, ob iz im got durch riwe niht verkueset.
von der bezeichenunge so hat der schum di heile.
des der clare junge von graswalt an vreuden wart der geile,
wan in di witze richen wol bekanden.
si wurben da mit flize, dazs allen sinen kumber gerne wanden.
der hab ze persedine begunden si do nahen.
dem jungen talfine mit vreuden wart ein wirdeclich enpfahen
beide von den kristen und den heiden.
die kunden in salvieren, daz er di lant von kumber het gescheiden.
do het daz her geankert zwen tage, e daz er keme.
an vreuden wart bekrankert vil manger, e man sine kunft verneme,
di siner kraft in mangen sorgen waren,
daz er icht uberwunde so groze not in sinen jungen jaren.
swaz ieman vreuden hete, daz was ze sagen kleine,
wan di kaylete und ekunat da heten sunder eine,
daz den grahardois geluckes vinden
in siner claren jugende lerte also groze vreise uberwinden.
< von weter und von strite so ist iz ungehoeret.
in al der werlde wite sin pris di virre so hohe sich enboeret!>
swer des jach, der was vor scham der vrie,
so daz er het di volge in allen landen niemans widerkrie.
nu kunde niht erwinden tschinotulander,
er wolt die warheit vinden von den meistern umb den salomander,
von welcher art er dise vreise worhte,
und fragte di boten maere, wie si gevaren weren, welcher vorhte.
des waren ouch si vor dicke di wile unz her gevraget.
si sprachen:< fiures blicke und ander not, di schuof, dazs uns betraget.
wir westen aber, herre, niht der mere,
von wem die sache fuere und von welchen dingen im so were.>
und heten die marnaere gewest bi einem hare,
daz'z von dem schilde were gewesen, alle riche sunder vare
heten si da mite niht erkoufet:
an des meres grunde muest der salomander sin getoufet.
< ouch vuore wir durch naehe gen sibilie di slihte.
ein wint der tet uns gaehe, der treip uns dar von barbarie di richte.
der metzanor von norder uns vermiden
wol kunde di selben reise. daz was uns bezzer danne golt und siden.>
von astronomie di wisen meister jahen:
< der stern ist vier und drie, die daz firmamente widervahen,
daz an dem zirkel trennelt gelich dem steine,
der uf der muele loufet, wan iz zefuer alsam ein stuppe kleine.
habten siz niht widere, luna, mars und sole,
iz mueste sinken nidere, wan des zirkels ort di kraft vom pole
nimt und git si den planeten allen,
daz si uns swebnde haltent. wir muesten sinken gruntlos, immer vallen.
merkurjus mittelere, jovis der helfeliche,
venus der minnebaere, so ist saturnus ganzer staete riche.
di siben sterne siben tugent haltent.
di muezen alle menschen alle siben han, di zit der tage waltent.
den kristen gelouben leret sol, der liehte sunne,
ze muote luna keret, mars, daz man wider sunde striten kunne,
mercurjus, daz wir vrid und suone machen,
jovis lert milte, venus minne, saturnus stet an allen guoten sachen.
got hat menschen bilde geschaffen gar zeheile
daz zam und ouch daz wilde, ze guot, ze nutze lib und sele ze teile.
einhalp den lip mit manger vrucht iz spiset,
anderhalp geistlichen mit tugende ler di sel iz paradiset.
got alle creatuere mit kreften hat so gordent,
mit wazzer und mit fiure, luft und erde. disiu viere hordent
mit solcher kraft, daz niht an si ist lebende
dann viere hand geschefde, der eim ist ie ir einez leben gebende.
diu vieriu niht gemeine lebent der elemente.
fiurs, wazzers, erden eine gamaniol, der vogel, hoch gelente
hat vierzehen mile oberhalp der erde
und lebet niht wan luftes. der drier hat er keiner slaht begerde.
wan in dem selben lufte ist regn und wint gestillet,
noch blikz mit doners gufte kumt niht zu tusent jaren dar gezillet.
und wer ein schrift geschriben in stoup al wesende,
di wer von wind und regene uber tusent jar da guot zulesene.
swenn er sine jungen willen hat zu meren,
von im wirt hoch geswungen und leit daz ey zuhant, so kan erz keren
und tuot dem ey so not mit nider drucke,
biz daz iz wirt zevogele. so kan erz danne fueren uf sinem rucke.
diu ander creatuere ist niht wan wazzers lebende,
der erden, luft noch fiure ists nach disen drin zenihte strebende.
daz ist der haerinc. weder groz noch cleine
ist er nihtes lebende dann besunder wazzers gar aleine.
der moltwerf ist daz dritte, weder wirs noch bazzer.
der hoehe noch der mitte begert er, weder luftes, fiurs noch wazzer,
wan zallen ziten in der erde luzen.
sin leben ist verchoufet, swenn man in ob der erde sihet hie uzen.
so ist dem salomander immer leben tiure,
swenn er niht als ein zander zallen ziten brinnet in dem fiure.
dem ist luft, wazzer, erde niht gemaeze
wan so vil, daz er erde bi dem fiur muez pflegen eben saeze.
daz fiwer und daz wazzer sint krieges in dem gufte
gein ander vil gehazzer, dann diu erde si wesende mit dem lufte.
so git der luft dem fiwer vil der sterke,
so kan daz wazzer toeten daz fiur in im. furst uz graswalde, daz merke:
von luften si wir lesende, der kraft ist gar gefiuret.
den salomander wesende der selbe luft mit disen kreften stueret,
swenn er uf wazzer sich der erden virret
uber zil der maze, so wirt der luft des zornes unverirret.
hie bi so mak gedenken wol aller menschen bilde:
swenn wazzer wil ertrenken in im daz fiur, so wirt im vreude wilde
und kert sich dann gen zornes ungemuete.
daz fiur ist zornes riche, da bi so pfliget wazzer grozer guete,
als man daz herze rueret mit leitlichem sere,
hie mit man im fueret wazzer zuo, ie mer und aber mere.
daz merket da bi wol gar sunder lougen:
von leide, niht von zorne git daz herze wazzer zuo den ougen.
ob im daz herze ersteinet, daz wazzer ougen fliuhet,
iedoch daz herze weinet. trucken gar daz fiur gen zorne zuehet
und machet sturm und ungemach dem libe.
unstaeticheit des herzen kumt von der elementen widertribe.
wan si gar ungeliche sus kriegent mit ir achte.
daz ein ist hitze riche, so ist daz ander ringe und kalter slachte,
daz dritte ist swere, kuele, darzuo trucken,
daz vierde swer und fuehte, und kan ie einz dem andern kraft wol zucken.
der da wol mak mit krefte und ouch wol kan mit kunste,
der pfligt der meisterschefte, daz er wol dise driu ernert vor brunste.
di fiuhte mac ouch niht daz fiur betouben.
kan sich der mensche hueten, so mag ir einz daz ander niht berouben.
menschen kur, di vrie, mac sich wol selber vliesen.
daz er der zit wol drie lebt, ob er die maze wolte kiesen!
maz ist lib und sele ein selden pfruonde,
da wider ist unmaze alle saelicheit gar under tuonde.>
der vogt uz kingrivale der vrage wart bewiset.
des wurden sunder twale die meister an ir wirde hoch gepriset.
in was do solche kunst also niht veile.
diu hat sich nu gebreitet. man het si do der wirde an richem teile.
der boten einer gahte, der dem von kanfoleise
di richeit uberbrahte. ob er dar an icht flur di selben reise?
der baruc gab im botenbrot daz riche,
ob er zu rehte sagete, daz der waleis quem so werdicliche.
er was ein ritter wise, der werdicheit niht cleine.
< was di gap ze prise dem waleis?> -< herre, merket, waz ich meine:
er ist ob aller wird manheit ein bluome.
helde, hohe fursten hat er betwungen ritterlich mit ruome.
der sint in witen landen eilif krone tragende.
von uzerwelten wiganden ist diu werlde bezzers niht ensagende,
dann di iu der helt zu dienste bringet.
avie, wie ritterlichen der fursten tjost uf schilt und helm erklinget!
herzogen me dann niune, die hat er all betwungen>.
do huop sich ein geruene, wie daz geschehen mohte von dem jungen,
und jahen, daz der ritter bagen kunde.
des duht den baruc selben, und redtenz offenbar von munt zemunde.
der ritter bot sin lougen:< nu heizet mich behalten,
biz irz mit den ougen seht, so lat mich danne hulde walten!>
der bote warp von sagen niht wan spotten.
an den selben ziten riten uf den hof di gaylotten.
wie die nach schulden grozen alda genade suochten?
si namen swert di blozen. uf ir kelen si di legen ruohten
und vielen fur den paruc uf die erden.
< stet uf und sagt diu maere!> also hal do diu stimme von dem werden:
< getriwen dienst iu sagende si wir eines fursten,
der lewen kraft wol tragende ist und tracken muot an den getursten,
vil me dann ieman sagen mug mit worten.
manheit aller fursten gein im wigt als bast gen einem borten.
von maladic dem lande hat er uns her gesendet,
zenigen iwer hande alhie. wir sin an vreuden dort gepfendet
von siner kraft. er sluog uns uz gesundert
gesellen, man und mage, tusent und dar uber wol driu hundert.
 herzog uz graswalde , also hiez er sich kunden.
uf einem koken balde chom er in unser lant mit snellen unden
gar alein vor aller ritterschefte.
nu wes bedorft er mere? er slueg wol elliu her mit siner krefte!>
dem keiser ackerine waren disiu maere
liep von dem talphine. aber wart im daz herze wider swaere,
daz er alein gelich choem gamurete
sunder fursten helfe, und daz der bot da bi gesaget hete.
der was alrerst nu dolnde strafe mangerhande.
des wart er sich erholnde sit, do man di warheit wol bekande.
tschinotulander wart gepriset,
daz er die gaylotten hete von dem roube alsus gewiset.
vil boten wart gesendet an di hab ze persedine,
durch daz ungepfendet an eren blib der baruk ackerine,
daz er sich warnde sus getaner eren,
da mit er hoch enpfienge den grahardois. daz kund im wirde meren.
ein bot im widersagete in wochen langen stunden
daz dem vil wol behagete, dem die heiden baruc amptes gunden
und ouch des atmerates mit gewalte.
do begund er gen im riten mit kunigen und mit fursten ungezalte
wol dri tageweide, daz er da bi bekande
ein teil der herzenleide an gamurete ergetzens, dem wigande.
richer cleit und manger wunder spehe
het er sich gewarnet, daz er enpfunde, ober in gerne sehe.
busine und tambuere, tschantiere, rotubumbes.
unde nam in gar untuere, swes er kund erdenken slehtes und krumbes,
des in duht, da mit er wer enpfangen:
junger heiden hundert warn da gar mit baldekin behangen.
die riten meidem draete, di dar uf warn gemachet:
allez ir gewaete was mit goldes glitzen unverswachet.
ros und man, ob man di vliegen sehe?
nein, si fuoren im gelich, daz manic tusent wanden, iz geschehe.
als man si verrest sehende was gen der sunnen glitzen,
so was vil manger jehende, iz weren von den luften weter blitzen,
und wolten aber den salomander suochen.
des wart vil manger jehende und huoben gen dem schilde michel fluochen:
< also daz er versunken wer an des meres grunde,
swie halt des fiures vunken der tiefe wac mit noeten uberwunde!
wil er uns hie zu velde nu vorbrennen?>
sus vluochten dise heiden, di sach man twerhes veldes fluges da rennen.
ditz was ein vorgewerbe zeren dem grahardoise.
in muote der biderbe schuof, daz si di kristen mit punoise
wol einer mile verre sehnde waren
vor in uber twirhe. da von etslich begunden sus gebaren,
e daz sin komen nahen( daz machtens aber lenge),
sunderlich enpfahen kundens all den werden an gedrenge
mit schoenen worten und mit tiefe nigen.
dar nach al die werden wolten im ir gruezen niht verswigen.
nu kumt diu atmerinne mit tusent werden vrowen,
der hundert kuniginne waren, an den man richeit mohte schowen,
di ander fursten oder kint der graven.
des wer nu vil zesagene, mit welcher wirde sich di kunden zaven.
und kluoger meide hundert vor disen rich gezieret,
mit vremder kunst besundert, von kindes jugent daruf geparlitieret,
daz si behendiclichen kunden springen,
di hende zer erde lazen und aber in den satel wider swingen.
di pfert enzelte giengen zereise in rehter wise.
aber und aber viengen sich di meide und sprungen wol nach prise,
unz daz si wider in dem satel sazen
sitzende oder stende, dar nach und iz ir wille wolde mazen.
ie eine bezzer kunste da vur di andern uobete.
ob iz mich werder gunste gen sumelichen vrowen icht betruobete,
ir hulde si mir doch genade wegende.
kint der edeln kunige solten des von arte noch sin pflegende.
behendicheit mit kuesche und ouch mit zuht der grozen
ist bezzer dann getuesche und ane zuht mit parat understozen.
des sint doch vri dise fursten kint, diu reinen:
zuhterichiu huote lat si an keiner vriheit niht vereinen.
disiu kint, diu klaren, der kunste wol geleret,
diu sach man so gebaren, daz kein ir pris da mit nicht wart verkeret.
diu enpfiengen ouch zerosse wol den jungen,
do si nach seiten klange und nach pfifen don vil suoze sprungen.
ir nigen und ir gruezen was da roselohter,
sinniclich und suezen, dann ob si wern von babilon der tohter.
ey, daz wolde der hoehste kunic frone,
daz si der touf begozzen het und hiezen tohter von syone!
durch richeit lop da gebende goltrichiu sidinlachen
fuorte man da hundert swebende ob den hundert kunigin zeobedachen;
ie fier juncherren einz an scheften vieren,
und ob der atmerinne zwelf kunig einz. daz kunde richeit zieren.
daz was genant ciclade, blaewer dann lazuere.
durch huld und durch genade iren goten zeren nam si gar untuere,
daz si sin chomen heten dar gefueget.
apollo wart des geeret, daz si waen noch der eren niht genueget.
der ciclad di varwe durch gamuret was tragende.
der was gemal begarwe, daz man in von den luften wol sach wagende,
als er da reit vor baldak ritterliche.
er minnete got in himele, des malten si in bla, dem himel geliche.
si heten in also werde als und ir got deheinen.
des lutzel doch begerde der grahardois. er begund iz tougen weinen,
doch muost sich sin geberde trurens anen:
der ciclat al gezieret was mit sternen, sunnen unde manen,
gamuret dem werden als ander ir goten zeren.
erbeizen si begerden beidenthalp, si wolden zuht da meren.
der anevanc wart hie dem talfine
gehoehet und geherret verre fur alle die genozen sine.
ir var was clarissiljen, der atmerin gehiure,
glich rosen unde liljen. daz selbe tet ir wat dem gluenden fiure
von gold und von gestein, des si beduhte,
der himel wer entecket und ieclich sterne sam di sunne luhte.
di hundert kuniginne waren ouch vil riche
gecleit mit hohem sinne( ane poufemin so was im niht geliche,
den truoc di atmerinn besunder aleine),
und dannoch furbaz richer gezieret mit manger koste von gesteine.
tschinotulander als si truoc poufemine.
der bran alsam ein zander und dar ab edel steine mit ir schine.
ir beider wat, diu was vil wunneriche.
der baruk bat di atmerin, daz si den fursten kuste minnicliche:
< tschinotulander enpfaht uz verren landen!>
ir munde wol einander der minniclichen sueze vor bekanden,
do si in uf di schoze het gesetzet
und er von ir mit kusse wart clagender kindes not mit trost ergetzet.
< west ich, waz ich mohte dir hoher wird erbieten,
daz dir an eren tohte>, jach der baruk,< des wold ich mich nieten.
wis mir und dinem gote hoch enpfangen!
( ob ich min got hie nande, ich weiz wol, daz wer dir niht liep ergangen.)
und dise fursten sunder enpfah ich mit der wirde,
ieglichen ob noch under anders niht wan nach sin selbes girde.
west ich iur aller namen und iwern willen,
werdiclichez enpfahen mohte nieman hie an mir gestillen.
minen goten enpfahen wil ich niht werde cristen,
wan iz iu kund versmahen. iedoch so wil ich daz niht lange vristen,
ich biet in dienst umb iwer grozen ere
mit einer hochgezite an disem tage jerlich immer mere.>
der worte was er sueze, noch bezzer mit der taete.
e daz er dise grueze gen al den werden gar verendet hete,
do wart sin hohe tugent wol erfunden:
er kunde wol verdienen, ob helm in sinem dienste wart uf gebunden.
er sprach zer atmerinne:< enpfahet den werden schone
mit zuhterichem sinne und ouch nach siner hohen wirde lone!>
helnde er ir daz wol geraten kunde,
daz si niht vraeveliche gebart, und er iht smeh dar an enpfunde.
er sprach zem talfine:< min fruent, ich sol hie mieten
di langen reise dine. diu keiserin sol dir ein kussen bieten,
ob dus geruochest, dest aber unnoete.
iz mac von alten wiben kus versmahen dins jungen mundes roete.> -
< diu rede minen jaren antwurte moht vergahen,
wan daz ir, her, ze waren triwen mich niht gert an rede vahen.
ir sit der witze rich und wirt der lande.
swaz ir mir gerne bietet, so wer ich tumb, ob ich daz widerwande!>
naher bat man wichen die fursten schon zeringe.
die stuonden zuhticlichen. driu kussen do dem talfin sunderlinge
von der keiserinne wart erzeiget
und all den fursten einez. des wart sit manic babilon geveiget.
der kuniginn was hundert, die alle dar nu giengen
gedranges gar gesundert, da si den grahardois mit kus enpfiengen,
ie gedriet als ouch di atmerinne,
und einz den andern allen, di waren von kuniges fruht und fursten minne.
ich, wolfram, clagen solde. min schad ist dem geliche,
als der da uzer golde und siden wurket kleit vil kosteriche,
und ims ein elle nimmer wirt zeteile.
moht ichs ein kleit erwerben, so worht ich erst alsam der vreuden geile.
swer vreude muoz entlihen, di niht von herzen springet,
ein brunne muoz besihen, ob man im den vluz icht anders twinget,
dann da er von arte uf sol vliezen.
kund mich vreude twingen, des moht di aventiure wol geniezen!
gen baldak was ir chere mit mangen vreuden richen.
< ere und uber ere!> riefen di kroierer al gelichen.
< der baruc mac nu wol di babilone
gesehen in ir lande, sit im nu kumt so vil getoufter krone!>
den baruc nieman sehende was wan bi dem jungen.
er sprach:< nu wis mir jehende von disen fursten, die du hast ertwungen.> -
< herre, wes geloubet ir diu maere?
si varent durch kayleten, den kunic von spange>, so sprach der ruomes laere.
< wan gamuret gesippe was mir und im geliche.
sin tot im jamers gippe gap, daz er vil gerne hie manliche
in iwerm dienste und uns ze rache wirbet
und ouch zu helfen ruochet, daz etslich babilon da von erstirbet.
sehs kunicriche hat er zu sinen handen.
nieman sin geliche ist uber al in toufbaeren landen
an artus, der britoneiser herre,
da mich iur boten funden. da von so wart uns beiden vreude verre.
ir sult unzuhte, herre, mich niht hie von bedenken,
wan iwer gruoz der erre, hie zeland von reht ist sunder krenken.
der was so groz gen mir, daz mir niht tugende
wer gen iu min danken. unvergezzen bin ich gerne hugende
der richeit groz presente, die ir mir ruocht zesenden.
di wil von oriente uns kumt der tac, so mac mich nicht erwenden
ane der tot, iu ste min dienst zedanke
mit ganzen triwen staete, di wil ich bin an witzen niht der kranke.>
kailet im nigen vil tiefe do begunde.
sin danken niht verswigen er wold, iz wart vil groz, als er wol kunde,
der present, und wart sich schuldik gebende
umb den graven mermidac:< der wart todes in minem geleit entsebende.
fumf lande krone, ob ich der wer enpfueret,
ir solt und ouch ir trone, di vlust het mir daz herz niht so gerueret
mit leide als dise vlust der zweier ritter.
latz iu di boten kunden, wie unser beider clage was, wie bitter.
des suoch ich iwer hulde!> und wold im an die fueze
vallen vur die schulde. uf spranc vil balde hie der tugende sueze
und gienc zu im und sprach:< ein ritter sagete
mir alle di geschihte. ir sit an werdicheit der pris bejagete!
wem dank ich dirre eren an also mangem fursten,
ob si hie pris gemeren wellen in heidenschaft mit ir getursten?>
kailet im gar ein ende sagete
all sin pris erwerben. dem baruc nie kein dinc so wol behagete.
der kunig und fursten sunder ir namen und ir lande
beschiet im ob und under kailet, daz er si wol bekande.
hie mit wart akerin, der wol gemuote,
wie er si haben solde, als er wol kunde, der edeln zuhte vruote.
daz was im wol an erbe: triwe, tugnde, milte.
sin hoch gesleht biderbe was ie, daz si eren niht bevilte.
von asswero was sin vruht entsprungen.
von kunig so krefteriche wart nie me gesaget noch gesungen.
hordes noch gewaldes wart ouch nie sin geliche.
di schrift alsus bezaldes: zweinzic und hundert lant gar sunderliche,
die namen und ouch sunder marke wielten
und sich gar eigenliche mit dienste gen asswero wol behielten,
den werden algeliche gebot er in sinen landen.
si westen niht, wie riche er were, und wolde, daz si iz all erkanden,
und hiez ein hohgezit vil groz gebieten,
daz arm und riche sehen, waz er sich grozer richeit kunde nieten.
di hochgezit do werte des jares ein teil gevieret,
als asswerus da gerte. des wart er wit an richeit hoch gezieret,
so daz sin nieman kund an wirde lazzen.
si trunken uzer golde und azen alle uz silber richen vazzen.
vons selben kuniges krefte wart daz an in erstanden,
daz von alder heidenschefte di zwei gerihte warten sinen handen.
sin vater karfidun het imz verlazen.
des vater hiez lardentze, der aller valscheit kunde sich wol mazen.
di alle widerhinder mocht ich niht wol benennen,
di veter und die kinder. so muest ich di kronik wol bekennen.
di hatz der aventiure niht entslozzen.
si warp vil sinnicliche: iz het vil licht di nachgebur verdrozzen.
den gewalt und ouch die ere darnach gwan ackerine.
sin sun, der sit noch mere pflac gewaltes danne der vater sine,
der was geheizen pardigun der wise.
des sun hiez jaermidole, der gewan do zwene sun von hohem prise:
baligan der eine, kanabeus der ander.
des sun do sit nicht seine uf allitschantz vil werder kristen vander,
terramer. si sint noch ungeborne
hie bi disen maeren. da von so ist iz rede di gar verlorne,
und doch niht gar ze vluste. wir wizzen wol den kerne.
swes herze mit der bruste behullet hat die aventiure gerne,
der nem doch niht ein ey dafur gebraten.
nu lazen dise rede hie und sagen, wie der baruc well geraten:
der het nu lang geworben uf die von babilone
( daz was vil unverdorben) drizic und hundert houbet, di man krone
sach tragen in ir kuniclichem lande,
ir ieglichen sunder. di lant man sit bi terramer bekande.
di lant ot niht ersterbent biz aller tage leste.
swie so die luete werbent, si muezen doch der lande werden geste,
als in der tot des lebens kan verzihen:
er gerne oder ungerne, so muoz der tote daz lant dem lebnden lihen.
der land hie vil benennet wirt und niht der luete,
di man mit namen erkennet bi terramere, als ich iu beduete.
vor hundert jaren ist liht in duringen lande
ein furste lang erfulet, den man da herman also disen nande.
wie terramer mit strite gewarp und al di sine?
daz geschach nach dirre zite, wol dritthalp hundert jar nach akerine.
bi disen striten was artus der lebende,
do was daz terrameres her nach karels ziten jamer gebende.
der tugende nie vereinde und baruc ampt wol erte,
wie wol er daz bescheinde, so daz er sich mit flize dar an kerte,
wamit er di ellenden moht ergetzen
ir arebeit, der grozen! er kund si aller ding anz weger setzen.
cleider niwe, riche di cristen man da werte,
di fursten sunderliche, di ander darnach, als si wirde lerte,
und all ir kost mit suezer handelunge,
daz ieman dorfte vluochen:< wie hat verraten uns der clare, junge!>
tschinotulander, swer den ie was sehende,
der ein und ouch der ander, waren mit gemeinem munde jehende,
iz wer ot gamuret und wer der lebende,
von dem tod erstanden: daz wer sin groze heilicheit im gebende.
iedoch di witze richen westen wol di maere,
und wart doch offenlichen geseit ze babilon, daz'z also waere.
daz maer begunde mangen sorge leren,
swer des noch gedahte, wie er e vinde schaden kunde meren.
< wol zehenvalte grimmer wirt nu sin haz zerechen.
ich erbeit sin nimmer>, jach manger da,< er kan mit hurte brechen
durch gedreng. iz muezen schilde clieben.
von siner hurte stoze muoz sich mit tode scheiden vil gelieben!>
ypomidon in zorne was vil nach der tobende:
< ir helde uz erchorne, werbet also, daz man iuch si lobende!
durch solche maere si nieman der verzagende!
ich han im e doch an gesigt, sus wird ich aber pris an im bejagende!>
ez hetz fur schimpf genuoge. etliche hetens vorhte,
und duhtes wol ein fuoge, durch daz ir mac da vor vil wunders worchte,
nabuchodonosor, der sich wandelt
in einen ohsen wilde und wart sint wol in kuniges wis gehandelt.
sus kom in widerbieten von gamuret dem jungen.
dar an si gar gerieten, daz er den namen het vor allen zungen,
und wart von allen sinen namen gescheiden,
wan< gamuret der junge>, niht anders hal sin nam vor allen heiden.
ein dinc was man nu sagende pompeir und ypomidone,
daz si der eren tragende paruc sehen wolt ze babilone,
also daz sin ir lant het immer ere.
an richeit der presente breht er in hundert kunig und dannoch mere.
er wolt in widerlegende sin di ere groze,
die si im da wegende waren mit zwein und sibenzic ir genoze,
di kunige hiezen und in vor baldac sahen.
er hete des immer ere. pompeyrus sold die geste wol enpfahen.
ez wart so groze ere nie kaldea dem lande
noch keim ir vordern mere erboten, daz man christen da bekande.
vierzehen kunig und niun der her mit zogte.
daz wart den babilonen enboten von dem keiserlichen vogte.
si jahen unverborgen in muote hoch gemezzen,
er solte wol besorgen, daz er zu baldac aber wer besezzen:
< vinde wirn der kost al ungewarnde
innerhalp der mure, daz wirt mit tode muoter kint erarnde!>
si waren den boten riche cleit und gabe gebende
und gerite wol herliche. wider waren si gen baldac strebende.
ackerinen funden si zu velde.
di boten niht verdagten, als si zu rehte solten, mit der melde:
< di babilon sint jehende uf all ir gotlich ere,
ir muezet si gesehende sin vor baldac, und daz nimmer mere
ir gewalt in marroch sich verende:
 und wolt ir lebens walten, des muezet ir danken ir gotlichen hende! 
den tumben, touben toren hat ie ze wilden kriechen
der tivel sinne und oren so gar verhabt. an selicheit di siechen
sint si gewesen ie von ubermuete.
daz si zegot sich nennent, dest von dem lande komen boese luete.>
do man di red erhorte der babilon so herte,
manger sich enporte gen sorge, der wol bekand ir hoch geverte.
der sorg warn ouch di kristen ungescheiden:
iz wart vil manges riwe, daz er ie so verre kom in di heiden.
die gaylotten giengen fur gamuret den jungen:
< herre, wir enpfiengen von iu vor unser leben gar betwungen.
nu habt ir uns dem baruc her gesendet.
wir suochen iwer fueze, daz unser dink ze genaden werde verendet.> -
< stet uf, iz wirt geworben>, so jach der furste wise.
< der eren unverdorben>, sprach der baruc,< sult ir hie nach prise
werben, so daz ichs iu danke schone.
ir hoert wol, daz ich helfe bedarf gen ir dro, der babilone.
han ich der gote hulde, so daz ich bin gesigende,
iwer vil groze schulde wirt durch sinen willen ringe ligende.
ein richez lant wil ich iu gerne lihen,
gelegn zerehter maze, daz ir den wac dann roubes kunt verzihen.
wert vride und geleite vor allen, di im schadende
sint mit vreisicheite. die sult ir in dem wage sin di badende!>
daz wart versichert gar mit starken eiden,
di si vil war behielten: di straze wart bevridet vor argen leiden.
der marschalk hiez mit krie daz her sich machen warnde
( daz was von salonie pansor, ein kunic), si solten wesen varnde
des morgens vruo mit allem ir gereite.
vor den babilonen waren sie noch lang an arebeite.
des was ot niht ein kleine, wie die von lande fuoren,
ir helfer algemeine durch mannes kraft. darumbe si nu swuoren,
daz mans an cheiner noete sehe wichen
dann mit dem tod aleine, oder si gesigten ritterlichen.
< iz ist ein schade riche unsern hohen eren,
daz uns so vreveliche der baruc solche smehe kunde meren,
daz er uns suochen wolt ze babilone.
gar aller helfe sunder werte wirz von kriechischem trone.>
si hiezen balde rusten von richeit uberwunder.
mich wolt des wol gelusten, solt ich ein semlich her gesehen sunder
libes vorht. diu red ist zagebaere,
doch wolte ich do der beste niht sin gewesen, daz min nu niht enwere.
swie kurzlich ichz der sagende hie bin an disen stunden,
di herevart si tragende beidenthalp zesamne wol begunden
sam vil der jar, als sich ein hand gevingert
nach menschlichem rehte, diu niht von ungelucke wirt geringert.
all ir maht si wegeten, beliben nieman solte.
mit nide siz dar legeten, als ietweder gerne gesigen wolte,
wan iz was sunder sik nu nicht gescheiden,
als si von baldac schieden sigehaft noch sigelos, in beiden.
ie einer wirt gesigende. nu lat ouch furbaz sigen
di her, wan si niht ligende waren. iedoch wil ich ir nu geswigen,
durch daz si underschiet noch vil tagweide,
e si ein ander sahen. di wile kund ich sigunen herzeleide.
und di werde, clare clauditte was ouch klagende
sunder valsches vare. so bin ich von den werden wenic sagende,
di doch vil werde vriunde von in sanden,
di ritterlichen wurben nach hohem pris in heidenischen landen.
sigune aber quelende was nach dem talfine.
di senede not ir stelende was ir varwe nach der rosen schine.
owe des! wer ist, der si nu troeste
als herzeloude, ir muome? des ist si vor dem tode diu unerloeste.
ist aber, daz belibet diu liebe nu hie lebende,
ich wen, si darzuo tribet hoher trost, den ir geding ist gebende.
ouch was si jar und witze baz gesterket,
so daz ir herze vester nu vreud besloz und truren baz beserket.
doch was mit uberlaste ir herze kumber tragende.
des twank si ane raste, daz si mit nieman was ir leit erklagende,
der ir so helfelichen trost gebieten
moht als herzeloude. des muoste sie sich zwifalt leides nieten.
ir not, diu senede riche, der was nu michels mere,
dann do si schameliche ir herzen moht gerumen von dem sere.
daz muoste si leider nu alein ertrinken:
< owe, junger talfin, wie lestu mich in jamer sus versinken!
owe, daz ich des wortes ie gen dir gedahte
( daz mir eines ortes von einem scharfen swert da fur niht nahte),
daz du under schiltlichem dache
mine minne erwurbest! daz ist uns beiden komen zu ungemache.
nem iz hie mit ende, so wer min riwe cleine.
ich furhte, iz mich noch pfende so verre, daz ich aller vreuden eine
geste, wan iz din wirde hohe mizzet
so gar die ubermaze, biz din lip al siner kraft vergizzet.
owe der leide danne! so bin ich in der schulde.
bluome aller manne, wie sol ich dann erwerben gotes hulde?
ze hant solt ich von reht darumb ersterben.
lebelichen clagende muoz ich immer me nach tode werben!
ja sint mir niht wan schricke des nahtes bi in troume:
so vind ich dich vil dicke zewalde jagen, des nim ich sunder goume.
etwenne bestent dich mer dann tusent hunde,
di dich vil gerne erbizzen. nu sich, wie mir danne leider wesen kunde!
danne aber lewen wilde, pern und eber kuene.
der wirt vol daz gevilde, berg und tal bedecket und heide gruene.
uz den allen kanstu dich erstriten:
lewen, eber wilde und ander tier vellestu an allen siten.
vil ofte kumt ein trache alein und wil dich slinden.
in jamers ungemache kan ich mich clegelichen da nach vinden.
so git mir aber trost din ellen riche
und lat mich niht verderben. sus leb ich naht und tak vil ungeliche.
min leit ist mangerhande, als ich des kan gedenken,
do ich gen dir genande, daz du an minne gen mir kundest wenken.
het ich nu diner minne vruht enpfangen,
ob du niht widerkoemest, da mit so wer min leit doch undervangen.
nu si mir got daz gebende durch sin hohe milte,
daz er din huete lebende, als er davide was ze scherm schilte
vor goliam, dar an sin kraft tet wunder
und groziu zeichen riche. di selbe kraft hat got noch ob und under.
clag diner minne mangel muoz ich nu vergezzen.
ein ander sorgen angel hat sich gen minem herzen so gemezzen,
als ob er mirz mit alle well verslinden.
sol mir der angel wichen, so muoz min oug dich lebnde komen vinden!>
den kumber gap diu minne. ouch nimt di minne kumber.
swer daz in ougen, sinne niht wol verstet, der dunket mich ein tumber.
wan swer ie was vri vor allen sorgen,
der was ouch vri vor minne, und was im herzen liebe gar verborgen.
daz ein und ouch daz ander wolt si han gemeine.
von tschinotulander wolde si leit durch liebe wegen cleine,
biz daz daz ein gesigete vollicliche.
ob man ze vruo daz sagete, vrowe aventiur, daz stuend unhoveliche.
nu laze wir si ringen, die richen ganzer triwe!
vreude und gedingen vil ofte kumt, und nach der vreude riwe.
clauditte spilt ouch vil der selben schantze:
diu sorg ir brahte riwe, gedinge aber morgen vreude ganze.
weder vruo noch spate schieden ir gedanke
sich nie von ekunate. da bi sach man si dicke vreuden kranke,
und kund ouch underwilen vreud entlihen
und wolt sich doch des einen durch daz ander nimmer gar verzihen.
si sprach:< owe florine, min herze hat enpfunden,
vil liebiu swester mine, von dinem tode manger tiefen wunden,
unz daz ich mich nu selber bin diu clagende.
ich waen, mir bezzer waere, daz ich di pflicht mit dir wer toetlich tragende!
swes herze gar mit leiden ist zaller zit gebunden,
dem wer ein hinne scheiden mit dem tode seliclich erfunden.
ein tot wer bezzer danne tusent sterben:
als tusentvalt ich stirbe, dannoch muoz ich tusentvalt verderben.
florin, iz was ergangen din sterben senfticliche.
mir hant di todes zangen min herz verklammet also krefticliche,
daz ich sin ungewaltic bin zelebene.
ich bin ir beider ungewert, todes gar und lebenes zegebene.
daz du durch ylinoten sturbe, lieb florine!
durch dine minne toten sach man in ze werdem dienste dine.
daz was din recht. so ist der min noch lebende,
der mir so manic sterben ist mit siner minne mangel gebende.
ey ylinot, florine>, also sprach clauditte,
< iwer tot mir mange pine hat gefrumt. nu ist min tot der dritte.
gelucke sol den vierden lange wenden
an dem uz floritane, wan so muest ouch sich min sterben enden!
swaz ich mit noeten ringe gelich dem tode sterben,
so git mir der gedinge nach ekunat, deir mich niht lat verderben.
ich wil min herze uf gedingen setzen:
von sinen claren ougen mak mich ein blic noch aller not ergetzen!>
di claren beide, di suezen, laze wir nu ringen
durch minniclichez gruezen mit sorgen und mit vreuden des gedingen
gen der kumft der recken uz erwelten.
di muosten daz verpfenden, wan si her wider nach ir minne quelten.
die ritterlich gestalten vil dick ein ander clageten
ir not di manicvalten, der si mit werdem prise hoch betageten
sit, do si di babilone drungen.
ir gedank nach hoher minne wart beclagt in manger vremden zungen.
wan hoher minne gedenken di herze hoher wiset.
so starket sunder chrenken swaz di manheit kuenet oder priset.
daz wart an disen helden wol erscheinet.
di wird ir werd amien vrumt amien ougen vil erweinet.
ob si des icht gerochen wurden sit mit clagene?
sin zuht, di wer gebrochen, dem vreuden vluste wer so gach zesagene.
mich hat der selben wise wol betraget,
swer der aventiure, e si daz mere bringe, vil gevraget.
ich han da mit wol kunde, daz in der maer verdrieze.
als man des enpfunde, so wer min wille, daz mans in erlieze
und im iht sunder sagte jenz noch ditze.
swen guoter mer verdriuzet, ich wen, ouch den verdrieze guoter witze.
aller selden beste wirt uns kunt von maeren.
immer vremde geste wir sam ein vih der ganzen tugende weren.
sus chenne wir daz ubel und daz guote.
der tumbe tuot daz boese, dem guoten volget ie der witze vruete.
< ich half den himel machen>, diu wisheit sich des ruemet.
mit seldenrichen sachen werdent si gekroenet und gebluemet
alle, die ir muot nach wisheit stellent.
zehimel und uf erden zem besten sich di wisen ie gesellent.
so sprichet meister vaere und meister widerstrite,
ditz si ein lugemaere und tribe niht wan toren zaller zite.
iz mache herzen irre und ouch unstaete.
si sint, di selbe liegent und wurgent mit ir valsche sam die graete!
uf al der werlde strazen ist elliu diet verirret
und muoz die reise lazen, ob in gebreste an der gesihte wirret.
so kan sich wol verrihten der gesehende
uf wegen tusent valtic. sich, blinder an den witzen, wis mir jehende:
den blinden uf der reise muoz der gesehnde leiten.
von stozen mange vreise und vallen bringt in doch zu arebeiten.
sich mac ouch der gesehnde vallend stozen,
wil aber er sich hueten, so nimt er nimmer schaden halp so grozen
als den man blinden fueret, wan dem ist dannoch tiure,
welch geist den selben rueret, der in da wist gehiur oder ungehiure,
ob er in wiset krumbe oder slichte.
nu meister vaere merket und meister widerstrit alhie di rihte!
di namen underscheiden sint dirre meister beider,
in beiden doch mit leiden. iedoch so ist der eine wirs und leider,
ich meine, der da heizet meister vaere,
gevaeric gar des argen und da bi aller guoten dinge laere.
meister widerstrite ist ofte guoter taete,
wan daz im zaller zite git daz herze wider chriege raete.
ob er di warheit ist mit ougen sehende,
sin strit, der widerhecke, lat iz doch den munt niht sin verjehende.
swer groziu lant besitzen wil und gar betwingen,
daz muoz geschehn mit witzen. er darf niht in toren wise ringen
mit einem affen umb ein zinin nuschel.
luete, lant und ere bedarf me witze dann ein bluomen puschel.
swer ritterlich geverte sol ritterlichen triben
in schimpf und ouch in herte, der sol daz nimmer gerne lan beliben,
ern hoere da von lesen, sagen, singen.
daz git im kunst und ellen noch mere dann mit toren gampel ringen.
sprechen und gebaren mit hovschen siten riche,
des sol man gerne varen, daz man zu hove kunne hoveliche
werben gen den herren und den vrowen.
erdaht durch tugende schulde wart diutscher buoch mit triwen unverhowen.
tugende, manheit jehende ist man den hohen werden,
di wilent waren spehende niht wan daz si werdicheit begerden.
manheit, triwe, zuhte, maz und milte,
der vrowen zuht mit kuesche, ir beider wirde sich hie mit hohe zilte.
daz selbe, wene ich, huete in al der werlde priset.
alle werde luete werdent des hie vil wol underwiset.
swachiu dinc, di lert iz nieman werben.
di diutsch nie lesen horten, der siht man tusent stunde mer verderben.
diu maere haben ende. nu hoeret, wie si varnde
sin, di in ellende waren zaegelichen muot die sparende,
so daz nie merke noch melde wart so wise,
die gen einer siden kund an in gepruefen dehein unprise.
nu waren beidenthalben diu her in solcher naehe,
daz von den hohen alben ein ouge lieht wol sunder truebe spehe
des luftes luter und der slichte landes,
ob si zu beiden siten vreveliche geriten waeren brandes.
di lenge an dirre verte si beidenthalp erfunden.
der senfte und ouch der herte waren si zewizzen gar di kunden.
wie beiden heren disiu schantz zuo wegende
was an allen orten? witze riche spehe was des pflegende.
mit flize gar besunder vor allen dingen spehende
warens ob und under, wie man di zal der kunige were jehende.
des wart niht vil in beiden ubermezzen.
des wurden di kaldeien mit uberkraft des zornes gar besezzen.
ir hoher muot in sorge wart des nie gebunden.
si wolden sunder borge den baruk da zu baldac haben funden
und uberhoubet gar von eren dringen.
ir hochfart ubersterke treip si gar von zwifel des gedingen.
< er went den pris erwerben>, di ubermuoten jahen.
< des muoz er doch verderben, wil er sich als oft an uns vergahen.
went er uns der vert gein baldac wenden,
wir suln in uf der saete unser witen lande gerne pfenden.
ich wen, ot gamurete, ist er halt worden lebende,
vil mer der krefte hete alda, da ich im was mit tjoste gebende
sterben. da von hat er sin wol kunde.
swaz er mir an gewinne, daz hab von minen goten ane sunde.
was im ein ere geschehende vor alexandrie,
daz bin ich under sehende. iz was da von, daz ich mich tage drie
ein teil gen minen goten het vergezzen
mit grozer wirde bieten. ich wer anders wol vor im gesezzen.
swaz wir gotlicher eren habn von heilicheite,
di kunnen wol gemeren uns di got an lenge, an hoeh, an breite,
di wile wir in ere kunnen bieten
tegelich unvergezzen. daz kunnen si mit helfe wol gemieten.
min got der aller hoeste, daz ist der liehte sunne.
des helf ich mich wol troeste, daz er mir sik und selde geben kunne.
der man und ouch die menige aller sterne,
die pflegent grozer chrefte. da von sull wir in ere bieten gerne.
einer eren sunderliche sul wir si begruezen,
so wirt vil crefticliche ir helfe groz, daz wir gesigen muezen.
daz sich uber al daz her des nieman ane,
er hab zwei bilde riche, einz der sunne, daz ander si der mane!>
vor der brust von golde spannenbreit, sinwelle
ein blech er haben solde, daz sich gelich dem sunnen luter helle
und brehende gleste geb mit choste riche,
und hinden uf der schulder von silber einz, dem manen gar geliche.
mark vil manik tusent wart hie mit versmeltzet.
in selden gar verclusent wandens immer sin gar ungeheltzet,
vor dar uf bereit vil manger jare
dem baruc ackerine und aller heiden atmerat zevare.
hie mit ouch uz gezeiget si waren in dem strite,
daz alle di geveiget von in wurden, di man an der zite
weder sunn noch manen tragen sehe.
ir gote gar entsliefen, do si da bi gehandelt wurden smaehe.
< der baruc uber mitte ist uns da her begegent.
uz drizic niht der dritte kumt nimmer hin. er went sich han gesegent
da durch, daz er von toufbaeren landen
hat ein teil der werden. die sulle wir bedecken mit zwein handen!>
der zu merbisone burcgrave was unverzagende,
der sprach ze ypomidone:< herre, hoere, waz ich dir bin der sagende:
der baruc zehen schar so krefte riche
mit namen hat gesundert, der man in heidenschaft nie sach geliche.
daz her in alten ziten fuorte holoferne,
da mit di werlt so witen er betwank, di man im liez ungerne.
daz was ein niht, als ich nu bin bewiset!>
den hiez man ie sa sleifen, daz er den baruc het also gepriset.
die nu da leben wolten, di waren also jehende,
daz die kaldeien solten gesigen und daz lihte wer geschehende.
und swer icht me dem baruc jehe krefte,
dem wer der vreuden clinge enmitten zwei gebrochen in dem hefte.
im lande ze prodantze was beidenthalp uf halten.
wie man des strites schantze ze vlust und zu gewinne solte walten,
daz wart mit vlize beidenthalp geworben:
di einen pris errungen, di andern warn an sig, an seld verdorben.
nu het man ackerine in solcher maht gereitet.
pompeirus und die sine heten berg und tal gar uberbreitet
mit heres vluet, die aller kunste were
mit zal gar ungepruefet und mit richeit gar unsagebaere.
der bote sunder sorgen der maere hie was jehende.
an ackerin verborgen was alle missewend gar ungeschehende.
enpfangen wart der bote von im schone,
swie sorclichiu maere er seite von ir kraft, der babilone.
der bote triwen riche jach:< herre, sit vroelich lebende!
waz dann, ob ungeliche si mit der zal sint verre uch uber gebende,
so sit ir ie mit sig und selde funden.
wer niht wan der getouften hie, si wurden menlich uberwunden!
uz tabrunit dem lande secureiz der riche,
an dem man ie bekande vil werdicheite, der ist kosteliche
uber mangen wilden wac die virre
gevaren her nach prise, e in ein werdez wip dar an icht irre.
daz ist arabadille, der clarheit alle blicke
tribet in di stille, swa man wibes clarheit pruefet dicke.
sunder zwo, die sint ein gimme uf erden:
in tabrunit diu eine, diu ander ist in cristenheit der werden
kundwiramurs geheizen, secundille diu ander.
di minne muoz erbeizen bi in. als in dem fiure der salomander
git di lebnden kraft so lobelichen,
sus kan ir beider minne mannes herze an mannes manheit richen.
ahi, wer wir sehende di claren, suezen jungen,
der cristenheit ist jehende, daz ir clarheit nie wurd uberswungen
mit lobes richem prise und mit der volgen
aller diet gemeine! secundillen treit man di selben bolgen.
der luft hat kindes jugende berueret nie so milte,
fruotic aller tugende. der selben schantz ouch ie der werde spilte
und sin wip, di si zer werlde gebaren,
als si do waren lebende. des kunde ir edliu vruht vil wol gevaren,
do von erst zer welte daz kint was entsprungen
zu vreudenrichem gelte aller diet, den alten und den jungen.
durch daz si aller kinde lang entwesende
waren durch sin liebe, was man im einen erwelten namen lesende.
nu wart daz kint geheizen nach vater und nach muoter.
ir liebe daz wol reizen kunde. iedoch wart iz ein name guoter,
swie er doch von in zweien wart gespalten:
also kan diu liebe und diu minne manger wunder walten.
dise rede von kinden zeme niht gen noeten
wan durch geluckes vinden, ob sich daz fuogte, daz in ieman toeten
solt, den kunic von tabrunit, den richen.
heiden unde kristen mohten im all an richeit niht gelichen,
an heilicheit des grales. dem ist ot niht geliche.
bi dem sunder twales hatz der arme recht alsam der riche.
secureiz hat eine krame sunder,
di die babilone vergulten nicht mit all ir richeit wunder.
diu krame durch daz riche so riche wart erziuget.
si wer ot noch billiche bi dem rich, ob uns kyot niht triuget,
von dem diu aventiur uz heidenschefte
den kristen ist gewizzen, wie daz riche ste mit grozer krefte,
und wie mans recht sold walten. ob mans zu rehte wielte
und iz so wolte halten, daz man im elliu sine reht behielte,
so moht im richeit und ouch recht beliben.
diez da solten richen, di kunnenz baz in aremuot vertriben!
von tag zu tage richen solt iz sin zuo nemende.
selde solte wichen allen, di unrehtes wer gezemende.
wan swenne man daz riche richet selten,
des muezen alle cristen und alle, die da lebent, sere engelten.
durch uberricheit groze, diu noch ist in vriende,
woltens sin genoze des riches. im wer richeit nach gestende
und ere groz, do lac iz gar zu verre
an der werlde ende. da mohtenz niht erreichen andere terre.
ein herpfe heizet swalwe, diu ist der kram entrunnen.
krone halp der kalwe ist er in engellant. di dran nicht kunnen,
die solten roemischem riche kunige erkiesen,
daz witwen unde weisen wider recht so vil nicht kunden vliesen.
dem cheiser da von rome daz vierteil dirre krame
zegelten wer unkome. und alle christen, di da sint in rame,
weren guotes willen mit ir stiure,
man wolds in danne vergebene lan, so waer si anders immer tiure.
diu richeit sich dem towe gelichet bi der grozen
und ist ein kranke schowe. all irdisch richeit kan ir niht genozen,
wan ir kan disiu richeit huote erkiesen
vor aller richeit sunder, daz si kein ungelucke mac verliesen.
vil berge rich von golde, groz und so gehoehet,
ob all diu werlde wolde imz zevueren, dannoch unenpfloehet
wer im diu richeit, unz daz ers enpfunde.
biz an accentrum nidere, so was iz anders nicht wan golt von grunde.
der griez sint edel steine, swa diu wazzer vliezent.
mit mangen tugenden reine von rechte si der edelkeit geniezent.
von art der edeln stein die tugent an erbet.
vogt und vater, herre, so schaffe, daz der kunic icht werd verderbet!
ob iz gelucke fuegete, daz man den kunic vienge,
die got iz wol genuegete, wan ir lop und unser heil ergienge.
pardigriez, din sun, und secundille
di richeit wol besaezen. so muesten die von kriechen ligen stille,
sit dinen gewalt so starken man weiz in solcher krefte
ob allen patriarken, die mit lere pflegent heidenschefte,
und din keisers krone all ir kronen
ir reht mit zepter lihet, des si dir muezen dienstlichen lonen.
diu richeit ungezalte uf erde nieman zemende
wer danne dinem gewalte. ob nu di got sin hohe wirde nemende
und ob si grozer eren ruochen wellen,
so fuegen dise mere, daz sich di mit tat also gestellen.>
ackerin der wise alsus den boten gruozte:
< ob ich mit werdem prise von richeit dir nicht allen kumber buozte,
din riche witze kan so wol besorgen
di grozen ere mine. des wirt min dank gen dir vil unverborgen.
nu sag mir, fruent der mine, hat daz din witz erfunden,
in welchem wapen schine man den hochgelobten sull erkunden?
nimt man sin icht wol besunder warnde?
sag mir underscheiden, wie er mit aller koste si der varnde!> -
< herr, ich sach den vrechen gen einem babilone
vil hurticlichen brechen ein sper. da mit gelac ouch jener schone
hinderm ors. do was ich der gesichte
niht der ungemeite, daz ich all sin geverte sach die richte.
ouch hort ich al sin prisen von ort unz an daz ende,
dar an ir fliz di wisen leiten sunder alle missewende.
daz ge mir nu zu schaden oder zu heile:
von mannes angesichte wart min herze nie so vreuden geile!
lignum zuo dem schafte von aloe des waldes.
mit richeit der behafte, widerwaege hort vil ungezaldes
ist der van, von manger kost vil tiure.
von india des staheles wart diu glaeve gehert in wildem fiure.
der eren hoch geselle, der clare und der fiere,
von tasme hat ein pfelle. dar inne vert gebilde nach dem tiere
ecidemon. dazt edeler koste riche
gesniten dar mit kunste. uf dem helme fuert erz lobeliche.
und ist iedoch nicht lebende, ho kunst daran erzeiget.
lebelichen vert iz strebende, so daz von im ufrihten und geneiget
wirt gesehn in lebelichem wane.
der mirz niht zu kunde het gesagt, ich wer des wizzens ane.
sin vel mit swambe linde ist meisterlich gefullet.
di wisen sam di kinde sint dar an betoeret und betrullet,
wan iz der luft mit den geberden rueret.
und wirt daz vel verwundet, der swamp iz dannoch in dem winde fueret.
sin helme ist erziuget von grozem, richem rate,
vil wenic er des triuget, uz einem stein, der heizet attraxate,
wol ergraben, rich und ein der beste
under allen steinen: der vinster buezet er die naht mit gleste.
wan vinster, schuetzlich, truebe, diu wirt von im ertoetet.
dern in di erden gruebe, diu wurd von sinem brehnden schin geroetet.
sin art, di clar, git luter lieht in tunkel,
darumbe man im gebnde ist etwa den namen klarifunkel.
also ein funk in fiure brinnet er luter, clare.
manic edel stein vil tiure dannoch ziert den helme offenbare,
bla, brun, rot, gel, swarz, wiz unde gruene,
die solcher tugende waltent, ob er ein zage wer, er wurde kuene.
so hat alsolche blenke sin wapenroc, der tiure,
ist gar ein ougen chrenke. in worhten salomander in dem fiure.
dar uf gebolt der steine vil in tugende,
daz drier kunige riche ir werdicheit an gelt niht weren mugende.
sin schilt uz aspindaye. daz holtz hat chraft so starke,
daz uf mont synaie noch huete unverdorben stet diu arke,
di noe von dem selben holtze worhte.
in wazzer noch infiure hat iz brunst noch fulens kleine vorhte.
von steinen rich, von golde sin schilt ist gar ze swaere.
swer eines wunschen solde, der mohte werden niht so kreftebaere.
mir welle dann gesiht der ougen wenken,
so muoz mich wunder elten, wie man der kost ie halber mocht erdenken.
karvunkel hat enmitten uf disen schilt gehuset.
in kunstricher smitten ist er, wen, vil manic jar bekluset,
e daz di meisterschaft daruf volbrachten
di sin der werlde zewunder und immer me da von zesagen erdahten.
siner richeit sarwe wirt nimmer me vergezzen.
besunderlich ir varwe ist vor aller zierd gar ubermezzen:
lieht gelutert golt von arabie
halsperk, koltzen, haersnier. da mit hat in gezieret sin amie>.
ackerin der cluoge den ritter mante verre,
daz er iz tougen truege:< und nieman wan ot ie der schar ein herre
iz wizzen sol, daz man in icht si warnde
den, der manger wirde gert und ist durch wip so riche varnde.
der menlich und der clare, gamuret der junge,
ist wol gen im zevare, swa si die ors geruowet wol von sprunge
zesamne tragent eben und geliche.
ich wene, da werd ein tjoste choste, muotes und der kunste riche.
het er diu maer gehoeret so suez von dinem munde,
sin herze wer enpoeret, daz man iz von vreuden tobnde funde.
durch daz ich nu vier kunige nach im sende
und allen sinen fursten. den sage wir dise richeit an ein ende.
und doch di rede stillen ot sus von siner wirde,
der maget secundillen, wie gen der nu ste mins herzen girde.
die richeit siner land und die geziere,
daz macht in muotes riche.> der baruc nach im sande kunige viere.
darnach ander heiden, die graven, fursten hiezen.
ein ende wart bescheiden der richeit gar. ir menge des niht liezen,
der baruc solt im sueziclich enbieten,
ob er durch sin amien sich tjoste vor dem strite wolde nieten.
< selic si diu stunde>, sus warens alle jehende,
< do man den rat erfunde! hie mit ist man den stolzen, werden sehende.
swer einer tjost im hurticlich gezillet,
werder wibe gruezen sol werden nimmer me gen im gestillet.>
und ob di babilone hie vride wolden bannen,
biz uber al vil schone ein ruo erwuechs an rossen und an mannen?
< daz kan zu beider site wirde meren.
swer muede kumt zu strite, der kan erwerben lutzel hoher eren.>
daz wart vil wol behagende uber al den wilden kriechen.
di waren not da clagende, wan si von muede heten mangen siechen,
di manic hundert mile gestrichen waren.
di vor vil gar verzageten, di sach man werdiclichen nu gebaren.
zu beider sit si lobten unz an den vierden morgen
den vrid, und di so tobten, dazs in brechen, den wer unverborgen
tot und hant verliesen ie nach schulde.
den woldan nieman riten solt, wan inder marschalke hulde.
ein velt hiez plenantze, zwischen den heren beiden,
dar uf zemangem kranze der bluemen vil di gruene kunden cleiden.
ein pflum dar uber vloz, der hiez visone,
der uz dem paradise durch manic lant den vluz dar hat vil schone.
do secureiz dem werden dise maere chamen,
daz ab der kristen erden kunige wert sich des gen im uz namen,
tjoste bieten durch ir werd amien,
und von der heidenschefte di man zelt vor untat gar di frien,
do jach der missewende ein vluht mit aller taete:
< gen ritterlicher hende biut ich hende sunder eren graete,
daz uns die niht pris dar underwurgen.
daz ich min ere ganze behalten hab, des wil ich setzen burgen
miner gote hulde! ich lieze mich e sterben,
dann ich di gerne dulde mit sinnen vruot. wes solt ich mich verderben?
swer daz selbe tuot, der hat vil eren,
und ist von kuniges kunne er geporn, ich wil im vreude meren.
waz bejagt ich ere an dem, der ir niht haete?
so taet ich laster mere. daz selbe heizet fursten ere graete
und wurget ab der krone mange wirde.
da vor sol man sich hueten, da fursten, ritter habent eren girde.>
den vollen raste viere si von ein ander lagen.
luter schoen riviere si heten beidenthalben, da si pflagen
ruowe, biz daz beider zil nam ende.
secureiz der werde zogete her uf halbez teil unwende.
dem edeln ackerine chomen dise maere.
er hiez die gote sine fueren mit im, swer bi wandel were
und da bi ir hulde rehte sagete,
daz er uz fursten eren in missewend nie halben tak betagete.
di getouften jahen bi ir selbes prise,
si wolten sich vergahen niht an werdicheit in valscher wise.
des duhte vil den hochgemuoten heiden.
owe, daz niht begozzen in hete der touf, sint er was wol bescheiden!
der tage wol zem dritten der vride was gebannen.
manic parlieritten huob sich da, wer nu des ersten dannen
di tjoste rite gen dem stolzen, vrechen.
gamuret der junge jach:< ackerin, der sol ein sper zerbrechen.
oder ist din wille biten, unz du vor bist besehende,
wie man den stoltzen riten sehe, also daz man im wirde jehende
si, und ouch in welcher hande wise,
ob er mit todes vare oder sust mit tjoste werbe nach prise?>
ein krantz der hohen minne, von tabrunit der werde,
mit wol verdahtem sinne wester al ir muot und ir begerde.
vil sper gemal mit pfell behangen riche,
diu kroenlin gar von golde, der fuort man im funf hundert werdicliche.
het icht der luft behullet daz richeit moht geheizen,
des was er unbetrullet. dazuo kund in di werde minne reizen,
di besunder lert vor allen dingen
michel wunder waehe, ob ir di stat die girde chan volbringen.
der minne wol zewerde wart di gird ervollet.
ir wirde nie begerde so vil, si funde iz tusentvalt beschollet
an richeit, an geburt und an der tugende,
an kunst der zierde waehe wunsch der klarheit, alters und der jugende.
massiluret verdecken hiez der minne gernde.
daz ors, mit kraft ertrecken tage dri wol moht iz, gar enpernde
lazheit, muede in arebeit der grozen.
so draetz noch so verhaltenz wart nie mit beinen vieren understozen.
daz rat der liehten sunnen, swenn man dar in ist sehende,
dem ist vil gar zerunnen so liehter blick, als dirre pfelle brehende
gab alhie massiluret zecleiden.
gar behendeclichen swank sich nu dar uf der snelle heiden.
gamuret der junge sich kund ouch hie nicht sumen.
churtzlich dar von sprunge was drakun wol vertic. michel rumen
wart von ir zweier ponder uz gehalten.
< wer machmet und apolle verloren gar, wir muesten saelde walten!>
die heiden also jahen von werdicheit der grozen,
di si an disen sahen, wan nie gesaget wart von ir genozen.
gamuret was hie noch schoner varnde
danne uf floritschantze, do im di kroierer lop niht waren sparende.
wan im diu atmerinne besunder gab nu stiure
durch siner pris gewinne, daz sulchen glast uz sunnen noch uz fiure
nieman sach als von dem pfelle glesten,
den man und ors zudache vueren solt gen mangen werden gesten.
sper, der lieht gemalen, fuort man im ein wunder,
der cheinez niht entwalen liez er sinen wizen vanen sunder
mit der schrifte heidnisch gar von golde.
des ankers uf dem helme und der kron er niht enperen wolde.
den schilt mit salomander sach man den edeln fueren.
die ors hie gen ein ander begunden si do kunstlichen rueren.
ir ougen maez der vele wart vil irre,
diu sper zemangen stucken sich wunden in di lufte hoch die virre.
zwo gezalt mit drien wart dirre selben tjoste
sunder vallen und valien. so ritterlichiu kunst, so riche koste
uf einem plan die lufte nie besluegen.
durch ir hohen wirde sol uns der eren wol von in genuegen.
den baruc man do riten sach gen disem gaste.
sin zuht des niht erbiten kund. massiluret von sinem laste
entladen wart. er stuont da von zer erden.
sin houbet wart entwapent wol ere. do enpfiengen si den werden.
di jungen werdicliche kunden hie gebaren:
< zwen ritter als eren riche lebent niht!> sus jahen die da waren,
< ir beider hazzen solde gar beliben.
wan weder den andern letzet, daz wirt ein vreuden schur den reinen wiben.>
der cristen ouch sin houbet nu lange het enbloezet.
der was des gar beroubet, daz im an werdicheit iht wer genoezet
der clarheit und des ellenrichen muotes,
wan daz der heiden richer was an uberkraft von horde guotes.
gamuret sprach:< herre, dient ir werder minne,
so wer im minne verre, der ane schulde trueg gen iu di sinne,
daz er iu gehaz zem tode waere.
mirst leider minne tiure, und bin ir doch vil gerne dienstbaere.>
der heiden jach:< der minne gan ich hoher eren.
ob ich vil liht gewinne ir hulde nimmer, doch so wil ich keren
ir zedienste gar di sinne mine.
den goten und den wiben ze hohem dienst ich immer gerne schine.>
der baruc manger eren was disem heiden jehende
und sprach, er wolde keren gar die sinne dar an, daz'z wer geschehende
sinen goten zeren und wibe minne.
< ob ich iu daz versagete>, der heiden jach,< so het ich chranke sinne!> -
< doch, herre>, sprach der junge,< iwer lieplich gebaren
mit suezer handelunge verdiente wol, daz ich nicht solte varen
iwer noch den ir da guotes gunnet.
so het ich mich der wibe und ouch der gote hulde gar verkunnet.
dann disem cristen aleine bin ich vride gebende.
di wil und daz sin meine gen mir gestet gar sunder hazzen lebende,
so mide ich in, der andern keinen mere.
dar an wil ich niht brechen, herre, weder triwe noch min ere.
den goten und den wiben bin ich zedienst gebunden.
daz hoer ich lesen, schriben zeler, daz nieman si, er werde funden
got und an wibe dienst zehohen eren.
daz't vor allen dingen swer sich von werden wiben niht wil keren.>
ackerin der wise sprach:< ich sag iu, herre,
er ist gesagt von prise in heidenschaft und cristenlicher terre,
swer beide got und werde wip niht eret.
sint si von keisers kunne, al ir werdikeit di wirt verkeret.>
do sprach der minne bluome:< herre, ich bin vergahet.
iu zelere noch zeruome dise rede durch iwer zuht nicht vahet.
in triwen han ich mich gen iu enbunden,
wan daz ist ane wende, iur schade werd vil groz von mir erfunden.> -
< herre, des sin nu walde di gote mit gelucke!
min pris in cleiner valde lege, ob ich der eren veder zucke
von iu in solcher muz icht anders rerte,
dann als mich di maze bi min selbes witz bedenken lerte.
nieman iu zevare stet an cheiner sache
stille noch offenbare. stricke, clobn joch aller vencvache
bin ich vri, daz ich da mit ie vaeric
wart gen iu oder ieman von kindes jugent uber naht noch jaeric.
daz di babilone gewalt nu gen mir kerent,
daz stet niht an ir crone, wan si mich und sich selben schaden lerent,
des si wol enperen, ob si wolden.
mit allem recht ich clagende bin schaden groz, den si bedenken solden.
daz rede ich niht durch smeichen, ich muote si niht stillen.
swer pris hie mug erreichen, der trag ouch den durch werder wibe willen
und durch di got>, sprach ackerin, der wise.
< swaz ir der minen vellet, daz macht iu lop und mir di locke grise.> -
< ich bin iu darumbe jehende niht wan grozer eren.
daz sit ir der besehende. swar ir welt, dar sol ich mich hin keren.
wer einz in iwern hulden, daz ich werte
si alle gabe riche, swer des von iwerm her an mich begerte,
daz wer mir nicht enschadende.> -< swie riche ir di mine
wert mit gabe ladende>, alsus erhal diu stimm von ackerine,
< iz nahet, daz si mit sige werdent riche.
sit aber ir gesigende, so verlurn siz uber al geliche.> -
< iedoch so werz ein ere, der minne alhie betagende,
daz man iz furbaz mere wer der minne zehoher wirde sagende.>
da mit verstuont der paruc unde horte,
daz sunder valscheit vare der heiden sich uf werdicheit enporte.
< herre, iz si erloubet, sit irs begert so staete,
daz icht von mir beroubet si diu minne so werdiclicher taete.
ich bin ouch der di minn ungerne swachet.
kan ich si niht geprisen, so wirt ouch si niht swach von mir gemachet.>
do hiez man sare schrien di milticheit so grozen.
swer sich wolde vrien vor aremuot und richeit wolt genozen,
dem hulfe der von tabrunit, der milte:
< golt und edel steine mizzet er anders niht wan bi dem schilte!>
nu wurben lobeliche die ackerine gunden
hoher eren riche und jahen, daz si des noch nie enpfunden,
daz kein aremuot geheizen mochte.
richeit aller kunige, gen ackerins herschafte nicht entochte.
di red in solchen eren ir aller herze wiste,
daz sich nieman keren solt an solche gabe, diu nicht priste
ackerinen, dem so vil der chrone
sich dienstlichen neigten. der mochte si des wol ergetzen schone.
< ir muget an disen ziten mit eren werden riche.
swenne wir nu striten, so sult ir alle gebaren ritterliche.
all ir richeit ist dann unser eigen.
gedenket nicht zevluhte, ja stirbet anders nieman wan di veigen!
swer gen vluht gedenket in sturmherten striten,
des ellen ist verkrenket, swer da nicht maenlichen zallen ziten
gedenket uf daz jagen sunder vliehen.
der disiu zwei besorget, den sihet man selten erenhalp den schiehen.
sit der manheit pflegende fur dise gabe gerne.
ir werdet golt hie wegende mer dann vil in geschiht als oloferne,
der ouch von babilone her was varnde
und man im an gesigete. do was ouch siner richeit nieman sparnde.
richeit uberleste liezen si da wunder,
daz schoenste und daz beste, daz iz nieman kunde gepruefen sunder.
da wart richeit uberkraft zeligene:
in tagen zwein und drizic mocht iz nicht dannen fueren daz gedigene.>
der edel heiden riche wart ouch gepruefet wunder.
daz her uber al geliche was im des wol jehende gar besunder,
sin houbet waere wert vil manger krone
und gamurets des jungen. der zweier lop hal in gelichem done.
und doch der rechten wirde gar ungeliche wegende:
der aller hoehsten girde was gamuret mit dem gelouben pflegende.
der hort uber alle hord ist hoch gerichet.
swer cristenlich ist lebende, daz ist ein richeit, der sich niht gelichet.
secureizen sere muot, daz er der minne
niht solde bieten ere mit gab, als ers begert in hohem sinne.
er jach:< mag ich den wiben mit der milte
hie so niht gedienen, so sin gewis, ich dien in under schilte!
swer den wiben welle dienen werdicliche,
der si des min geselle. er mac wol werden hoher eren riche.
ane gamureten underscheiden,
di andern ich durch minne besten, iz sin halt cristen oder heiden.
ob iz von baldac meinet der vogt von sinen hulden,
ich han mich des vereinet. giht ackerin, daz er iz gerne dulden
wil nach prise, iur ritterlichez werben,
den goten und den vrowen sol man zedienste leben unde sterben!>
wider uf plenantze di ritterschaft man zilende
was, da mange schantze nach gevelle secureiz wart spilende.
daz im geviel, daz wart ir ungevelle.
swer ie gen im was komende, der hete langer nicht deheine twelle.
der wart so vil da ligende, daz iz den baruc muete.
< herre, gar unverzigende miner dienste, latz durch iwer guete
biz uber morgen, bringt uns iwer gesellen.
ich laz ot sunder gelten der minen also vil niht gerne vellen!>
nu jach der triwen staete von tabrunit, der riche,
daz er iz gerne taete. do schieden sich di werden werdicliche.
do von secureiz di babilone
vernamen dise mere, do jahens, daz si ouch der minne zelone
vil ritterlichen werben gen gamurete wolten.
er mueste aber sterben, e daz si da rache von im dolten.
< nein>, sprach secureiz,< ich han gedinget
durch willen werder wibe, daz nieman toetlich var mit tjoste bringet.
wir wellen uf plenantze mit ritterschefte kiesen,
wer zeinem werden krantze der minne gezem, daz icht so gar verliesen
werdiu wip ir minniclichez gruezen.
wan swer daz unverdienet treit, der solz den goten und der minne buezen!>
daz urteil wart gesprochen uber al di wilden kriechen,
sin pris, der wer gebrochen und er wolt an hohen eren siechen,
so daz in werdiu wip icht gruezen solten,
alle die mit tjoste hie von den marrocheisen vliesen dolten.
und swer ir einen valde, der solt des immer mere
an lobe der bezalde sin:< swa man den werden bieten ere
sol, die muoz er haben ie zwispilde.>
des gedingen riche vreut sich manger, dem er wart vil wilde.
die recken ubermuete an dem dritten morgen
mit herschaft uberfluete zogten her. iz was an in verborgen
truren und ouch zegeliche vorhte.
ir pris si wolten ueben. der viel, als ie unrehtiu hohfart worhte.
die brueder zwen enpfiengen den baruc dar mit rechte.
vil schon si gen im giengen:< herre, wir suln durch krumbe nicht der slechte
enberen. ir krumbt, daz ir uns heimesuochet.
ob wir iuch niht enpfiengen, da mit wer unser slihte niht beruochet!>
der baruc sprach vil schone:< nu lat mich nicht engelten,
daz ich zu babilone uech beide han gesehen also selten,
als ir mich ze baldac unverdrozzen
vil ritterlichen sahet, des wir zu beider sit niht han genozzen.>
secureiz wol kunde hie beidenthalp gebrechen
die rede von ir munde. der suez begunde sueziclichen sprechen:
< wir sullen hie besehen, wer nach minne
ritterlichen werbe zu beider sit, an vlust und an gewinne.>
nu liezen si ir dringen des ersten an ein ander.
iedoch si kunden bringen tjoste, daz man druntzen sam galander
in den luften sach di hoehe vliegen.
geberde ritterlicher kunden si ein ander wenich triegen.
gar zweier hande cleide gaben hie ir tjoste:
luft und erde beide wurden da gecleit mit richer choste.
die druntzen in di lufte hohe waeten
von ellenthaften henden. die ritter in di bluomen si da saeten.
do si zu beiden siten gespilten dirre schantze,
do sach man drunder riten den man gap der minne zeinem krantze.
di sunne ir abentreise het begriffen.
man solt des morgens striten. daz wart mit rat ot aber undersliffen.
durch lop der aventiure der vride wart gelenget.
zehoher minne stiure wurden si des morgens dar gepfrenget,
die hoehsten uber al in heren beiden.
do solt man luft und erden mit ritters fuore werdiclichen cleiden.
daz wart niht understanden. man sach die edeln, vrechen
mit ellenthaften handen sper und schilt so hurticlich zebrechen,
daz sin der luft an cleiden muost enpfinden.
vil houbet kronebaere moht man in den bluomen ofte vinden.
swaz da zebeiden siten kunige, fursten waere,
di sach man also riten, daz der meie nie so wunnebaere
blicke varwe bracht, di der zimiere
an clarheit mohte genozen von steine, golde, siden manger ziere.
dem voget ackerine enbuten si mit hulden,
ob er durch wirde sine ein tjoste hurticliche wolt verdulden.
di wolte ritterlichen gerne enpfahen
pompeirus, der werde. daz liez im nicht durch hohe zuht versmahen:
< wer ich im versagende, wer mocht mir daz geraten?
ich bin von schulden clagende, daz's mich ie so selten iht gebaten,
die herren min. des han ich ser engolten.
ich wil ir bete leisten, oder ich si an werdicheit bescholten!> -
< si sint der zuht begernde. durch daz ir gruoz, der erre,
uech hie sol wesen wernde. so enbiut der ander, ypomidon, min herre,
gamuret, ob er iht tjoste ruoche.
si er von im geletzet, daz er ander weit sin heil versuoche.> -
< man ist si beide wernde tjoste sunder vare.
und sint si des begernde, daz da machet re geladen bare,
so lazens hie gelucke und ellen scheiden.> -
< daz sol beliben wendech>, sprach aber secureiz, der werde heiden.
pompeir und ackerine, vor zagheit di beclibene,
ein tjoste von rabine wart so hurticliche dar getribene,
daz diu sper alsam ein glas zesprungen.
di sprizen mit den druntzen verworren in der hoeh di lenge rungen.
der fumf sach man si tjosten, daz si doch nie gevalten.
diu sper also zebrosten mit sprizen hoch zevliegen niht entwalten.
doch wart von beiden ritterlich gesezzen.
wer den pris bezalte dewederhalp, daz kunde nieman mezzen.
nu wurden si gescheiden, capitane die werden.
den luft si kunden cleiden, nackent unde bloz vil gar der erden
si sunder kleit gar ane danc vergazen.
strenge wider strenge was hie, da mit si lobelich gesazen.
nu sach man aber triben zwene her mit niden.
swer hoch gelobten wiben liebe trag, der wunsche, daz hie miden
ungelucke mueze baz den einen,
ir eren krantz und krone: vor allem valsche kund er wip ie meinen.
ich mein, den aventiure uz manger not gewiset
hat mit selden stiure, daz er ie von dannen schiet gepriset.
got und sin recht sol in noch furbaz leiten
in siner werden jugende! ja, kom er doch zefruo gen arebeiten.
do wart gesezzen vaste zevalle widerstrebende.
der wirt gen disem gaste alle sin gote fuorte hohe swebende,
sunnen, man und ouch di stern in schine.
so wolt er selbe sin ein got. durch daz so muost der gast nu dulden pine.
vil hurticlich ersprenget hie wurden uf dem plane,
mit sporen dar getwenget, zwei ors vil drat und aller zageheit ane.
deck und wapenroch gap doz mit lufte
von den witen sprungen der ors, als ob si flugen dar mit gufte.
ir ougen maz nu brachte die sper ze rechter merke,
als in der muot gedahte. man und ors und sper, di pflagen sterke.
sper uf schilten gaben doz mit chrache:
ypomidon der riche in den bluomen lac mit ungemache.
enzucket wart er gehe von kunigen rich den bluomen.
< fur cheiner slahte smaehe sol iz nieman haben wan zeruomen
minen goten sunder zeiner wirde
bin ich hie williclichen gevallen, wan iz was ir groz begirde.
diu ere ist ungemezzen, die si mir wellen fuegen.
und ob ich wer besezzen, darumbe si min geluck gar undersluegen.
iz sol di viende in strite machen kuene,
daz si di fluht vermiden. so wirt mit in uber al bedakt di gruene!>
hie mit valsche ere gewan er zweier hande:
er schamt sich dester mere, wan er zeinem gote sich benande,
und troste die sine, daz si des icht verzagten,
und hiez uber al gebieten, daz si den goten lop darumbe sagten.
iedoch diu kurzewile hie mit nu wart gescheiden.
ich hielt nicht an der zile, daz ich gesagen kunde, waz der heiden
uz den kriechen wart gevalt mit tjoste
von den kristen zwelfen, di gamuret gelichten an wapen koste.
von tabrunit der clare ir eteslichen valte.
swer sin mit tjoste vare het, zehant er pris an dem bezalte.
dem aber so wol gelanc, daz er beliben
im einer tjoste kunde, daz solte man immer fur ein wunder schriben.
an dem dritten morgen so solte man die kecken
uz kiesen unverborgen, welch da menlich ellen kund erwecken,
also daz in die arme niht entsliefen
in gedrang, in sturme herte, da schar gen schar ir krie sunder riefen.
der baruc sich movierte mit zehen rotten sunder,
der iegliche zierte ein sturmvan. da riten zehen under,
kunige wert mit kron uz sunder lande.
der zehende van sin selbes was, wol drizic kunige man dar under vande
und fursten ungezalte, die kunigen wol genozten
an kraft und an gewalte, und etteslich, die kunig ubergrozten
mit manheit stark und ouch mit heres vluete.
des wart gevar di heide wunniclich von richer zimier bluete.
wie dise kunige solten hie riten gar gesellet,
daz hete der unbescholten ackerin vil lange vor bestellet
mit der schrift. die was er selbe lesende,
daz ie niun dem zehenden in dem sturme gehoeric weren wesende:
< gloramatis, nu hoere, von persia der junge
behuete, daz icht toere din vreche jugent deheines zagen stunge,
ob er dich lere wichen an der herte.
jeresse gar fur eigen si din, ob er belibet der unernerte,
ich mein, der rat ist gebende uf zaegeliche wise.
ob der von dir lebende kumt, du wirst von kuniclichem prise
gescheiden gar und uz der gote hulde,
und alle di capitane, di sint gesehen in der selben schulde.
ich bin gar sunder vorhte der manheit din vor wanke.
menlichiu dinc ie worhte din vater glorian. der muotes kranke,
der den man in sturme tuot verzagende,
den was von siner jugende unz an sin alter nieman von im sagende.
kunig und fursten alle sint dir zu recht wol hoerik.
swem so der pris enpfalle, daz er fluchticlichen werde enboeric,
swer dem git den tot, dem wirt zesolde
der got und ouch der wibe lon und darzuo hordes ungezalt von golde.
uns sint hie begegenet di chriechen stark unde wilde
und ir kraft gemegenet, also daz iz zepruefen ist unpilde,
und bin durch daz der manheit iuch hie warende,
daz in der starken herte sich gen vinden ieman si der sparnde.
vil oft ist man iz lesende an den alten buochen,
daz mit selden wesende wart der minner teil von den unruochen,
daz di merer keiner vluste vorhten.
die sicherheit ir ellen slafen hiez, biz daz si jene entworhten.
hie vor den machabeien daz selbe was geschehende:
ie ahzic gegen zweien was man antiochen gen in jehende.
judas mit tusent mannen was gesigende,
antjoch het vierzic tusent. mit den wart er gar sigelos geligende.
wie tet alexander, philippi mazedone?
mit kleiner diet uberwander, daz im undertaenic alle krone
wurden al der werlde, wol daz merre
teil gen oriente. des wart alexander alles herre.
des vindet man ein wunder, als ir wol habet kunde.
der wibe lobe sunder habt ir vor. dazuo fur alle iur sunde
gib ichs iu von mahomets gewalte
und ander gote here, der heilicheit si smehent manicvalte.
nu seht, welch ungelouben si offenlichen fuerent,
di tumben und die touben, die niht furbaz grifent noch enruerent
dann ander luete. waz mugen si geliegen?
mit all ir heilicheite mohten si nicht ellen hoch gevliegen!
ir gote hoch si minnent, sunnen, sterne, manen,
die nimmer ruo gewinnent. aller senfte muezen si sich anen,
wan iz wart boltz von senwe nie so draete,
der si erloufen mochte, ob er in einer snelheit fur sich waete.
wie mochten si gewalten cheiner helfe ieman ander,
die sich nicht enthalten mugen ze ruo, biz daz ein bra zer ander
sich wol gahens uf und nider zucket?
wem wern si helfe gebende, die aller genaden selbe sint verdrucket?
wie wolte haltz den krumben gestrafen umb sin hinken?
swa tore ziuht den tumben und der blinde wil dem blinden winken,
lit ir gewin dar an, daz stet in heile.
des ist gewonheit riche, diu tort der werlde vil an disem teile.>
ackerin der tugende het so vil besezzen,
ob im in der jugende cristen geloub zerehte wer gemezzen,
mahmet und appolle wern verwazen
von sinem hohen sinne, der aller missewende sich kund mazen.
ob heidenschaft geliche uber al het ie geloubet,
sie sint so krefteriche, daz diu cristenheit von in beroubet
wer nu lang. sus hat sin got in huete
di werden, reinen kristen, daz heiden geloubent in so mangem muote.
aller gabe sunder ist got zelobne groze.
wir cristen lobes munder sullen sin, daz wir im sin genoze,
wir kint, er vater, er crist, wir kristen genennet.
erst saelic immer lebende, der in darumbe lobet und erkennet!
den kristen algeliche ist ditz lop wol zemende:
< got si ewicliche gelobt, daz er mich was so wol uz nemende
vor allem ungelouben juden, heiden.
sit du mich kristen gelichet hast dir, krist, la mich von dir nicht scheiden!>
nu hoert ein ander maere, daz niender dem gelichet,
doch ist vil seldenbaere ein ieglich stunde, so got wirt gerichet
in sinem lob. diu stat gebenediet
ist vil heilicliche, swa man got an ruefet oder schriet.
in ernste noch in schimpfe sol gots nieman vergezzen,
und heizt ein ungelimpfe, swaz nicht mit sinem lobe wirt gemezzen.
wan erz im allez zelob hat geordinieret
zeselden menschen kunne. des sol sin lop von uns wol sin gezieret.
nu begund gloramatine der baruc aber gruezen:
< di gote vor allem pine dich in ir scherme immer haben muezen,
wan du solt den strit des ersten hebende
sin an di babilone, dir lop erwerben und in sterben gebende.
ich wil dich eins wol troesten, dar an dir pris gevellet:
selb zehnde, niht der boesten, wirstu hoher kunige schar gesellet,
und all ir fursten dines vanen warten,
die bi dir helm und brunje und mangen liehten schilt ie durkel scharten.
persya dem lande soltu ere bieten,
daz man ie wert erkande. nie kunicriche mohte sich so wol genieten
fursten an der meng und an der wirde
in sturme durch gedrenge. dar ist ir volge dines vanen girde.
der kunic salatjele uz leun nigrunse,
sin herze het ie quele, swenner niht enwas in der pfadrunse,
di dem vanen volget durch di herte.
jenator der starke von taffar ist wol din guot geverte.
der kunic parludieze von tamjata, der wise,
ie was in dem genieze, swa man kunige lopt an werdem prise,
daz da nie sin teil daz minste wurde.
swa man wird uf ladende was, da truog er bi den groesten ie die burde.
von algues orise, von alimec politze,
di waren ie so wise, daz ir hohe werdicheit di ritze
nie gewan, di heizent laster wunden.
ir lop ist unverschroten, daz sagn von in die vremden und die kunden.
olaz von tarbarie, primas von kordubine
und amasjol, die drie gebrueder waren ie in scharfer pine
genendic wol. kassordibes der vierde.
in nubia und tampasten sint si voget in kuniclicher zierde.
elar von alakose sol dinem herezeichen
volgen, der valschelose. nie zegelicher muot in kund erweichen.
galusideis des selben von corasen.
durch helme und durch schilde howent si di lange wernden masen.
miner karratsch viere, di mich sint uf geerbet,
den goten rich geziere, die suln ir reht behaben unverderbet,
als verre ich mac, wil ich ir hulde nahen.
ich wil dir bieten ere: du solt mit einer karratsch vind enphahen.
in einem vanen prune, gesniten lanc die wite,
der werde got kaune mit golde stet dar inne, daz er dem strite
sig und selde fueg die im getrowen,
und die an im verzagende sint, der selde wirt vil gar verhowen.
und rit gar sunder vorhte des vanen cheiner vluste.
von stahel der beworhte ist der van alumb in solcher kuste,
und stuend er ane wer der luete vereinet,
zwo klafter lanc von stahele pfil gespitzet alumbe sint dran gezeinet,
die karratsch alle viere gelich den eberporsten.
amasur noch escheliere noch emeral da zuo niht wol getorsten.
iedoch wil ichs behueten al gesundert
mit kunigen zwein der werden, di starker helde fueren zehen hundert.
und wizze, daz nie mere bi miner vordern ziten
geschah ein saemlich ere den, di man des ersten heizet striten,
noch den andern, noch den in der mitten.
nu wil ich durch din ere di gote huete fueren mit der dritten.
attribuson von kare und kanabros von jesse,
di sullen offenbare nieman uber sehen umb ein esse,
die kaun icht smehe bieten wolden.
von disen kunigen richen wurd iz mit tusent helden wol vergolden.
weder kunic noch ander herre sol des niht han fur wunder,
daz ich noch nie so verre iuch gen strite mant so gar besunder.
daz wirt durch gamuret alein gesprochen,
der vlust die ubergrozen hat von mir, daz diu noch werde gerochen.
und daz wir lip und ere ouch selbe nicht verliesen.
mir wer durch in noch mere tusentvaltic leider, ob er kiesen
und di sine solten schaden grozen.
von allen minen landen wolt ich sin mit in vil gar verstozen!
die vinde sint da heime und wir gar vremde geste.
ir vluht hat mange sweime, so het di unser schaden uberleste.
wer fliuhet, der ist dannoch todes eigen,
er kan sich nicht verbergen, im kunnen ie wol drizic nach gezeigen.>
diu rede gab in veste, so daz ir muot genande.
si wolten als di geste werben, di da heten lutzel pfande
fur ir leben dann ir wer aleine.
si waren ie genendic. ouch mant man snelliu ors mit sporen cleine.
< von assim alexander, gar unverzagenliche
mine schar di ander du leiten solt, durch daz von erst daz riche
in dinem lande gehoehet und geheret
wart uber alle crone>. assim vor alle riche was do geeret.
darnach ze babilone chom iz mit gewalde.
in dem selben done dunkt si noch ir ere manicvalde,
swie churtzlichen iz do nam ein ende,
biz cyrus mit crefte babilon gewan an missewende.
sit chom iz ze antiochen, von dan ze cunstenopel
mit kunigen und mit rochen, alten, rittern, venden. gar mit topel
brahte manz von dannen hin ze rome.
dar dient im diet des toufes, beide kunig und fursten und likome.
< eschelier und emerale und die edeln amasuere
dir dienent sunder twale vil dienestlichen. kunige nimt untuere,
dir zedienen sam den uz falfunden.
durch lehen siner krone ist erze dienste dir vil hoch gebunden.
dar uber dannoch echte gib ich dir schone varnde.
ir art und ir geslechte wurden nie gen vinden sich di sparnde.
si kunden sich in werdicheit behalden.
iz ist uf si geerbet, daz si wird und ere kunnen walden.
uz valpinos der eine, teoris der kuene,
und karisol der reine uz turkanie. des wapencleit ist gruene,
di wile sin wirde wachsens ist zuonemende.
wuerd er daran bekrenket, so wer im dirre wapen nicht gezaemende.
uz der grassudie kunic jesurel der junge
und der von truhanie, abastuleis. wer di mir underdrunge
ze sturm und in gedrenge, der wer geveiget.
bruederliche triwe wirt von in durch recht da wol erzeiget.
kalzedant von attrimonje, den la dir niht versmahen,
circulant von ziglodonje, di kundens mit zimierde niht vervahen.
ir muot ist sleht und vest an allen noeten.
swie tunkel var ir wapen si, si kunnen daz der vinde wol geroeten.
uz tangulor dem lande nim zuo dir alogriezen,
den man ie wert erkande, und logrisol, den kunic von lirdibiezen.
di zwene sint di virre her gestrichen.
du darft in keiner herte niht umbesehn, ob si dir sin entwichen!
arbessulet, vil jare der arm und rich an witzen,
dir zimt wol offenbare gedenken an daz werdicliche sitzen,
daz du hast uf kuniclichem trone,
alda von dinen handen mit zepter achte kunige enpfahent chrone.
di niunden treit din houbet schon ob disen allen.
des bistu unberoubet. und da zuo, die sich erbelos vervallen,
di machtu selbe tragen unverlehende.
daz listu an der kronike, diu ist des noch ze baldac wol verjehende.
ich mac dir nicht gebieten. vlehen unde bitten
sol ich mich gen dir nieten, ob du ein herre wellest sin der dritten
schar. wan du der minne bist gebunden.
den goten und den vrowen soltu hie zu dienste werden funden.
kolon ist wol die virre genant von diner taete.
nieman get sin irre, wan daz din herze maenliche raete
git dem lib, da von er wirt gepriset
fur alle din genoze, wa man kunige lop die hoehe wiset.>
do sprach der eren swere, der missewende ringe:
< herre, unsorgebere sult ir gen mir sin in dem gedinge.
ir sult mir wol gebieten sunder vlehen
in der selben wise, alsam di von iu waltent manger lehen.>
der baruk vil gehiure begund also nu sprechen:
< du bedarft deheiner stiure, wan daz ich zal der kunige niht sol brechen.
iz lit an dinem ringe sam daz gestirne.
den werden kunic richen diner schar zedienst ich uz erkirne,
den von pallerdise, killirdeis den kecken.
sez ich uf wunschel rise, daz ich in herten sturmen eines recken
solte gern mit herzen und mit zungen,
fur in so nem ich cheinen dann secureiz oder gamuret den jungen.
die andern unbenennet von mir durch daz belibent:
der ellen wol bekennet din selbes lip, wie si den puneiz tribent,
da von ir hurte gebent chrach mit schalle.
ich schaff dir kunig mere, ob du niht gar selb zehend bist mit alle.> -
< herre, von kolone bin ich selbe tragende
zepter unde krone, als iwer kronik ze baldac ist sagende.
parkis die ander treit von arobeise.
krone min di dritten, der giht man salatin von setzeleise.
die vierden von palerne podiusar enpfahet.
glorisibeis vil gerne di fumften von satroise nicht versmahet.
von latriset attrisidol ist jehende
der sehsten kron von miner hant. di bin ich werdiclichen alle sehende.
da zuo von kringulanje der sibenden miner lande,
der ahten von montanje, an dem ich werdicheit ie wol bekande,
galusideise und ouch saphatine;
und larabat von ebron. herr, iz sint hie gar di kunige mine.> -
< des sistu seldenbaernde von der gote hulden,
und hoher wirde wernde sin dich immer werde wip von schulden.
die kanstu hoher dienste niht versumen:
mit tjoste hurticlichen sicht man dich vil mangen satel rumen.
von orostegente fassoborat, niht wenken
du kanst vil rich presente mit ritterlichen tjosten wiben schenken.
ardessurel von sires, din geverte,
und uz jerand arisidol. ich ding, daz si niht wichen an der herte!
jesular von paneise, ussurap von febulare,
die sullen mit ir reise dines vanen warten sunder vare,
und dazu fessudral von mansolene,
ariguleis von jeruse und armessulans von jessolene.
parkisudol von sinofale, ligossomor von garole,
di sint zu allem male ie vrie gewesen siges vlust der dole.
fassoborat, hie mit so sin dir wegende
di gote vil helflichen, swa du bist der vierden schar nu pflegende.
mine schar di fumften wil ich essemurelle
bevelhen. mit sigenumften bistu gesehn, daz lop nie widerpelle
von dir gewan. des la mich, helt, geniezen:
ze mecka treistu krone, mins bruoder kint. nu la dichs niht verdriezen,
dune habest in diner huote pardigrisun, den jungen.
daz mac dir noch zeguote komen, ob die babilon betwungen
werdent, des wir sullen wol getrowen,
von werder helde handen, di vil mangen rum hant erhowen.
minen sun pardigrisunen bevilh ich dir vil verre.
da zuo kardibolunen von kordeis.> -< die mugen nicht wol, herre,
gesin der schar vor jugend in starken striten.> -
< ich kund si selb wol fueren, si werdent sus genender zallen siten!
du hast strit erkunnet und bist den kinden schuldic
guotes, da von sich wunnet diu minne an dir und wirst den goten huldic,
sint iwer vaeter niht wan brueder waren.
des la di triwe dine der kinde nu mit staeter huote varen.
ich schaffe dir zehuote und minen lieben kinden
zehen ritter guote. uf der houbte sol man krone vinden,
die sie tragent von kuniclicher arte
und miner werden kinde pflegent wol in edelm, hohem zarte.
der kunic assiponte uz dem riche elmondare
und von der wilden monte elisibant, an varwe nicht der clare.
daz selbe lant ist nebel dick an sunnen.
weder mor noch blanke, menschlicher varwe den selben ist zerunnen.
dem nebel sint si tragende gelichen schin an velle.
ir snelleheit tuot erjagende elliu tier. di kunnen niht so snelle
berg und tal gespringen noch geloufen,
nicht wan daz da vliuget. daz ander muoz daz lebn gen in verchoufen.
die sullen den orcheisen gegenhurte chiesen,
die uf ir wilden reisen tuont so mangen werden lip verliesen.
jene habent kolben, dis geschutze.
swem si daz vel nicht ruerent, des harnasch muoz an koste wesen nutze.
von falveste jesibudantze und der kunic uz molende,
ja mein ich olibantze, und jetrasin da her uz olmidende,
und agrofin, der kunic von pudande,
und haltzibor von hasibant, die man ie bi werdicheit erchande,
maros von marmisise und der von mirmidele,
der heizt olibarise, und ouch der von ormendigubele
argonis, der kunic von marchine,
di sullen mit dir liden beide gewin und schadehafte pine.
gamelarot von rabse, di sehsten schar du leite.
lebendik begrabse alle, die vluhticlich in zageheite
wellen von dir haben widerkere!
werder wibe minne sol dir uf manheit geben stete lere.
von nurgande josaphaten nim zuo dir und den stolzen,
der so wol geraten ist und mangen ritter in iser koltzen
fuert geschuoch, samirat uz falfunde
und von antioche salatel, der ie wol striten kunde.
beladant von pockidanje und der kunic von lardubose,
der kan wol uf der planje riten tjost, der edel, gar unlose
archandibeis und der von kananie
paresidab der alte, und dannoch wol so snel sam ander drie,
der atzagouc dem lande treit werdiclichen krone
und man in dillibande nennet wol, der sol gamelarone
warten, und karduzal von orekune
und der kunic armalies, der heizt von alamansura der brune.
mit alle bin ich sere betruebet an dem sinne,
daz niht der tage mere noch sint, die vride gebent fur unminne,
untz alle di schar des wurden underwiset,
daz sigenunft da leret und menlich ere an werdicheit wol priset.
die mir da sint gemage, den mac ich wol gebieten.
den bin ouch ich so wage, daz ich vil gerne sich, ob si sich nieten
hoher eren vil und prise nahen.
die von mir tragent krone, di sullen min gebot ouch niht versmahen.
als man nu strit si hebende mit tjost an allen siten,
so sit muotlichen lebende! niht vergahen und doch fur sich riten
mit gedrenge samt und nicht besunder:
vergahen und vereinen bringet bi den vinden mangen under.
gloraxidus der riche, diner werdicheit gedenche!
nu wirp so ritterliche, daz diner werden swester kint icht krenche
der babilon gewalt an ir gewalte,
daz aller gote wirde vervallen wer in ungelouben valte.
in amatist din fursten, die man du all besunder,
daz si mit getursten werben. und si darf nicht nemen wunder,
ob du si manst ir ellenthaften muotes:
sorge bi dem ellen, so wart an ritterschaft nie niht so guotes.
waz solte nu daz zellen, daz iht din manheit reizet?
din vater ie mit ellen hat geworben, daz vil unerbeizet
ist von im der pris mit halber stunde.
des darf ich dich nicht wisen, er kund dich wisen baz, als er dir gunde.
siner wisen raete bin ich vil hart enpernde.
ritterlicher taete ist er noch ellenthaft zenoeten werende.
iedoch sol er mit recht gemaches varen!
sin schilt iuch beide bedecket. durch daz so muostu lobelich gebaren.
diner kronen wite muoz manic furste nigen.
diu sibende schar mit strite sol an di vinde ritterlichen sigen
under dinem vanen, der ie bedachte
von amatiste di werden, di nie kein vreise zaegelich erschrachte.
werder kunige viere sint von dir krone tragende
mit so richer ziere, daz man von der richeit wol ist sagende,
da von si verre und nahen sint erkennet.
ir pfelle sint wildem fiure gar gelich, wan daz iz niht enbrennet.
frigureis von lanfuse, den ekuba was bernde.> -
sin swester von artuse so vil vernam, daz si der maer begernde
wart sint uber lanc, doch in ir jugende.
si hiez nach der muoter ekuba, daz sprichet heidenisch< tugende>.
den baruc dirre maere nieman darf hie zihen,
alda er scharnde waere. man solt ouch mir wol under wilen lihen
den stab der aventiure, wenne si gespringen.
wer solt ouch zallen ziten fur sich dar in einem done singen?
swer tugende sich versinnet, swa der von tugenden hoeret,
ein tugent di ander minnet. durch daz wart ekuba daz herz enpoeret
in vreude groz. ir name wart behalten,
sint man si< tugende> nande, so wolt si tugende volliclichen walten.
do man von secundillen so mange tugende ruomde,
ietweder do mit willen ir tugent durch di ander hoeher bluomde,
und wolden si von tugenden niht entwellen,
si muesten mit gesihte und mit kunde ein ander sich gesellen
durch tugende von dem grale, der man so vil was sagende.
des wart do sunder twale secundille groze liebe tragende
gen anfortas und ekuba artuse:
durch groze tugende sine muost in gesehn diu kunigin von lanfuse.
sus wart ir edliu jugende gepinet uf di girde.
nu hiez ir muoter< tugende>, daz kund ouch si betwingen solcher wirde.
ir junger lip mit tode wer gepfendet,
ob si der langen reise zuo dem kunig artuse wer gewendet.
sunder valsche minne was si sin begernde
( si was ein kuniginne), daz si wer die selben tugent lernde
den, mit dem si krone tragen solde;
und swa daz niht geschehe, daz si niht gerne furbaz leben wolde.
hie mit ein herz erniwet wart in jamers gruezen:
< alrerst mich nu riwet>, sprach secundille gen ekuba, der suezen,
< min vater was der tugend ein bluome lebende.
wol tusent kunicrichen wer sin eines tugende lere gebende!
ich kan mich selber hazzen, swenn ich dar an gedenke,
daz ich min herze lazzen immer also kan mit solcher krenke,
daz immer kristen wirt von mir geminnet,
der mir den werden namen, der ieglich tugent het, tusentvalt besinnet.> -
< durch der tugent exempel werstu niht als verre
gevaren des grales tempel.> -< dar uber wer min vater wol ein herre
gewesen. da von doch min herz muoz kriegen
mit liebe dar zuo tragende, daz sin tugende sunder wankes triegen
staete muez beliben, swer grales herr ist wesende.
nieman mochtz erschriben, waz min vater tugend an sich lesende
was in siner jugende. sin geliche
wirt lichte nimmer mere dann anfortas. des minn ich in so riche!> -
< wie wer mir dann geschehende?> sprach diu von lanfuse,
< man ist doch verre jehende und uberkraft der tugende von artuse!> -
secundille jach:< wir suln niht kriegen,
wan swer si beide ist lobende, den kan di spehe nimmer wol getriegen.> -
uz tugenden diu geborne, mit tugenden diu beslozzen,
ir muoter, diu uz erkorne, ir beider nam mit tugenden was begozzen.
von lanfuse frigureis, ir bruoder,
bi dem von amatiste solt er ziehen hie di strites ruoder.
da zuo von auriente lesurant der blanke.
vil riche, groz presente gaben im diu hohen wip ze danke,
siner werden minne, die der enpfunden.
von kanfassie jeressabel was doch der minne hoeher vil erfunden
an dienst und ouch an lone und manger grozen eren.
er truoc von nieman chrone dann von dem baruc. daz kund im niht verkeren
siner wird, als der von roemischem riche
mit zepter cron enpfahet. sus liht si atmerat ouch werdicliche.
malabris der werde was von exenise.
sin manheit des begerde, daz sin lop icht slipfic wer uf ise,
und was doch swer alsam ein tappen trumbe:
des pris wirt kurtz gemezzen, des di merre volge hat der tumbe.
< jeruchubar von todjerne, du solt dem herezeichen
von amatiste gerne volgen, swa du di vinde maht erreichen.
di sint von dir vil cleine die gesparten,
und all di fursten dine waren ie vor zageheit die bewarten.
du bruoder miner muoter, matribuleis der klare,
vil manic ritter guoter hat dir uz tenebri und uz juvare
gevolget und uz gutte und valoren
( in disen landen vieren wahsent wize luete, lutzel moren):
dem kunig von amatiste, gloraxido, hie volge.
sunder vaerig liste soltu iz han, daz du dehein erbolge
gen mir tragest, daz ich ze houbetmanne
din ellen nicht erwelte. zerecht ein schar gevolget het dinem vanne!
din triwe ist doch vil staete, des han ich lutzel vorhte.
der vrie vor missetaete uz rankulat, der heldes werch ie worhte,
esserel, di sibenden schar sol meren,
rubjel uz valpinose vil dicke hat gesigt mit grozen eren,
und von eropisune vil witen der bechande,
geheizen synagune, der zehend in der sibenden schar genande.
gedenket all des libes und der eren!
di got und hohiu minne suln iu allen saelicheit hie meren!
die achten schar di mine arisuleis der starke
von lantzesardine. ich waene, iendert kunic so wite marke
hat so du: zu miner tochter aresten
gab ich dir krone fumfe unde zu ieglicher lant die besten.
jesse und valente, gortze und halebe,
daz nehste auriente, und zwo mark, der einiu heizt sirebe,
diu ander multigur in sarrasore
bi azagouch dem lande, dar uz du fuerest gen strite werde more.
so edel kint mit zarte ist niht erzogen lebende.
der hohen minne garte sol dich triben. manheit vil ze gebende
hat areste gar, der minne ein bluome.
ich red iz nicht durch hetzen, wan du wer ie bi ritterlichem ruome.
lanzesardine ist dir von vater gerbet.
an dem ringe dine lit groze vluot. durch daz ist unverderbet
helfe din. diu muoz vil wol gevallen.
werder kunige niune, di schaff ich dir alsam den andern allen:
turbuleis von ragulie und aressidune
uz jerassimolie und der manlich mardisibune
von schandinavia, des pris gemezzen
ist also lanc di virre, daz im gelich deheiner ist gesezzen.
man legt die selben schantze dem kunig uz laridune,
dem werden armidantze, und ouch arichilone von archilune.
da zuo so fueret dir vil rich storie
nygillubar und nybuleis, der lant ist narkilin und arabye.
ferol uz folisale, der edel, hohe, riche,
und der uz gundernale gendrueis. mit den ist werdicliche
din schar durch pris bejagen hoch geheret:
der truntzen und der sprizen wirt von in zer tjoste vil gereret.
alle, die ie bechanden not mit scharfen pinen
an lueten und an landen, di sullen hie bedenken not di minen:
wib und kinde, luet und lant uf wage,
gesigend oder sinkend, daz bedenket alle, friund unde mage,
mit unverzagtem muote, maenlich wol mit ellen!
und der sich selb in huote hat und vellet viende, e si in vellen,
swer die schantz kan halten und verbieten -:
lazzen ist daz vlorne, verbot und halten kan sich siges nieten.
miner swester kinde, der kunig uz nubrande,
gen strite nicht der linde, daz ist von dir gesehn in mangem lande,
ardebileise, mine schar di nuenden
solt du gen vienden leiten, also daz sic da wachse dinen fruenden.
und din bruoder ardolise, der clare, junge, sueze.
mit senfticlicher wise erwirbet nieman hie der wibe grueze.
sper und lide von noeten muezen krachen
von swerten fiur uz helmen. des kan der werden wibe herze lachen,
und kunnen gruoz wol bieten, di sich des underwindent,
der tjoste widernieten sunder vele und slac gen slage bindent,
so daz da nicht belibet unvergolten
der zal und ouch der swaere, die werdent nicht von wiben gar bescholten.
ardolis von tananarke, du solt dins bruoder goume
haben. so strit der starke sich hebet, so la dich cheiner richeit soume
verleiten. guotes richeit nieman ruoche,
swie vil iu des fur ougen gebreitet wirt, deheiner daz nu suoche!
ich wene, daz wegste saelten kan er zerechte kiesen,
swer groze richeit gelten wil, da mit sin selbes leben vliesen,
da zuo fruende, guot und lant mit alle.
der mak wol sinem mage helfen uz not, ob er da nider valle!
doch mocht iz sin so herte, daz helfe bezzer miden
wer, der einen ernerte, darumbe zehen sterben muesten liden,
der ieglicher schaedelicher waere.
gesellen ganzer triwe und sippe werbent dicke solhe maere.
daz ich nu witze hete, daz wer mit iu geteilet
mit ler und ouch mit rete, so daz wir sunder schaden ungemeilet
mit heil beliben lobelichen lebende.
den trost und den gedingen si aller menniclich im selben gebende!
ich bin iu trost her wegende, der uns gelucke bringet:
di strits gen uns sint pflegende, daz ist ein wilde diet, so muots geringet,
gesament also wit und lanch die virre,
und bechennent triw noch minne wol halp und mer, und sint an manheit irre.
so sin wir all gesellen oder mag mit triwen riche.
daz kan dem man sin ellen wecken, daz er fruenden helfeliche
sin selbes chraft und vinde niht ist sparnde.
swer sus in noeten wirbet, der ist mit triwen und mit eren varnde.
sargidun, nu rite bi miner swester kinden!
in mangem starken strite kundestu ie vor noeten wol enbinden
di uz baledeise mit dir fuoren,
dem witen kunichriche, und dir doch keiner helfe nie geswuoren.
daz schuof din maenlich guete mit triwen und mit milte,
also daz ir gemuete deheiner hilfe nie gen dir bevilte.
alsolcher dienst, der wirt den vinden strenge:
der fruent ertwungenliche zenoeten fuert, di trurent niht di lenge.
algusier von parligente diu kint miner swester,
der sipp ein fundamente, hat also, daz si ein teil noch vester
lit gen dir dann ich, wan erst din bruoder,
den si da vater heizent: vater sippe ist vorder an dem muoder.
von karlisibunden parsap, du ellens vester,
din triwe si gebunden vil staete gen den kinden miner swester.
vater dich von arte veter nennet.
triwe unde staete ist nu lange wol an dir bekennet.
senator von ponte und puhurat von parelle,
vil escelier, liconte und amasur, der werdicheit vil helle
di virre von ir manheit ist erklungen,
uz iwer beider riche vert. ich weiz iuch beide gerne bi den jungen.
von sarrassol, nu rite menlichen gen den vinden!
der niunden schar du bite. alle dine vodern sich ie pinden:
pitagoras, din vater, an ritterschefte
vil hohen pris bezalte. aripuleis, gedenk der hohen krefte!
gefruent und ouch gemaget wart ich nie so gerne.> -
nu wart da vil gevraget nach kunigen zwein, die waren gar mit kerne
der manheit sunder schal von kind eraltet.
< guoter ritterschefte>, jach der paruc,< wirt von in gewaltet.> -
der ein hiez ardibuntze, der kunic von cesarie,
und ouch erkuleduntze, der kunic, und hiez sin lant orledarie.
si wurden braht zehove dem atmerate.
er sprach:< nu sit wol pflegende der niunden schar mit helf und ouch mit rate!>
mit kunigen zwein gehiuren wil ich schar die niunden
noch fur di andern stiuren, zehelf den jungen, suezen, klaren fruenden,
di min selbes verhe sich gelichent.
minen lieben kinden, den si geschicket, daz sie in ebenrichent!
bolitars der brune uz dem riche zu kalafieze.
diu kuniginne fortune gan im sitzen wol an dem genieze,
da diu werdicheit im nicht entriset!
der kunic von gruenlanden, utereis, was ie alsam gepriset.
kahunen und apollen, machmet und terviganden
bevilh ich gar envollen die in der nuenden schar uz mangen landen
bi den jungen, claren sint di varnde,
und dar nach al di mine, die si fueren vor ungelucke sparnde! -
die kunige sunderlinge, als si zein ander horten,
sich leiten zeinem ringe, die sich an der wit uber al enporten.
ie mitten santen dar die wilden kriechen,
man solt des morgens machen mangen tot und ouch von wunden siechen:
< und ob iz iu gevalle, daz dir den strit zem male
in einem tag mit alle -, oder wolt irn halden sunder twale
mit halbem her oder mit dem dritten teile?
swaz da ist iwer wille, daz machent iu die kriechen wol veile.
man hat uns nu vil lange iwer schar benant ein ende.
ob si mit dem gedrange sint gelich und manheit der genende,
si hant sich mit der zal gen iu gelichet,
ich mein, aber an der groeze hant si iuch krefticlichen uberrichet!
ir sult iuch, herre, beraten, in rede und antwurt gebende,
als ie die wisen taten. si jehent sus: ob ir sit gerne lebende,
so sult ir iuch des paruc amts verzihen
und ouch des atmerates, und weln iu ninive zelehen lihen!> -
< des hant si vil versuochet. sagt in von ackerine,
so bin ich, ders nicht ruochet. iz muezen swert uf liehter helme schine
erklingen helle, e daz ich ditz geteilet
sunder striten neme, iz wirt geslagen wunde, di niht geheilet!> -
mit urloub was do varnde der bote von kaldeie.
er was die rede unsparnde, waz ackerin da redte, welher leie.
ypomidon mit zorne tobte in leide,
er sprach:< ich wil von erste al min her hie scharen anderweide!>
und was do fride gebende zweier tage mere.
< die wile si wir lebende>, jach ackerin,< wir mohten noch ein ere
an im gewinnen, daz's der stuol enpfunde
und baldac sunder vorhte di porten wol vor im entsliezen kunde!> -
nu hoeret, wie sich scharnde sin di babilone,
gen strite schone varnde:< vil me dann sibenzic kunge von uns krone
tragent, swie der baruc und die sine
uns da mit nu swachent, daz riche ich sunder und die gote mine.
daries von orlendune, wol stark in diner krefte,
si, daz dich fossarune niht tragen mug, so heiz mit meisterschefte
ein helfant dir bereiten oder olbenden.
du solt ie des ersten mit diner chraft die vinde uf saeten pfenden.
umb ir guftlich schallen, daz si min ie erbeiten
getorsten mit den allen, di ich da kan uz mangem riche leiten,
der ich ie sehse fuer gen siner einen,
der muoz in ir landen witwen unde weisen vil beweinen!
din liehter vane gerichet von saben luter wize,
dar inne zeberge slichet ein tracke rot, gechroenet wol mit vlize.
dar zuo getrowe ich cheines heldes handen:
man sol in umbezirken mit drizic wol verwapenden helfanden.
und daz der vane ir einen enmitten schone rite.
zehn ritter, niht der cleinen, uf ie dem helfande wol mit strite
in wichusen bereit mit bogen starken,
di man ziehe mit winden, und scharfer stral gefullet wol ein arken.
und iser decke drie uf ie dem helfande,
und daz dar under sie von palmat vil dicke gen einer hande,
und darzuo pfelle, rich und stark gebende,
von iser umb und umbe, daz einer von dem andern icht entwende.
du kunic von affrisune, rite bi dariele!
ich meine dich, ordegune. du treist von uns die kron und hast modele
von secureiz, dem werden accidiere.
sam tuot der kunic papires von tragodjent mit kostericher ziere.
elyos von archiente und du, alamazare,
kunic von trosiente, und ammiras, nu habet der ritter vare,
so daz sich der von baldac mueze neigen!
so wil ich milte hende iu allen da mit richen lehen zeigen.
pardies von parine und ouch barbungeleise,
dem kunige von disine, gebuet ich, daz si nicht verdriez der reise
an ir manheit, di si hant behalten,
und accidant von olmodent: ir ritterschaft tuot mangen lip erkalten.
astririsel, din crone in purmidac wol schinet
vom stuol ze babilone. ob sich din lip hie ritterlichen pinet,
daz ist din reht und all der husgenozen:
ir mugt so lichte werben, daz ir alle der chrone wert verstozen!
rimal von lagdibore, die andern schar du leite!
in dinem vane ein more stet in samit gel. in dem gereite
sol er ouch sin behuot mit helfanden
sam des von orlendune. daz ist ein dink, daz vinden wirt enblanden.
ladamus von agrippe und todan von ardonte,
ir sit ein ander sippe, und der kunic asprat von stipolonte,
kunic ypodens von agremontine
und melion der stolze, der treit die krone in modientesine,
bradins von garcionte, virtas von tralapinse,
fermisolt von parlikonte und lisibrat, der sure, swere zinse
vienden wigt in stritlichem drange:
ob in des fiurs zerinnet, si kunnens suochen wol in helm spange!
die andern vanen alle bedurfen so niht huote.
si daz deheiner valle, so sit des alle hugend in iwerm muote,
ir habt iuch gen dem mor und gen dem trachen,
darunder hurticlichen sult ir swenden vinde amien lachen!
uz centriom, wis nemende( ich wil dir iezuo lihen)
daz dir wol ist gezemende. wan razalic, der muoz sich gar verzihen
azagouc der gamuretes fruhte.
wolt er iz gern behalten, nu wirt nicht wuochers mer der selben zuchte,
die razalic da zuehet. daz kint mit vehen malen,
wie er den baruc fliuhet mit helf, iedoch wil ich niht langer twalen
zazamanc und azagouc, di beide
ertwing ich uberhoubet, als ich den sic genim uf dirre heide!
killicrates, wis tragende mit vreuden hochgemuete
und mir genade sagende. du enpfindest nimmer mer deheiner unguete
von razalic noch gamuretes kinde.
und wurd er niunstunt lebende, ich wen iedoch, daz kunne an im erwinde,
e daz wir uns hie scheiden. waz moht er an uns rechen?
nu ist er doch ein heiden, dem er da hilfet: er kan sin e zebrechen!
ich nem kein guot, daz ich den kristen waere
uf juden noch uf heiden mit deheinem dienste helfebaere!> -
gamuret versprechen sol ich hie gen den kristen:
weder e noch triwe brechen kund er niht noch mit deheinen listen
daz den gelouben an ihte sol beswichen.
wan strit durch wip di werden, swa er den vant, den kunder ritterlichen,
biz imz daz leben werte. daz vlos er wol mit ellen.
der aber sins todes gerte, der getorst in harte lutzel vellen
manlich under ougen sunder vare.
der jung daz wolte rechen mit maenlichen kreften offenbare.
ypomidon nicht sparte siner schar der dritten:
< vor zagheit der bewarte, killicrates>, sprach er,< ich wil dich bitten
daz du der dritten schar menlichen huetes
mit witzen und mit ellen, wan du verst in sturme, sam du wuetes!
von yparat salander, ludesular von irmidule,
barasilagander, du treist von mir di chron in bardegule,
du und passacrius von ytuleise
und sermiduns von irdibol: ir fumfe tuot in strite mange vreise.
assulier von klinovare, der von edifrisole,
der jung uz lacridare und von ungrudies kunic ardimole
und ouch somilidac von atropieze.
ich trowes iwerm ellen, daz iuch hie werder manheit iht verdrieze.
ledibodantz von gredimonte die vierden schar du fuere
mit dem von elifonte, maldies. ich waen, dich indert ruere
vluhtlich sin noch grozzibalieren,
den kunic von montgradine: der kund sich ie gen vienden wol movieren.
archeis von remichare, kandos von lirifine,
philippe von utilimare und der kunic malfus de philistine,
orfras von pinte und gate von gardubose
und jochris der swartze: der nimt niht war deheiner getelose.
lisias von damascone, di funften schar du leite
und wizze, daz din crone selb ander wirt, ob du dise arbeite
also ritterlichen wilt volenden,
daz iz die marrocheise mit grozer vlust der vreuden mueze pfenden.
pariculeis der riche von tervilans dir nahet,
jonatris der ritterliche von sarmiel nach dinem vanen gahet,
sirus von nepson und karbessidolde
und darius und matrius: di habent all gelich die vrowen holde.
valpidun uz valpidande, marsel von marsidole,
refrin von jermistande und karfidans von nirilasole,
ir habt der vluot als ubergroze menige,
daz iz den paldakonen und den kristen git amien senige!
narob von dassorien, din van muoz vil bedechen.
din schar von zehen krien, der mac deheine nicht ein wort gesprechen,
daz iz diu ander wol vernemen kunne.
moffor von ronosare, in des lande schint vil vruo di sunne:
daz selbe lant sich neiget hin ab gen oriente.
diu naht da wider zeiget wol gen vesper liehtelos presente,
an ob der man etwenn mit liehte stiuret
und der morgensterne da git sin brehn, als ob er si gefiuret.
der kunic von perludesse, lipperdisol genennet.
der erd an einem esse lit daz lant, vil mangem unerkennet.
man hat da riwe und not von wurme stanke.
da werdent die unkunden siech oder tot und gar der vreuden chranke.
und daz gewonheit riche si, daz merket alle:
dri tage sicherliche in dem lande nieman lebt, er valle
nider tot, wan die da sint von kinde
erzogen in dem lande. die andern sterbent alle von dem winde.
tabrians von sinabore, passural von passurille,
pallientz von mendisore und nastitor, der kunic von marbidille,
von sentepunt astor und nibridoltze.
und enibreis von trale: der ist vil riche von aspinde, dem holtze.
di sibenden schar gen strite sol wisen der vil werde,
der so breit und wite hat den vierden teil uf al der erde,
und ich daz ander. daz dritt solt ackerine
dienen, er hat gevaelet: sin vierder teil wirt ouch nu schier der mine!
daz vierd dem roemischen riche jensit mers vil trage
dient. iz wer billiche ze babilone min under miner mage,
wan uns daz rich zeunrecht wart gezucket.
da von hatz immer mere genomen ab und ist vil nach verdrucket.
die berge nem ich alle niht guldin fur daz riche.
seht, wie iz iu gevalle: uf der selben reise ich wider striche
gen rome, als ackerin wirt uberwunden.
uns muezen alle cristen und unser goten dienstes sin gebunden!
pompeirus roemisch krone ze rome ist der tragende
und ich ze paldac schone. so mac uf erde nieman widersagende
uns sin, swaz wir bi hulden in gebieten.
und neptagint der riche sol sich ze egypten siner herschaft nieten.
swie sich ein wenic teilet ir secte von uns cleine,
doch nimmer wirt gemeilet der vil getriwe. iz mohte noch gemeine
werden wol, swenn er daz reht ervindet.
wir sin nu uf der verte, daz al diu werlt uns werden muoz gesindet!
wie stuend iz ackerine, ob er sich gen uns neigte
als der accedine von egypten, der uns ie dienst erzeigte
von siner jugende, swenn wir des geruochten?
mich riwet von allem sinne, daz wir im ie so groze wird versuochten!
in syria die crone, die sol ein ander houbet
werdiclichen schone tragen! libes und eren ist er beroubet.
er kan uns uz dem lande nicht entrinnen:
walt, wazzer unde berge ist allez im verslagen gar mit sinnen!
her fur sich noch hin hinder siht in nieman keren.
daz merer umb daz minder git manger, der im selben nicht gan eren.
hat er nu wol gevaren sin gefuere?
neptagint, din parte sol sin wenic howen nach der snuere!
du bist des ungepfendet, ob du di snuor verhowest,
so daz sich gar verendet ir gewalt, di du ze helfe schowest
ackerin. doch all di sich gesellen
wellen unsern hulden und der gote, di sol man tot niht vellen.
gamuret und ackerinen, swer mir die lebnde bringet,
ob si den handen minen in dem sturm engent, so si gedinget:
ist er kronebaer, so hab zwo krone,
oder swaz im gemeze ist, des sol im werden vil zelone!> -
sus wart hie neptaginte von egipten an geschicket,
des manheit fundaminte< hurta!> was. mit sporen wart gezwicket
kastelane, tragend rich zedache.
fur daz die sprunk genamen, do sach man helde lebn mit ungemache.
jensit und dis den anden waren si noch sparnde.
do schuof uz mangen landen ypomidon vil ritter mit im varnde.
doch was er da mit kunigen wert selb aehte.
dar zuo gab er im vierstunt dri, daz er den puneiz wit da haben mehte.
vil manger ist so jehende, der endicheit get irre,
iz wurde nie geschehende, noch hab di erde niht so lanc di virre,
daz alle die kunige mohten halp beliben.
der sol von einem tursen hoeren spel, und wil er zit vertriben.
ir liben und ir landen gib ich hie namen sunder.
swem si nu die bekanden werdent, der ist ouch min geziuc darunder.
den mak ich zallen orten nicht geleiten:
swer mir des nicht geloubet, dem brich ich uf der herpfen ouch di seiten,
daz im sin spil verworren get als mir daz mine.
der haven nach dem pforren hat immer garst, ob er di niwe sine
da mit vertuot. gewonheit, diu ist michel:
swaz di jugent krumbet, daz wirt in alter sten alsam ein sichel.
die neptagint hie brahte, ich mein, di kronebaeren,
ir siben er bedahte ypomidones wirde mit den meren,
daz er cleine vorhte siner eren:
mit kunigen ungezalten kund er im zu dienste her gemeren.
er fuorte uz egypten triphonen von plurente,
vil nahen di gesipten, der selbe kunic und der uz valirente.
der dritte hiez masor uz pungratene,
turbalitus der riche. uz aquilon der vierd hiez principene.
der fumft hiez almirate, und was von agrimale,
der sehst von olmusate hiez leprosi, der ahtet selten twale,
swenn er ritterlichen solt gebaren,
etzidon von avaritz, der sibend, kunde menlich vinde varen.
in liez ypomidone hie sunder niht der stiure.
siner kumft zelone schuof er im gar uzerwelt gehiure
kunige, als ich vor jach, wol dristunt viere.
die giengen sam si gluoten, luet und ors, mit richeit der zimiere.
jemon von suntarise, pol von miserande
und arap uz orelise. der drier wapen werdiclich erkande
manger wol, daz si vil eren wielten
und durch hohe minne ie den pris an ritterschaft behielten.
marolf von marfiluse, fantur von furmuleise,
gralars von graliduse und gazzerat von gatzerabedeise.
an den was richiu koste niht verswachet:
der hohen minn zelone waren luet und ors gelich bedachet.
oralt von arlatine, balon uz mirmidieze,
mal von jellicrine, offrat, der kunic von pardusibieze
und jaspideis von sardinzidole.
neptagint was varnde baz danne artus bi dem plimizole.
verre und dannoch verre sint si da her gestrichen.
an werdicheit di merre, von andern ir genozen unerslichen
ist ir pris vor aller missewende.
ich meine kunige drie: die jagt diu minne durch der werlt ein ende.
nu wolt ich, daz ir wille an dienst der werld ergienge,
an strites widerpille, also daz ackerin iht vluht gevienge,
daz er ein wil mit strite moht erherten,
biz dise minne gernden driu sper gemal mit tjost gen im verzerten!
ich bin hie uber sehende vil edel riche sinne.
in zorne mir geschehende ist ungefuege, des diu hohe minne
mir schaden git, daz ich di hoehsten werden
nicht handel werdicliche, die niht wan wibe gruoz zelon begerden,
die wol mit schar der ersten diu lid erswingen solten,
di hoehsten und di hersten. iedoch liez ichs, daz si niht schaden dolten,
unz daz die hurte wurden gar erhowen.
doch han ich furbaz willen, daz si gedienen ritterlichen vrowen.
ich mein von sabadale sabellen, den gemuoten,
und den von aribale, kastibier, den zelt man fur den vruoten,
und von tharsis ackrisun den raezen:
man giht, ir zal si cleine, aller di siner tjost ie vor gesaezen.
ir sper sint gar von rore und anent sich glaevine,
uz auriminzidore. und da die von orastegentesine
gen in niht zebieten habent scherfe,
zeiner sunder strale fuerent si daz ror in ir gezerfe.
ez ist dem stein korallen daz ror ein teil gesippe.
diu herze bi der gallen suochet iz mit scherfe durch di rippe.
daz kan im schilt noch iser ringe nieten
noch ander stahel sarwe mit deheiner kunste niht verbieten.
under bergen wilde in dem wazzer muore,
dar sunne nie gezilde von der berge hoehe mit deheiner ruore,
daz ror die craft vor zehen jaren vliuset,
ob iz die nicht vol wechset: von sunnen schin iz dise kraft erkiuset.
ie elter und ie herter wirt iz von der sunnen
und ie helm scherter. und wold mirz der von orlendune gunnen
sunder haz, daz si den strit noch hebende
waeren uf der planje, man fund nach in der vinde wenic lebende.
iedoch er in nicht wolde der eren widertriben.
gar dienstlich er dolde hohen pris zevreude werden wiben.
den trachen er fuorte mit flugen wit gebreite
durch die selben maere, daz er der minne dienste sich arbeite.
er sprach:< ich wil benahten nimmer dann ich rihte
mine schar die ahten sult ir drie fueren in der slihte,
recht als ob ir koemet nicht zu strite,
ob sich der mit dem anker vergahen well durch rue an iwer hamite.
er kan von iu nicht wenken, ob er iu sus belibet.
ir sult an mich gedenken, daz ir in von dem leben niht entribet.
ich sluoc in vor. het ich in do gevangen,
so wer er noch gebunden. swer in slecht, so ist er mir entgangen!>
des wart do vil gelachet, doch sint her nach geweinet.
an koste niht verswachet warn di kunig, an zal gar unvereinet,
di der babilon den drin zestiure
gab durch werde minne, der si mit dienste suochten aventiure.
die zal ich nu bestaete der aventiur zeprise:
der si verzehent haete, so waren dri gevallen in der wise.
wart ir mit disen drin uber al gemeine
und dar zuo alle ir fursten: seht, ob ir schar octember wer icht cleine!
ir namen und ir riche wirt hie benant vil selten,
wan dri die sunderliche. der andern houbet waren ane schelten.
si heten licht ir wirde wol behalten:
ob si dann unbenennet hie sint, so laz uns got mit selden alten!
von kartuserculeise ordabiles der eine,
von radifurbeise lisaburdol, gen prise nicht der seine,
und martrubeis. demetrius, sin bruoder,
ze baldak noch gevangen lit. daz was im strites rezer valken luoder.
< ir sit an aller site gehoehet und geheret.
durch sorge disem strite dorft ich iwer schar niht han gemeret.
iwer ritterschaft und iur turkopel
mit ror an allen siten, sper und schoz, wirt vinden hertez topel.
secureiz, fur smaehe soltu iz nicht vervahen,
daz ich mit dir niht gehe was, wan du von allem recht enpfahen
di viende soldest, ob du hoher prise
gen ieman wilt geniezen, ich sage dir, ich liez'z in rechter wise.
din gir ist gar so gernde, daz dir an nihte genueget.
durch daz so wis mich wernde eines, daz uns beidenthalp wol fueget:
ich han din sorge, du solt bi uns riten,
iz wirt an uns verendet, e daz wir immer komen, da si striten!> -
< nein, herre, doch mit hulden wil ich der bet han mangel.
ich mocht iz nicht verdulden, und wer al miner selden gar ein angel.
ich bin der minne an dienste lang erwildet.
wer daz di lenge wernde, so wer mir lieber, wer ich nie gebildet!> -
diu bete nam ein ende. er west in inder wise,
daz er unerwende was, alda man hochgelobtem prise
solte legen angel, stricke, netze.
fur alle sin genoze gie sin bejac ie vor an dem gesetze.
< sint du nicht strit bist hebende, so gib ich dir die stiure,
daz alle di din wol lebende belibent vri vor aller tschumpfentiure.
werlicher kunig und all ir her sint drizic
dir dienstes unversagende vil mer danne mir selben dienstes vlizic.
wol zweinzic, dannoch mere hastu da her gefueret.
ich wene, er lip und ere verkoufen mac, swer dich mit hazze rueret.
sunder al di mine werstu varnde
von morgenroet der sunnen biz daz si aber abent lieht ist sparnde.
und al die werlt gemeine, die mueste man dir zinsen,
so daz sich ieman cleine zewer gebieten mocht gen einer linsen.
baldac unde rom sint unser eigen.
bedorftestu iht lande, ich wolt dir babilon ze dienste neigen!> -
< ir sprechet iur selbes ere>, so jach der uz vriende.
< ja leb ich sus mit sere, daz nieman gab geruocht von miner hende.
mocht ich der minn gedienen werdicliche
mit ritterschaft und milte, daz ist, des ich da ger fur alle riche!>
do jach der von kaldeien:< ich wil daz gerne fuegen
den wunnebernden meien, des din herz an freuden muez genuegen,
daz diniu lid mit ritterschaft erswungen
werdent gar envollen, und daz nach diner gabe wirt gedrungen.
e wir die kristen ertwingen verre unde nahen,
so mak din swert erclingen, und macht ouch hurtichlichen wol enpfahen
tjoste vil, daz ist man von in jehende.
nu waen, ouch duz vor gester uf plenantze were von in sehende.> -
< ja, herr, ich sach da riten vil ritterlich ir aehte,
daz ichz bi minen ziten nie vernam von all adams geslehte,
noch selb gesach. ich vragt es gamureten,
von welcher art si waeren, und wie si und ir lande namen heten.
der junge mir daz sagete, daz ich uz minem sinne
vil cleine sit verjagete, iz wart geschriben zelob der hohen minne:
der erst nach gamureten von irlande
morholt ist er genennet. den andern er mit iteren benande.
ich weiz nicht umb di wirde der herschaft in ir richen.
nach miner ougen girde pruef ichs an ir tat, der ritterlichen,
diu von in uf dem plane wart erzeiget.
vil libe kronebaere von disen aht uz seteln wart geneiget.
si waeren ouch krone tragende all ehte wan der eine,
also was er mir sagende. er hab die pflicht der einer algemeine.
kingrimursel von tschampfenzun ern nande,
und daz er krone truege. darumbe geb ich fumfe miner lande!
nach mines herzen willen kan er tjoste mezzen,
so hurticlich dar zillen. wa wart von ritter als eben ie gesezzen
ane gamuret und dise zwen genanden?
ob er krone truege, so priste ichz niht so hoch von sinen handen.>
der vogt uz wilden kriechen begund also nu sprechen:
< ich muoz an vreuden siechen, ob iz die gote also nicht wolden zechen,
daz si gesunt ir leben wol behielten
und ouch der gote willen mit ir dienste furbaz gerne wielten.> -
< herze, muot und ougen uns beiden giht geliche.>
di rede ergie vil tougen, vor den andern gar verborgenliche.
sekureiz si doch geschriben sande
disen ehten sunder, er wolt ieglichen zweier richen lande
und kron so riche machen, so roemisch keiser were,
an daz so witen vachen ir gewalt nicht gienge wirdebere.
aber golt, gesteine, wurtz und siden
und swaz der luft bewegete, daz dorfte si nach wunsche nicht vermiden.
ez wold ypomidone so vil der erd in lihen,
daz ieglicher schone fumf under im zekunigen mochte wihen,
die all von im die crone weren tragende,
und daz man dise maere gamuret vil cleine were sagende:
< ez wer ein leit uns clagende all unser komenden jare,
daz vreuden vlust bejagende wer.> und solten ir geladen bare
werden von als ellenthaften liben,
und vorhten grozer vluste der gote haz und ouch von werden wiben.
< an gamuret den jungen durft ir iuch nicht keren.
daz er iuch all ertwungen hab da her, des geloube wir niht geren.
er hat uf lebn kein ahte noch uf sterben:
swie ofte man in sluge, so kan sin got im aber leben werben!> -
sunder valschez werben wer ditz mit triwen staete.
< drizicvalt ersterben mir lieber wer, dann einer missetete
mich ieman zige!> jach secureiz der bloze
vor aller wandelie, wan heiden lebte niender sin genoze.
der bot also gesendet wart mit disen maeren.
di wil gar unerwendet was secureiz von disen lobes baeren.
er sprach:< herre, ich muoz iu doch benennen
die uz erkorn an prise, di mit tjost so hurticlich entrennen
helm und schilte kunnen. ist mir nu rede erloubet?
zecleiden gen der sunnen wurd ein walt vil gahs von in beroubet
und were den wiben doch ein richer zierde,
dann der den walt mit golde und mit siden uber kondewierde.
fridebrant von schotten ist der vierd geheizen.
under drizic rotten wern nicht dri, si muesten im erbeizen
von siner tjoste zuo der erde mit valle>. -
< ja>, so sprach ypomidon,< der geviel mir doch da fur si alle!
ich han ir kunde guote mit namen und mit lande.
mir was sam dir zemuote, von ir wirde ich si vil gern erkande.
und der da heizet kaylet von spange,
der ritet staeticliche und mac die lenge turen uf der plange.
ekunat der junge, der kunic uz kanadicke,
vur daz sin ors von sprunge vert, er letz nicht wenken. mit der zwicke
helt erz dar. des wart von im gevellet
sabellus der gemuete: wir haben niht an lob so hoch gesellet!
huttiger von tschaffilore und der von navarre,
dalbuneis, den more uz tabrunit, der ein in sunder harre,
huttiger, in valte hurticliche.
der ander kastipreisen: daz waren tjoste hoher eren riche!
die aht ir sehzic valten in einer zit unlange.
gelucke muoz ir walten! ich sehe gerne, wie sie in gedrange
mit den swerten arme kunden swanken,
und ob liehte helme von ir ecken rerten iht der vanken.
secureiz, wis varnde, swie halt di aehte werben,
di vinde wenic sparende. ich dinge des, ir mueze vil verderben
von der nuenden schar, die du hie leiten
solt zu lobe den wiben und durch der gote liebe dich arbeiten.
drizic kunige stent begarten an einem briefe sunder,
die dines vanen warten suln. darinne swebt daz edel kunder
ecidemon, so spilnde vert mit gufte.
diu werlt von im gereinet wirt, wan die edeln kraft git iz dem lufte. swa sine kraft, diu lebende, den luft enbor berueret, da von so ist er gebende ruch in daz lant, der von dem tiere fueret. und sterbent alle wurme, eiter tragende, schedelich den liuten: daz swebet in dem vanen hohe wagende. den brief, den heiz beschowen dinen marschalc und den minen, ob si im nicht getrowen, daz der marschalk warhaft kunne schinen geziug der rede. ich sich si hie niht alle, wan berg und tal so wite si hant belegen>, jach der vogt mit schalle.< ez stent die hurnine uz kanias, dem lande, ouch an dem brieve dine, der vel sich wunderlich also verwande von menschen hut in luter horne gruene. in kanias, daz riche, dar chom ein degen, des lebens stark und kuene, der sluoc einen wilden trachen, der was zer snelheit gaehe. mit fuoz, mit vederslachen entran im niht di virre noch di naehe. nu het daz vor gehoeret der manliche, swer kinden gebe trachen bluot, diu wurden kuen und grozer krefte riche. daz wart versuochet balde und half niht an der sache. gen erzenie bezalde habent iz die meister, doch niht swache. si naemen iz fur golt, der iz erkennet. wurd iz in ungevelschet, an siner ganzen kraft gar unzertrennet fumf hundert jar mit alter wer iz gar vnverkeret. siechtum manicvalter ist, da von der mensche verch verreret, dar an diu kraft des lebens ist gehenket. daz rehte bluot der trachen daz herze wider lebelichen trenket.
so singent uns die blinden, daz sifrit hurnin were,
durch daz er uberwinden kund ouch einen tracken vreisebaere,
von des bluote wurd sin vel verwandelt
in horne stark fur wapen. di habent sich der warheit missehandelt.
von kanias radoltzen half niht an sinen kinden
mit wunderschaft. den stolzen lie sin wunderlicheit niht erwinden.
er wolte sine kindel wunderbaere
an snelle, an kreften machen: des wart sin gemuete sint vil swere.
des trachen het er kunde, e daz er in ersluege.
swes er sich underwunde zenar, daz hinderdaht der wunder fuege
und erkant ein krut in gruener varwe.
daz gab er sinen kinden: degn und dirne gazen iz begarwe.
diu kint, diu waren ot kinder und heten des kein achte.
weder groezer noch minder wurden si niht gahes nach der slahte,
also des wunderhaften wille gerte.
sin wip und ouch sich selben er daz selbe krut do ezzen lerte.
hin nach wart do swanger sin wip zweier kindeline.
nu stuont ouch daz niht langer, zerehter zit in luter gruenem schine
wart da ir vel alsam daz krut hie vorne,
und waren nach dem tracken hert und gar uber al ir hut von horne.
nu wart der wunderbaere vil vro durch ditze wunder.
und daz im anders waere, des begerter niht. daz selbe kunder
an dem geslechte sich nu vaste merte:
an snelheit und an varwe und an der stimme diu menscheit sich verkerte.
secureiz, die fuere! est niht, daz in enpfliuhet.
ir stahel kolben ruere die vinde gen dem tode niderziuhet.
di selben schicke fur dich zeiner letzen.
man sol gen eberswinen hovewart vor jagehunden hetzen!
turkoleis ir herre, der kunic mit dem horne,
iz wer mir lieber verre, daz er und al di sine gar di vlorne
wurden, dann daz dir ein vinger swere.
doch muot iz mich von herzen, ob in icht wirret, und bin ich triwebaere.
gorbedin von porsidanden, der ist im bi gesezzen,
der site die wol bekanden ein ander und der sprache vil unvergezzen.
daz dritte ist togrisole von orkeise,
di andern unbenennet beliben gar die selben strites reise.>
nu chom der bote widere von disen cristen aehten
also daz wol gevidere: ir hohen sinn des nimmer werden maehten.
der in gar di werlt geb vur eigen,
mit gesundem libe nemens e den tot alsam die veigen.
< si tuont als ich taete>, sus jach der uz friende.
< ich han si gar fur staete, daz si so gehe sint nicht widerwende.
menlicher muot ist sicher gar vor wanke.
daz ist dem zagen vremde, den waet ein lihter wint uz dem gedanke.>
wie sin schar, diu zehende, nu werde vol rottieret?
vil kume al uber sehende was man ir eines rink, der so gezieret
wart mit mangem witen palas richen.
ob ich iz hutten hieze oder gezelt, so tet ich poverlichen.
die brueder ungescheiden waren an grozen dingen.
man jach ot von in beiden der herschaft ungeteilt, nicht sunderlingen,
danne ander herberg unde ander koste.
allez ir gereite was gar vri vor ruoze und ouch vor roste.
swa man in hutten solde, der name wart verwandelt.
von richeit siden und golde wirt von claren vrowen dick gehandelt
baz dann iz wart von in, die herberge viengen,
die stoltzen babilone: ir palas hoch uf gen den luften giengen.
vil turne witer kamere von gruenen ackmardinen.
uzerhalp von samere, des glast gab berg und wolken widerschinen,
alsam diu sunne tuot mit abentroeten.
die knopfe lieht karfunkel, die taten nahtes buoz den vinster noeten.
babilon der witen ditz werch alhie gelichet
alumb an allen siten. daz lant ist also kreftic uberrichet,
daz iz diu herz in ubermuot verkeret.
richeit ubermuote noch huete mangen wehez wunder leret.
diu stat, diu was mit porten umb unde umb berihtet,
als ouch dar uf gehorten turne hoch, die rincmur geslichtet,
mit zinnen wol di porten undermezzen,
mit palas und mit turnen vil, da manic herre was gesezzen.
den soldan zwein besunder ir palas was geheret.
mit wunder uber wunder was meister kunst von richeit dran gekeret.
daz selbe was ir bethus da enmitten,
da man si und ir werde gote sold gnaden unde helfe biten.
si muosten dester mere der richen zierde machen,
daz si zegoten here manic edel kunic nicht getorst verswachen.
ir bethus gar von gold und von gesteine
kund grozer richeit walten an kraft und smak von edelen wurtzen reine.
der edel smac solch waezen gap mit kraft der richen,
ob alle kramer saezen an einer stat, iz kund im niht gelichen!
al daz selbe ir palas was begarwe,
gefurrieret innerthalben mit ackmardin in smarak gruener varwe.
wie daz lant ie hieze, da man die stat uf rihte?
sunder widerdrieze hiez man si nicht wan babilon die slichte,
durch daz man ir gewalt icht mocht verkrenken,
den si ze babilone uf ir stuole heten sunder wenken.
ir schar vil wit, diu zehende, lac hie bi ein ander.
si wolden staete sehende ir triwe sin alsam der sunnen glander:
luter, vri vor allem wanken, staete
und menliches herzen, erjaeten, sunder zaegeliche graete.
diu stat was der gemeinet, diu so mit richeit vaste
sich an di berge leinet und an die wolken, die da von ir glaste
mit der sunnen kriegten umb di schantze:
tasme von secureize wol zehenvalt so riche was mit glantze.
die brueder des verjahen ein ander tougenliche,
do si recht ersahen, daz er an aller kost als uberriche
wart gesehen, si wolten, daz er waere
da heim in sinem riche. si duhten sich bi im ungotebaere.
der minne towic rose, ich mein den uz friende,
da bi der gar unlose, het erziugt, daz nieman weiz ein ende
der richeit tasme, siner stat, geliche
als die von babilone, der minne und jupiter zedienste riche,
daz er und al die sine ot ouch nicht dorften hutten
vor ungewiters pine, weder bette wat noch mantel schutten,
daz iz durch di hutten waer genazzet.
von triant daz gesinde, von den was alle aremuot gehazzet.
an sinem ringe lagen hoher kunige zweinzik,
di sunder palas pflagen, und elliu ir gezierde was durchscheinzic
von edeler art verwieret und vergoldet:
ir palas dach und turne luht sam ein walt, der rosen meien toldet.
uf der turne hohe flugen di baniere.
ich enweiz, war ich mich zohe, daz ich armer von so richer ziere
sprich, und ist mir doch ein helle witze,
und ich sin han so kleine. doch ruert mich selten, daz da heizet gitze.
diu stat die naht erluhte gelich alsam die sterne,
des alle die beduhte, die da solche richeit sahen gerne.
manger was sin niht vor nide sehende:
swenn iz ie lobelicher was, ie minner was er im der eren jehende.
von luterm gold ein netze tasme het umbefangen,
werlichen zeiner letze. die ringe vinger groz von keten strangen
an pfaelen hiengen, ringe spannen wite.
ab mure und turnes zinnen werte man di stat vor allem strite
anketen und ane pfele, zweir klafter hoch von golde.
wes nimt sich der niht haele, der luge vil manger koste sprechen wolde?
der selbe liugt der werlde schedelicher
vil dicke mit einem worte, dann ob di kost ich sagt an golde richer.
swer luge liuget schadende an lib, an guot, an eren,
des zunge wer baz madende, diu mit luge die sele kan verseren.
schaedliche lug, di kan die sel versenken.
ob ditz ein luge were, iz kunde lip noch guot noch ere krenken!
diu warheit rehter maere ist warhaft wol erkunnet,
daz land noch hiut schinbaere da stent betagt, benahtet und besunnet:
der griez sint edel stein, di berg von golde.
wes wenet jener tumbe, daz ich im hie mit ab erliegen wolde?
ez mocht in halt wol fuegen sunder guftlich prisen,
dazs ros und wegen besluegen mit golde. daz was in veiler danne isen.
wer sich bi dem rine erdursten lieze,
man zalt in zuo den lazzen, die da lebent in selben ze widerdrieze.
noch lebent sumeliche, ob iz in also lege
an aller zierde riche, daz er noch manger grozer richeit pflege,
die under wegen sus vil gar belibet:
vil manic riche zierde geraete und hoher muot noch widertribet.
nu hant sich wilde grifen der berge underwunden.
die lant in niht entslifen swaz lebet. ob ros viere wern gebunden,
si fuert ir einer mit samt hin zemale.
diu lant sint luete lere, vor grifen mak da nieman haben twale.
und anders wer geteilet daz golt doch sit vil witen:
die grifen iz geveilet her uber fuerent siz ze mangen ziten.
si zerrent von den bergen groz di scherben
und bringent die ze kaukasas zeveilem kouf, daz si nicht gar verderben.
swenne si di goldes knollen an die hab sint legende,
so git man in den vollen merrinder und ander vihe, swaz ring ist wegende.
daz fuerents uf di berge zuo ir nesten:
di not kan alsus leren mange dinc an mangel, an gebresten.
die richen netz von golde hiez secureiz verkosten.
wes er sich darben solde, des weiz ich niht. im was ot ungebrosten.
der babilone netze was wan von isen.
secureiz, der minne kranz, kan mit wirde nieman uber prisen.
ditz werk also gehiure truogen helfande.
di sint in da niht tiure, gelich sam uns di noezel hie zelande.
der esel und der helfant furware
vil nahen sich gelichent an hut, an zagel, an varw und an dem hare.
wie nu die andern lagen alumb an allen ringen?
des moht ich niht ervragen. ob si halt gar nu legen sunderlingen
mir vor gesihte und si min ouge sehe,
solt ichs pruefen sunder, ich moht wol in der kaelen werden raehe.
ein busun vil groze, di wart do lute erklenget.
in einem hellen doze was ir don gesundert und gemenget,
als ob zwo haerpfen groz da mit erklungen
ab einem hohen turne. hie mit so chomen alt und ouch di jungen.
die nu mit schar der zehenden gen strite solden riten,
an prise die gesehenden, der zagheit sunder gar an allen siten,
sehzic houbet, di alle crone tragende
waren in sunder landen, den was ipomidon nu wunder clagende,
wie alexandrine vom baruc wart besezzen
und wie in tjoste pine do valt, und sider des wart gar vergezzen,
waz der sinen wart al tot gevellet
do und sit vor baldac, daz wart in nu vil ofte vur gezellet.
wie ninive enpfueret wer dem soldan mit gewalte,
daz im gen herzen rueret vor aller not in manger leide valte,
und daz demetrius noch leg gevangen,
der gen scharfen noeten noch strenger was danne witige bi dem slangen.
< ir zweinzik sult iuch nieten ieglicher zweier krone.
di unser harnasch bieten. der lihe wir iu ein darumb zelone,
daz ackerin icht sunderlich die ere
vor uns tragende waere: daz und ander wirt gerochen sere!
ir sult iuch ritterlichen, und si iz not geschehende,
dringen sunder wichen gen minem vanen, swa ir den sit sehende,
als ir hamonen hoert mit der busine,
der ouch da von nu krone zweier lande treit in liehtem schine.
so sit die wol bereiten zerosse an unsern ringen!
den sturmvanen leiten sol leofax. der kan durch schar wol dringen
und treit ouch da von sunder kron di dritten.
ritterliches werben darf ich iwer deheinen sere bitten!
ez wirt an uns verendet. iedoch der sich da warnet,
der belibet ungepfendet. swer die locher an dem netze vergarnet,
der muoz vreud enpfahen an den vischen;
der daz niht besorget, dem mac der nutz wol uberhalp entwischen.
doch ist an uns verborgen gen schaden elliu vorchte.
ich kund ouch baz besorgen den vanen, daz in lutzel ieman entworhte:
ob ackerin mit sturm und al di sine
da gen besunder strebten, die muesten alle liden hohe pine,
als in di paldakone vor paldac muosten miden.
uf dem karratsch turbone wart er wol behuot. man sach si liden
mangen re, swie si da heime waren.
hie durfe wir niht sorgen, ir ist zu vil, di ir da kunnen varen.
ich mach an allen siten noch selbe niht beschowen
iwer aller sunder striten, ob ir howet oder iuch lat howen.
kunige fumfe warten ie dem sesten
und dann ir all uns zweien, jene und dise, die ersten und di lesten.
frabellitor, wis pflegende von ackraton der witen
der, die sich nehste legende dir sint und huet ir wol, so wir nu striten
muezen uf der heide lieht plenantze.
nim war deheiner bluomen, du treist vil werdikeit der minne zekranze!
di fumfe dir unbenennet hie sint von minem munde.
du bist der si bekennet. daz selbe du, von jermili sigunde
rassilokant. du bist vil hohe tragende
den muot alsam die krone. daz ist man nu vil lange von dir sagende.
ich sol frabilotalze die fumften hie bevelhen.
din ere hat dem salze der brunnen vil. und ob dir ieman schelhen
wil mit hazz, daz mahtu wol gerechen.
mangen knollen goldes muoz man dir in zabridole zechen.
serpantriax uz pante, der nehsten fumf du warte!
din nam, der wol bekante, al dine vordern hat erstriten harte:
die serpent heten gar din lant veroeset.
der name dich uf erbet, daz iz mit strite wart von in erloeset.
kartis von kartigale und eporeis von prisse,
ir sult zallem male warten beide jensit unde disse
und haben doch uns zwen alle zit in huote.
ob iz sich also fuege, ir sit von uns die grozen an dem guote!
nu stet ouch nach den eren, so lebt ir werdicliche!
erosse, du solt keren in din huote ir fumfe din geliche,
von sigdebunt. offosator von cente,
nu sit an lob uf nemende also, daz ich die lehen an iuch wente!
von tribalgidise tribol, du bist der niunde,
der vollekomen an prise. ich bevilhe dir mich und mine friunde
und alle, di da vor von golde brinnen
und hinden wiz von silber. di andern sult ir hazzen, cleine minnen.
seruk von firmidise, nu pflig der nach huote!
der hohen sinne wise bistu gar. daz schint an mangem guote:
kinde hastu hort und kraft die grozen
an gold, an witen landen kan dir nieman din gelich genozen.
der hundert und aber hundert nigent unser hende,
der ein ist niht gesundert, daz si kuniges namen ieman pfende.
so went des ackerin und sin gesellen,
ir sin wan zwen und zweinzic, daz wir uns sus mit aremuot verwellen.
die zal doch moht vil lihte mit fumfen sin vollendet,
darumb vil lange sihte sich unser hohe vreude nider lendet,
sit ackerin di selben zal gebrochen
mit syrja hat dem riche, dem siben kron zu dienste sint gesprochen.
zwo krone und zwei hundert zereht wir sullen lihen.
der zwo und sibenzic sundert sich also. ir muesten sich verzihen,
die uns gotlicher helfe kunden smehen
alsam der ubermuete von baldac, dem daz selbe nu muoz nehen!
drizic und hundert krone sint uns von recht uf gerbet.
die zwo und sibenzic schone sint erstriten, ir herren gar verderbet.
seruk, nu hastu sune wol fumfstunt viere
und niht wan einer krone: den gib ich allen sunder lant vil schiere.
karratsch der gote zeleste bis in der huote pflegende!
dir fueget seld daz beste zaller zit, sint si dir helfe wegende.
den vier karratschen schaff ich huote groze
von sehs lande fursten mit solcher kraft, di kunigen sint genoze.
der sol ich mich verzihen, wenn wir gen strit sin varnde,
und si den goten lihen, oder si weren uns ir helfe sparende.
daz wart wol vor alexandrie erzeiget:
die gote mit ir zorne schuofen, daz der sik do wart geveiget.
kaldea, daz riche uber al die kriechen wilde,
uns dienet sunderliche. sam tuot uns sennaar berge und gevilde,
mesepor, saminar, sabritene:
der sechs lande fursten ritent bi den goten durch uns zwene.>
nu wart da rich gemachet ein himel hohe swebende,
an koste nicht verswachet, der des veldes mile breit was gebende
schaten, hoch gewelwet und gewellet,
die bogen uzer golde, mit ciclade bla all uber pfellet.
von richer ziere hoeret vil grozer liste wunder:
aspinde geroeret was durch die ringe und dannoch stark darunder,
daz iz die grozen hohe mocht erlangen,
ir hohen turn uz pfelle. der kunste sunder wer daz niht ergangen.
daz selbe holtz me krefte hat dann etslich isen.
sin art ist unberhefte von der vest, daz merkent dran die wisen.
sin kraft iz lat erfulen noch verbrinnen.
daz muoz von gottes kreften sin, die kan ein tore niht besinnen.
damit in der genaehe uf karratsch undersetzet.
ich waen, iz kum geschehe, daz ieman himelriches da mit ergetzet
moht gesin, als vil eins halmes luehten
der sunnen kan gelichen, und als ein bach daz mer kan uber fuehten.
geboget und gereifet von golde was iz swaere,
doch gahens uber sweifet, swenne der edel keiser himelbaere
sine kraft mit starkem winde ruorte.
ob si daz uber sahen, den himel er ab den goten gar zefuorte.
vil clein ich doch zerbliese ein hant vol cleiner vedere.
diu richeit sus zergiese, daz dach der gote und ouch di hohen redere,
die den karratschen hie al undergiengen.
waz half ir hohe witze, daz si der rechten maere niht enviengen?
< swenn uns ackerine den vride widerbiete,
und raten iz di mine, so ist iz zit, daz er sich schaden niete!> -
< nein, herre>, jach der rat,< si sint hie geste.
ob si den strit sint hebende, daz wirt an hohen eren iu daz beste!>
do enbot im ackerine: ob er noch striten wolde,
oder ob der vride sine zehen jar in beiden weren solde,
biz daz si beidenthalben sich bedehten.
die voget uz wilden kriechen dise botschaft uberhoubt versmehten.
er sprach:< man sol die mine morgen uf plenantzen
sehn in liehtem schine. di wile sol man halten vride ganzen.
als manger schar, als er gen strit ie sendet,
nicht minner noch niht mere, wirt er von den minen da gepfendet!>
uz baldac dem vogete komen hie diu mere,
wie der von kaldei progete, und wie des morgens frides ein ende were.
gamuret sprach:< herre, lat mich hebende
sin anevanc des strites! da mit sit ir mir staete vreude gebende.>
< nein>, so sprach der triwen ein uf gemezzen kaste.
< ja muoz mich immer riwen, daz ich gamureten ie so vaste
verlie die gir der manheit vollefueren.
noch huete sam von erste kan mir sin tot daz herz mit sueften rueren.
wir lazens in dem wane, daz er si worden lebende.
aller vreuden ane wil ich sin, biz daz ich rache gebende
bin, ob ich den lip da vliesen solde:
die hoehsten gote mine wizzen, daz ichz doch nicht lazen wolde!> -
< herre>, sprach der junge,< nu sit mich des gewernde,
min herze hat gerunge, der ich ob aller girde bin der gernde,
daz ich den strit von erste hebnde waere.
allez daz mir wirret, da mit wer ich ergetzet miner swaere!> -
< miner lieben kinde wolt ich mich e verkunden!
min triw ich so nicht binde, di muoz lediclichen ungebunden
sweimen, so daz ich din gerne huete.
des la du mir di volge. ja ist ir kraft ze groz an uberfluete!
ob drizic lewen sterke an dir aleine lege,
suezer man, daz merke, diner gir daz gar unhohe wege.
la di ersten schar die nuend verrucken:
gen ypomidone sul wir den ponder hurticlichen drucken.
ich han die uz erwelten in unser schar geseiget,
gen pris die hoch gezelten. des etslich babilon noch wirt geveiget,
der sin gemuete ist noch vil hohe tragende.
in miner schar du rite, so kumt uns vreuden tak, der hoch betagende!> -
< herr, ich bin durch rache gevaren in ellende.
so stuende ich an dem schache, ob ich die lieze. tusentvalt den ende
nem ich e und wurd als ofte lebende,
als ich da bin in wane: ich lige tot oder ich bin rache gebende!> -
di stimme atmerates wart aber sus gehoeret:
< beide helf unde rates werden wir mit warheit nicht gestoeret,
wan ob din junger lip des strits beginnet,
so vurcht ich, daz zer noete den kreften din gen uberkraft zerinnet.> -
< herre, ob ich lange were gen iu mit widerstrite,
daz wurd iu lichte swaere. der niunden schar ich doch unsanft erbite.
darumb wil ich niht sin wider iwern hulden:
ich pruef iz iu gen triwen, die roemisch keiser moht mit eren dulden!>
nu kom gloramatise ein bote von dem vogte,
daz er den goten zeprise des morgens ere bute und dar nach zogte.
iz solt gen halbem teil wol ezzen und trinken
maenlich vor mittem morgen:< daz kan zelieht verborgen ellen winken!>
zeherbergen varnde was gamuret mit eren.
gen im kleine sparnde was der baruk. al die sine keren
hiez er im zedienst nach siner girde.
und all die toufes wielten, den wart durch in erboten groziu wirde.
des morgens sach man keren gloramatis zevelde.
er und die sine gemeren wolten pris, wan daz mit widergelde
die babilon sich werten all bereite.
si baten lutzel borgen, daz kom von uberkrefte ir richeite.
der karratsch wol mit huote in hie der baruc werte.
des fuor mit hohem muote der ze persia von fursten gerte,
daz si in herre hiezen und fur in knieten,
do kan ob im swebete. des sach man tjoste hurticlichen bieten.
daz selbe die kaldeien. mit goten vor und hinden,
zallem mal in zweien, under andern liezen si sich vinden,
in zedienst und ouch den werden wiben.
den wart zebeiden siten baz gedient dann kaun oder disen schiben.
uf dem hoehsten turne ypomidon hiez warten
noch roeter dann ein furne ein horne groz. da mit den widerparten
tet er kunt, swenn man von ackerine
schar der menge saehe, als oft blies man daz horn in liehtem schine.
er sprach:< iz wirt geworben nu hie gar sunder vare.
so lank si mich verdorben zelnt an pris, durch daz ein klein di bare
gamuret, der werde, kunde riten
durch weiche des adamandes. daz wil ich nu behueten an allen siten.
min schar, di sint gelichet gen im, der zal niht mere.
ob si der groez gerichet sint, des wil ich beide wirde und ere
fueren ab dem wal von al ir landen.
ir schar der minen gegenent, ich waen, mich ieman zihe darumbe schanden.
und dannoch baz vor gebende wil ich in helfe bieten:
ir vane si ledic swebende, unz sich di mine ritterschefte nieten.
daz ist unbedaht gen wol bedahten.
bin ich dar uber gesigende, wer solte mir min ere darumbe ahten?>
daries vil ungesumet des ersten in begegenet.
sin marstal wart gerumet uber al, durch daz sin schar, diu ungesegenet,
weder mit dem kruetz noch mit dem toufe.
sam was den marrocheisen: des genoz der helle scherg an sinem koufe.
ackerin man sagete, gloramatis der junge
wer noch der unverzagete, und doch under wilen mit noeten runge.
von assim alexander er do sande
zehelfe schar der erren: waz man nu helm und schilde vil zetrande!
uz lagdibor rimale, daz horn rot nu kunte,
daz er niht langer twale het, als in di groze manheit schunte.
dem moren er zehelf den tracken fuorte.
der zweier angesichte sich harte clein gen wibes lachen ruorte.
der orse zugel brechen mit halsen krump gebogene,
mit sprungen twerch di vrechen junge ritter brahten uzem progene.
luete und ors in sweize wurden badende,
gemischet mit der roete. daz was da sere wibes ougen schadende!
den herzen wazzers welle kund iz zeberge triben
uz liehter ougen velle, und lie doch jamer innerhalp beliben.
wazzer kan wol tunkel wiz gemachen.
nu solt ouch iz von herzen triben leit und widergeben lachen.
der sper zebeiden siten beleip do ganz vil cleine.
swer ot kunde riten, der dorfte niht vervaelen der gemeine.
etslicher muost ze mal wol dri enpfahen
ritterlicher tjoste: ob der gesaz, wie kund im daz versmahen?
etslicher muost ouch vallen, den nicht dann einer ruorte.
dem wart honic zegallen, den ungeluck also die krumbe fuorte.
und was in doch vil werdiclich ein sterben,
die wol nach ritterschefte kunden lobes ruom mit tod erwerben.
do alsus ritterliche diu sper zebeiden siten
von manger tjoste riche vervlugen gar, alrerst do sach man striten:
mit scharfen ecken si die arm erswungen.
swie clein si des bedorften, doch wart uz helmen fiures vil ertwungen.
do was der hitz unnoete, die in daz fiwer brahte.
doch dahtens an die roete, die scham da git, di helden ie versmahte.
swer zeglich itewiz in sturme setzet
gen maenlichem prise, daz ist ein dink, daz vint uf vinde hetzet.
nu weste gamurete vil wol, der sinnen riche,
daz man sin huote hete von dem baruk da vil staeticliche.
gen dem so wart er mangen wis zerate,
wie er sich des entsagete und koeme, da man ritterschefte hate.
sin gezelt, daz riche, mit huote was versetzet.
der zwelfer staeticliche gesellekeit, di wart da nie geletzet,
so daz si bi im sliefen und ouch azen,
und doch gezelt besunder ieclicher het. des solden si niht lazen.
allez sin gereite liez er bi ein ander
und sleich mit wisheite hinden durch di snuer. mit schine glander
hienc sin schilt, sam sich da nieman ruorte.
sus kund er spehe triegen. in sin gezelte fridebrant in fuorte.
den hiez er im do lihen daz edel sargewaete.
daz kund in flust verzihen des lebens vor der gaylotten grete.
morholt begunde fridebrant do wisen
hosen und halsperge, daz der da nicht vil bezzers was von isen.
edel samit brune luete und ors zedachen.
die zwelfe sich kane gelich an allen cleiden wolden machen.
daz wart mit listen uz zu velde gefueret:
under allen sarrazinen het si niendert ougen blic berueret.
hie vor was ackerine selbe war nemende,
daz im die vreude sine und hohen muot vil nahen tet erlemende.
des wart diu dritte schar al dar geschicket.
von kolon arbessulet do wart mit tjosten hurticlich gezwicket.
nu lagen sumeliche der babilon so verre,
ob man vil chrefticliche elliu horn blies uf all der terre,
daz ers doch gehoeren niht enkunde.
killikrates von centriom, der hetz erhort. der chom ouch an der stunde.
do heten dis erhowen biz dar vil mange lucken.
durch gote und durch frowen begund ouch hie killicrates nu drucken.
si alle hurten zuo ein ander nahen:
si fuoren, sam si tobten, swenn er und all die sine vinde sahen.
der stark und der maenliche, urliuges gar ein kerne,
den ypomidon so riche het gemacht mit lehenschaft zewerne
azagouc, daz dient er hie vil quecke.
von siner tjoste hurte viel alhie vil manic edel recke.
er kund ouch mit dem swerte vil ellenthafte striten,
swie so mans begerte. daz treip er ie von kind bi sinen ziten.
do nu die herren siner helf enpfunden,
ir kraft, di wart erniwet, daz elliu muede was von in verswunden.
do gieng iz an die strenge uber al den marrocheisen.
man dranc si mit gedrenge, so daz si nie bekorten solcher vreisen.
kunige sehzic waren bi ein ander
und all ir here. ackerin, vil nahen sigelos di sinen vander.
voget aller heiden, paruc mit atmerate,
manic hundert sach er scheiden von strit, swie hart er daz verboten hate.
er rief si an und bat si widerkeren:
< den hohen goten minen wil ich noch getriwen manger eren!>
er sprach:< owe, kane, wenn hastu mich verlazen!>
do komen ritter brune uf orsen hoch. die kunden sich wol mazen,
daz si frides oder sune gerten.
daz wart da wol erzeiget mit tjosten rich und dar nach mit den swerten.
all, di blech von golde vor truogen und silber hinden,
si westen, daz man solde di selben ander stat fur vinde vinden.
die ackerines hinden unde vorne
ein langez glas mit bluote fuorten, als gamuret wart der verlorne.
vil kurlich daz bekanden die werden, edeln, brunen,
die mangen schilt zetranden und helme lieht. des ackerin kanen
lobte vil der helf so helfeliche,
der von disen zwelfen enpfunden so die helde uz mangem riche,
swa si den ponder neigten, die zwelfe mit der krie
< veiget die geveigten!> der krie engalt vil manic werd amie.
uz kanadic der helt den vanen fuorte.
kaylet von spange im gap daz ors, daz groze snelheit ruorte.
tabrunit der achte gelichet sich yspanje.
diu ors sint einer slachte an snelheit und an kreften uf der planje.
der het da kaylet ein halbez hundert.
< wer sint di ritter brune?> des wart in beiden heren vil gewundert.
iedoch beleip in staete gedank der gar verlorne,
daz si kan dar haete mit siner heilicheit vil uz erkorne
gesant. nu secht, wie toerecht ein gesinde,
und doch bi hoher witze, erblendet mit liehten ougen sam ein blinde!
sie wolten gerne schaffen uber mer, die verren,
daz heiden icht vor affen heten die von touf nazzen terren.
si westen doch, daz manz her nach erfunde,
wer in dem brunen wapen alsolche ritterschaft da wer der tunde.
kaylet zelihen noch het ein ors etslichen,
die man noch schaden zihen hoeret, e si von dem plane wichen.
die durch entsagen ir ors da stende liezen,
swie uz erwelt si waren, doch kund etslichen lehens da verdriezen.
fur drier kunige riche so hete man drakunen
genomen willicliche, swie hohe man doch pruofte polidunen,
daz ors erwelt von spang, als man im gunde.
uber all di sarrazine, an massiluret, ein bezzerz nieman funde.
iedoch wer er genender gewesen uf drakune,
sterker und behender. aller menschen herzen hant die lune,
swaz man erkunnet, daz man dem getruwet.
unkunde gantzer minne ist gar vri, der zwifel da wol buwet.
was ieman hie verzagende durch underbint der mere?
ich bin al anders sagende: daz bezzer ritterschaft ie sagebaere
wurd, ich wen, daz ist vernomen selten
unverhabt ir reise, durch gedrenge si muesten rach engelten.
escelier und amasure, die hohen emerale,
di valten si unture. kunige hoch, di heten niender twale:
ob si beruort ir einer mit der krie
< hie veiget die geveigten!>, der ruof zetrande vil der samelie.
tusent helde mere ist man so vil nicht clagende
sam einen kronebaere. da von so ist man clag vil witen sagende
und aller meistic in ir selber lande.
die stent zehalbem teile nicht an ir kraft. daz selb al hie bekande
der helde ieglicher, die daz brune fuorten.
kein kunich was so richer, daz si in dester minner icht enruorten.
sie waren ouch da heime krone tragende
ot alle wan der eine, den secureiz durch tugende was der clagende.
si kunden wol erbitten, daz man in straze rumde
von ort unz an die mitten und jensit uz. swer sich da vor in sumde,
mit den kunden si die strazen brucken.
die vor da vluhtik waren, die sach man ellenthaft an si nu drucken.
michel wart daz nigen der karrotsch durch kanen,
daz er mit sturmwigen der helflichen zit so kunde lunen,
ie mitten, do si vluht da waren hebende.
riche opfer groze hiezens uber al den goten gebende.
den hoehsten vogt der heiden kunde niht verdriezen.
er was vil ungescheiden von disen recken. sin ors pralligiezen,
daz liez er volles zugs hin an sie duehen:
alrerst an allen siten begunde ir reise durch gedrenge ruehen.
daries der starke, der kunic von orlendune,
geladen wer ein parke mit sinem lib. ihnweiz, wie fossarune
under im ie trit erziugen kunde.
man jach, daz man und orse an kraft, an groez nieman geliche funde.
ir tjost waren ouch cleine, von grozer uberleste.
staeticlich und seine tet er mit dem swerte ie daz beste.
daz was ouch gar der tot vil manges libes.
di siner sleg enpfunden, die wurden nimmer trost deheines wibes.
entwichen unde cheren kunde er doch behende,
wan da man solte meren mit tjoste pris, gelich der steines wende
het er allen tjosten widerhalden.
von rabine hurticlichen solcher reise mohter niht gewalden.
er kerte sich nicht an vliehen, wan wer im wolte nahen,
gen dem so kunder ziehen ein ruoder stark. iz mohte niht versmahen,
wer iz uf dem rine deheines verjen.
er was ein burc zu velde, diu sich vor allem sturme kan erwerjen.
nu dise recken brune mit solcher manheit rungen,
mit sporen fossarune gezwicket wart, durch mange schar gedrungen,
die groze not von disen zwelfen dolten.
vil kunig und fursten riche dariem nu hie beschutten wolten.
von assim alexander: ein pfelle rot von golde,
ein swarzer ar, niht glander, bekroenet wol dar inne sweben solde,
wan er kan alle vogel uber vliegen.
in was daz rich enpfueret, doch wolden si des wapens sich niht triegen.
tarbison uz tollibete, der furste rich, iz fuorte.
ein herzogtuom er hete von dem vanen. man jach, daz selten ruorte
sin herze muot, da von der lip unwirdet.
daz was ouch in uf gerbet, daz bernde ie nach der art vil gerne birdet.
als der nu ackerinen sach winken mit dem swerte,
do hort man lute ergrinen vil ors, aldar der van gedrenges gerte
ane vrid. des wart uf tarbisone
swerte vil erklenget. sin werder pris erklank in hellem done.
die kunig uz zehen landen und da zuo al die fursten
den vanen wol bekanden. dem adelar ir edel hoch getursten
der volge jach mit hurticlichem kriege.
nu merket underbunden, zebeider sit, wer sich nu hie mit triege.
killikrates der wilde wunder fuort gesnurres,
busine ein groz unbilde. gar ane vreude, ot< trutz als du geturres!>,
daz was ir tantz, den si da waren tretende.
iz klanc ouch niht zetanze, si waren die gemuoten uz do jetende.
sinen wilden muot, den schiehen, moht er hie wol erswingen.
in wundert, daz niht vliehen wart vil groz, aldar man in sach dringen.
dem atmerate was des clein zewillen
und den, di ritterlichen kunden helm und schilde wol durchzillen
mit ir scharfen ecken die erwelten, lieht gemalen
begunden siz dar lecken. von lagdibor den hohen kunic rimalen,
fridebrant den selben tot nu valte.
er het im eine wunden geslagen, die man vil nach gen verhe zalte.
killicrates der vreche von herzen in do clagete:
< nu wuchs uns ein gebreche! owe, daz der tac ie betagete,
dar an den zwelfen helf sold entrisen!
ich solt noch e erwinden, und muoz ich di geselleschaft unprisen!>
in clageten zepine vil werder kunige niune,
di in dem gelwen schine da namen war des moren mit der brune,
wan er in was bevolhen also verre
von kunig ypomidone. si wolden zuo im vallen uf die terre,
daz er gerochen wurde mit ellenthaften handen.
von dirre fluste burde si noch grozer schaden vil bekanden.
daz warp nu ladamus, der von agrippe,
und der von ardonte und agremont. di waren im gesippe.
di dri und all ir fruende uf den schotten drungen
mit kunigen selbe nuende. daries etsliche warn uberrungen.
von gredimonte affrisun der starke,
eljosim von archiente, die fuorte man beide, da sie heten sarke.
gegn starker note gigen sol man die seiten rihten.
der don muoz anders sigen, swenn er sich der hoehe solte pflichten
an der steigen mit den suezen griffen.
iz ist ein vor gewerfe, wenn man disen sturm siht zersliffen.
morgen wirt diu reise gebezzert uf dem plane.
etslichen todes vreise hiut verbirt, so wirt er morgen ane
leben unde lip mit grozen eren.
die pris und leben erhowent, der selde kan sich zwifaltik meren.
von uz kukumberlande lac tot alamazare,
wan er im kumber sande. er het in nach geletzet sunder vare,
dann sin swert, daz stark uz kahefieze,
daz edel, riche, tiwer. des beleip iter mit sig an dem genieze.
man sagt ypomidone, si wern in grozen noeten.
er sprach:< gelich der krone ich wolte mich e selben lazen toeten,
danne daz ich also gelubde breche,
daz ich uf minem stuole offenbar und uberlut gespreche.
ich kan noch heres walten, daz nieman kan enpfahten.
nu lat si sich behalten biz zeleste. miner schar, der achten,
der getrow ich dannoch sigenunfte,
also daz ir amien sich muezen darben all ir widerkunfte!>
daries der groze, stark und ungefuege,
der erden widerstoze namens under orse furbuege
von sinem slage, swenne der wart gemezzen.
alogoriez von tangulor des lebens muost alda von im vergezzen,
und vil der amasure und werder esceliere
dri. in nam unture, er machte manger vreuden lange viere,
di vrunde mit fruendinne haben solden.
ja ist ir leider mere, die werlichen ende von im dolden.
hardiezen dem genenden, dem edlen, werden cristen,
got muoz im helfe senden, ir kraft und all ir werdiclichen listen
und ackerines helfe mit den sinen!
der von orlendune und killicrates liezen kraft da schinen:
siben kunige fiere und amasur ane maze,
emeral und esceliere, si hiezen triben dar mit ebensaze
di helfant, dar uber als di snie
der starken bogen strale flugen zuo der brunen kumpanie.
gloramatis den jungen, uz persia den fursten,
heten underdrungen die ouch vil gerne waeren mit getursten
gewesen bi des vanen tracken roete,
wan sie sich wol verstuonden, daz daries da runge mit der noete.
si pflagen ouch nicht uppe noch losen bi dem tanze.
iz was in kein gestuppe, die sarmagone schriten uf plenantze.
die heten die von orlendune enthalten,
des vil der ritterschefte daz leben uz dem verhe wart gespalten.
slahen unde stechen, mit den bogen schiezen,
daz kan die schilde brechen. alsolches topels mueste mich verdriezen,
ob ich da bi di naehe wer unvarnde:
ors und iser wete, bin ich wis, ich bin iz baz bewarnde!
man sach gloramatisen hie streben gen den herten.
sin schar vil gantzer isen durkel het gebrochen, di sich werten,
wol aehte kunige, werlich und al ir menige,
so daz zu beiden siten vil amien wurden clag di senige.
si strebten beide geliche, aldar si streben solden.
von persia der riche, widerslac, der wirt im do vergolden,
wil er dem von orlendune nahen.
wie varent hie die werden? man wil sich alzu vast an in vergahen.
ob der von irlande, morholt, icht muozic waere?
nein, swer siner hande was nemende war, der seit in vri der maere!
si mohten alle kunige niht gevellen,
da was der ritter menige: wer moht daz loup in spehtshart gezellen?
vil uz erwelter degene noch baz dann kunige stritent,
di guoter wibe segene zedienste tjoste ritterlichen ritent.
der vil liht eins kuniges niht enschonde,
moht er pris an im bezaln, er gerte, daz im sin amie londe.
fursten, graven, vrien, dienstman, ritter, einschilte,
di dienten ir amien etslicher, daz iz einen kunic bevilte,
ob er den lip solt also ane grifen
mit arebeit der strengen. des liezens aber in do niht entslifen.
di brunen wirdebaere der heiden valten wunder.
vil manic degen maere wolte sinen herren rechen ie dar under.
des muesten sich die kunige do sin wernde.
da von sol nieman sprechen, wa sint die kristen hie ir zit verzernde?
der riche kunc von spange streit alsam ein recke.
ob er nicht uf der plange vil kunig sluoc, iedoch verhiw er kecke
vil mangen liehten rinc, schilt unde helme,
des der luft was geeret. mit fiure wart begozzen wol der melme.
wie gamuret der junge di tropel kunde brechen?
und ob ich erst von sprunge fuer, ich kundes halbez nicht gesprechen.
diu fridebrandes sarwe, diu edel, herte,
vil manger scharfen ecken ir sniden durch sin vel, daz klare, werte.
daz wart do sit erziuget mit brunem wapenrocke.
sus wart uf in gurliuget: einen halben geren, des ein tocke
bedarf, daz wart da funden cheiner gentze.
des wart der schilt enbloezet, daz man den erkande bi siner glentze.
iz was niht salomander, ir einer mit dem anker.
einer und der ander, die disiu dach also da machten kranker,
den wart von im ein sterben da zelone.
des half im gir der rache und sigun, daz dritte was falzone.
in assigarziunde daz swert falzone worhte
derz meisterlichen kunde. in allen sturmen truoc iz ane vorhte
gloriseneis von rabs, der wol betagte.
er wand an erben sterben und gab daz swert hin, daz er sit beclagte
do im von klaressaren gamelarot zekinde
geborn wart in den jaren, daz im von alter strites widerwinde
muoste wesen. im was umb al sin riche
niht halben teil so leide, swie iz doch truoc sin bruoder werdicliche.
floreis von lurgande fuor gen amatiste
mit roube und mit brande. der vil werde sin da niht vermiste,
von des landes vogt er wart gevangen.
sich selben er niht loste durch kriec, biz daz sin ende was ergangen.
gloraxidus vil kleine weste von dem swerte.
ackerine niht seine greif da gen, do ins der sweher werte.
der gab iz do zeliebe gamurete
vor alexandrie, des manic babilon da schaden hete.
nu truoc iz hie der junge, mit slegen wenich sparnde.
uz lebens wandelunge wart von siner hende manger varnde
gen der herfart, di sich niht verendet.
mit vreuden widerkumfte uf josaphat wirt niht ir not erwendet.
swenn man anderweide ist al der werlde gebende
ze josaphat uf der heide lip und sele erstanden sint gar lebende.
ungloubic diet von got da wirt gescheiden,
und halt die rechte geloubent, den houbetsund mit riwe niht wil leiden.
zwifalt ir not gevellet, die got da wil verfluochen.
sint lib und sele gehellet wirt, so wellen si des gerne ruochen,
daz got des jungsten tages si enpernde.
biz dar ir not ist einic. diu wirt an ende dar nach zwifalt wernde.
ein sper vil scharf gesliffen dem herzen senfter waere
dann der reht hindergriffen in gedanken wirt mit disem mere.
der da zeiget sper, kron unde kruetze
und sin vil here wunden, der behuete uns cristen vor des tiuvels schuetze!
secureiz erworben het zevesperie
daz sit vil unverdorben was. er sprach:< da wirt vil groz malie
mit strit, als ich vridlichiu zeichen sende
in zebeider site. swie groz er si, der strit sol haben ende!>
aspinde geroeret, ein boum dri turne hoehe,
uf ein karratsch enpoeret, zwelf anker seil von oben dar mit zoehe
den boum enthabten, daz er lie sin swanken.
ein noklier behende tet vride kunt mit einem pfelle blanken,
der art von salomander. ecidemon darinne,
alsam di sunne glander von rotem golde liuhtet nach gewinne.
swer sin ze rehte wesen wolt der warnde,
al umb in rasten vieren gap iz den ougen widerstoz unsparnde.
< iz wer ein leben swende an prise und an ere,
ob man zeiner hende fur sich solde striten immer mere.
da mohten zagen verre baz erringen
sic dann ellens riche. nu hoeret, ich wil iz iu zer warheit bringen:
der zag die kraft ist sparnde, so wil der ellens riche
ot alle zit der varnde sin, also der manheit tuot geliche.
als er sich dann ervochten hat die lenge,
so ist der zag bi kreften. hie mit verluest man mangen ritter genge.
wie wurben die von troie? daz immer ist zeprisen,
daz si mit twanges poye verklammet waeren, des jehent niht die wisen.
ein einik tak wart des nie underbunden:
zehen gantze jare wurdens taegelich in strite funden.
daz bin ich ofte lesende in dem buoch omere.
durch daz so wil ich wesende sin durch ritterlichen pris und ere
ein vride geb, daz man also werd sagende:
iz lebt noch ritterlichen ritter vil, an prise hoch bejagende.
und swer den vanen blicken siht nahen oder verre,
der sol mit ruof erkicken uber al an allen siten  vride, herre! 
di krie erhellen sol von munt zemunde.
so wirt iz kunt die virre, ob man des zeichens dar nicht sehen kunde.> -
die eilif hergesellen sach man sere brechen
gedrenge sunder twellen, und wolten gerne maenlichen rechen
an daries den werden kunic hardiezen.
die von in tot niht vielen, die sach man vech gevar von wunden vliezen.
wan er kunde wichen, do er gesluoc den kristen,
gen den, die kunden strichen dar mit geschoz, als alle storche nisten
al uf den wichusen der helfande.
der pfile an disen cristen hienc, daz lutzel ieman sie bekande.
ir wart ouch vil verschroten uf in von helden kuene,
der si zuo den toten wunder valten nider uf die gruene.
daries mit aller kraft der grozen
nu lange wer gevellet, wan daz killikrates mit hurte stozen
allez kom gedrungen uz zehen kunige landen
mit mangen fursten jungen, die herten strit von kinde wol erkanden.
die mohten gamuret niht alle erlangen
und sine werden gesellen, ob si halt striten raste lank mit stangen.
nu was ouch der bedehte bi jugende wol versunnen:
< ob ich nu vollenbrehte alhie die gir, so wurde nicht gewunnen
ypomidon und kund sich vor uns hueten.
durch daz wil ich gebaren, als wir mit noeten ringen in disen vlueten.
ich wil die werden hohen lan pris an mir bezillen,
ypomidon uf zohen. der begert ouch pris nach herzen willen
an mir bezaln als an dem ellens richen,
dem si mit mangen vorhten vor baldac muosten siner hurt entwichen,
biz daz sin uberwunden mit ir listen argen.>
ditz wart mit rate vunden an dem strite von den witze kargen.
doch jach er:< sol uns daz an prise krenken
maenlicher triw und ere, so sult irs nimmer mer gen mir gedenken.
ir sit uech wol di sparnde mit recht gen ganzer noete,
der triw mit eren varnde gar vri vor aller schamelicher roete.
stark urliuge und heln die hohen minne,
mit tage nie beluehtet wart zwei dink, diu baz bedorften sinne.
ob ir nu varnde weret, als ir da sit begernde,
iwer leben wurd ervaeret. hundert risen kraft wer iuch nicht wernde
gen dirre grozen fluete ubermaeze.
durch riten mocht si nieman in tagen drin, der uf trakune saeze!>
daz selbe er hie bedahte:< ob ich nu disen sluege,
der uns do schaden brahte, daz dueht uber al ein dink so ungefuege,
des mir der kunic ypomidon engienge.
noch sanfter wolt ich sterben, dann mich min lange reise niht vervienge,
und lit mir doch vil nahen, ob er nu des genozen
von mir nicht rache enpfahen sol. owe, daz du nicht bist verslozen
noch mit dem pfelle!> er meint den anker tiure,
der an dem schilt enbloezet wart. daz clagte der suez und der gehiure.
< und bin ich der verzagende mit disen fur gedanken?
nein, ich tuonz bejagende durch prises vil. da von sol mir niht kranken
alsolcher muot durch werder wibe hulde.
vergeze ich aller sippe, so rech ich gamureten durch die schulde
und disen kunic werden, den edeln hardiezen!>
ie mitten zuo der erden in und sin gesellen nicht verdriezen
gevellens kunde mangen degen fiere,
die wol in strite mohten durch wip, daz pruoft ir edel rich zimiere.
daz wart den marrocheisen von disen zwein vergolten
mit toetlichen vreisen, und von den, die in da helfen solten:
gloramatis, ich wen, da wenic sliefe,
alexander und arbessulet, die sluogen wit durch helme wunden tiefe.
swer mit kunst uf herpfen wan eine seiten klenget,
dafur ich teizer kaerpfen ezzen wolt, ob er daz spil icht lenget!
swer der aventiure herren aleine
priset und anders niemen, daz kan iedoch erwerben wirde cleine.
der wirde hat erworben mit ritterlichen eren
sin tag vil unverdorben, an dem so mac ein ritter pris gemeren,
ob er den an strite iht mac geneigen.
swer den swachen vellet, daz machet nicht der eren vinger zeigen.
haerpfen clanges doene die sol man also suezen:
vil edel stimme schoene git si dem, der wol die seiten gruezen
kan, di kleinen groz, die mitter maezen.
so mac er vreude machen im selben wol und sinen umbesaezen.
gamuret dem jungen ist hie di aventiure
zehohem lobe entsprungen, also daz nie ritter so gehiure
wart, den man gen aventiur kan mezzen,
dann ot nur daz eine, dar an beleip er leider sich vergezzen,
so daz in niht genuegen wolte rechter maze.
daz kan noch schaden fuegen und kunde do. iedoch was er uf straze
niht des nides noch der ubermuete:
zeliebe der rechten pflege twanc in unmaz ein teil in rehter guete.
von edelkeit des grales und von angebornem kunne
was im sunder twales sigun des spilnden meien herzen wunne,
daz er an ir so hohe wird erkande:
iz kund in nie genuegen, swie hoch er truoc den pris in mangem lande.
von daz der morgen sterne uf brichet gen den luften
unz hin gen yberne, so wart nie also ritterlichez guften
jensit mers noch hie in allem toufe,
danne von gamurete: sin lobes ruof, der hal in werdem koufe.
dem werden oheim sine verlos gemach sin ellen.
von ubermaze pine und ubertriwe kunde in leider vellen,
disen werden, edlen hoch gehiure.
sin hochez lop erwerben von lihten dingen dolte tschumpfentiure.
durch daz< so huete der verte!> stuont an dem bracken seile.
iz si linde oder herte, daz uber sach er gar, dem iz ze unheile
diu reine, junge, sueze was da lesende.
manger hohen vreuden wart si von disen maeren lang entwesende.
die gen dem tracken strebeten uz kumber gen der noete,
die selben, di noch lebeten, den gaben dise brune varwe roete
zweier hande: eine sach man springen
mit vanken gen der hoehe, die ander uz wunden durch daz isen dringen.
daz selbe sere klageten zwen kunig der hohen werden,
die daries behageten, wan si gedranges nach dem vanen gerden.
daz selb und daz er was ie mitten sehende,
het er gerochen gerne. des was im nu gloramatis der jehende,
dem er salatielen uz leunsingrunse
sluoc, der jamers quelen machte werden wiben und ougen runse.
alle die sin sterben ie befunden
und die in ie gesahen, der vreude wart in jamer hie gebunden
von siner hohen wirde, die er da het erworben.
ritterliche girde sold noch hohes muotes unverdorben
erwerben solche clag an werden wiben.
nein, sie lantz entriwen! si wellen si von vreuden so niht triben.
uz persia der junge, noch lang im was unkunde
dise leide wandelunge, wan sich der strit so war mit underbunde,
sit daz si der von centriom zerfuorte
mit siner wilden schufte, als ob in tobeliche lune ruorte.
der clagte wol rimalen, den fridebrant do latzte.
nicht langer wolt er twalen. einen kunic er von dem leben satzte,
der nie gesehen wart zaeglicher reise,
parkis. den klagt arbessulet, wan er von im truoc kron in arobeise.
amasur und emerale, der valt er zal besunder
durch clage nach rimale. er was sin mac, doch galt er in dar under.
morholt und ekunat zehelfe drungen
arbessulet dem klaren, da swert uf liehten helmen lut erklungen.
ouch sach man lehelinen, den edeln, hohen, vrechen,
mit grozen kreften sinen menlichen durch di schar nach disen brechen.
des wart ypomidon ein schad geworben
an vreuden und an eren, do man im sagte, wer da was verdorben.
man sach den kronebaeren uz ytolac da sprengen,
possitrium, den geweren. also horte man sin lop ie clengen
in allen richen, swa man in bekande:
gen hohen trueg er hoehe und gen den armen milt in mangem lande.
sermiduns von irdibole het erworben selten
schemeliche dole, also daz ieman fund an im kein schelten,
daz er verdienet het mit missewende.
wolt in des ieman niden durch pris, den kunde er niezen an sin ende.
sam tet uz lacridare edifrisol der milte.
manlichen offenbare kunder brechen helm und liehte schilte.
ich meine nicht mit vilen, hamer, zangen;
iz ergie mit tjosten und mit swerten uf der helme spangen.
vil hurticlich gedrucket von drien wart gen drien.
von einer sit enzucket wart vil vreuden wunder den amien.
ir ellenthaftiu kraft begunde hinken
von uberlast der muede, doch kunden si mit tode ein ander winken.
possitrius morholden mit slegen sere muete.
swaz er des unvergolden truoc von im, daz pflac vil kleiner guete.
ietweder het da wol den sinen funden.
morholt im an gesigete, daz geschach iedoch nicht ane wunden,
der morholt enpfinden muost uf dem winstern arme.
alrerste do sich winden von dem hemde kunde bluot daz warme.
zetal enpfant er des hin abe di siten.
do suocht er kraft bi herzen, die vander da. daz frumt im an den ziten.
ein kollier wol gesteppet dicke von palmate,
von ringem stahel gereppet ein hersenier. der kunic fuor mit rate.
doch half iz nicht: morholt iz gar durchschroten
kund mit einem swanke. daz houbt viel hin, den lip sach man do toten.
wes ekunat zen ziten mit sermiduns da pflege?
ich wen, ir nie chein striten gefrieschet, daz so gar uf herte lege.
zehelfe wart ir dewederm do gesprungen.
nieman was vereinet, er wer mit kampfgenoz alda betwungen.
diu lenge an disem strite di kraft in het gereret.
di da zebeider site mit kunst, mit kraft gehoehet und geheret
waren wol, die sach man hie noch turen
mit unverzagtem kriege. ekunat begund iz im nu suren.
doch streit der ellenthafte gen sermiduns dem recken
in kreften einz mit krafte. daz begund in muots und ellens wecken:
der edeln, hohen, minniclichen grueze,
di im clauditte sante an dem bracken seile mit worten sueze.
des muoste sich enzunden der helm ob sermidunse.
ein slac begunde im chunden des todes kraft. vil michel wart die runse.
ekunat het sich vor im behalten.
wie tief diu wunde waere, des weiz ich nicht, diu zunge wart gespalten.
wie der uz lacridare und lehelin sich schieden?
und weren do zwo bare worden, iz clagte nieman an disen lieden
her nach, als man nu hort, wie nides galle
an lehelin sich uobete, daz uns die aventiur betruebt noch alle.
er warp da vil menliche, daz wac im gen dem lebene.
mit slegen chreftichliche der heiden het im nach den tot gegebene.
er warf daz swert hoch uf den schilt von siten.
hie kaylet gedrungen nu kom, der half im da den sic erstriten.
ardimol von ungrudieze do half dem bruoder sine
vil chlein an dem genieze, iedoch erschein sin triw in rechtem schine:
swa der vruent den fruent in not erkennet -
waz red ich hie von vruenden? ich und min bruoder sin ein lip genennet!
min kone, min kint, min bruoder stet nicht wan zeinem libe,
doch drier sele fuoder. swie diu iegelichen sunder tribe
und trage den lip, swar in der wille wiset,
diu sele den lip ist tragende, wan er gelit, swenn im diu sel entriset.
ein voget der franzoise, ich gihe der aventiure,
si si niht kurtoise, daz si den werden, richen so gehiure
an ritterschefte kan so kume gruezen,
und den uz navarre! nu sagt si mir, si well iz gerne buezen:
< min fruent, ein ram der wolfe, ir sult min so nicht ramen!
kert iz gen egelolfe und andern, die vil baz dann ich verkramen
kunnen mit unfuoge ir kurtise.
ir jeht, ich hab vergezzen der hohen wert; ich zelt si ie gen prise.
daz wil ich noch erziugen mit rede valtic hundert.
ein ritter sol nicht liugen: nu waren si uf floritschanz gesundert
vil hohe, wan si widerkrieges pflagen
gen artus, dem werden. geloubet mir, si turrens noch gewagen!> -
und habentz ouch gewaget zeprise ritterliche,
an manheit unbetraget, des manic sarrazin geburte riche
in dem strite mit tode hat engolten:
von tschampfenzun und huttiger vil manic hundert valten uf die molten.
killikrates der wilde mocht isen han verslunden.
des wilden tracken bilde wart vil gar mit zorn an im erfunden,
daz im die eilif ritter brun gesellet
der hoehsten kunige viere und vil der fursten heten tot gevellet.
ein valke nie so draete von luften chom gestozen,
als der mit zornes waete gecleidet wart von manheit der vil grozen.
di was mit kraft der snelheit ubersetzet.
des wart der edle, werde uz navarre mit tode alda geletzet.
furbaz begunder drucken an kaylet von spangen.
er kunde leben zucken gaeher, dann ein smit mit einer zangen
ein nagel oder drat kund widerziehen.
vogt der spaniole wolt iedoch den wilden hie nicht fliehen,
biz daz er einer wunden, mit muede verladen sere,
durch isen het enpfunden, anders mocht sich fluhticliche chere
ze kailete nimmer han gesellet,
ob er nu, sam ein schure daz korne tuot, die ritter het gevellet.
gamuret der niwe begund in zorne wallen.
sipliche triwe ermant in, daz er sach ungerne vallen
daz bluot von dem, der im da was gemage:
vil kurtzlich ersprenget wart von im gar sunder rates vrage.
swie daz er hiez der tobende, von centriom der wilde,
sin gote was er lobende, daz gamuret so gar gelichez bilde
mit geberd truoc werdiclichen recken,
ob er nach siner girde ze widerstrite mocht di lit erstrecken.
des strites wart begunnen der zageheit vil sunder.
in beiden was zerunnen der sueze, sit in zorne sam ein zunder
wart di manheit beidenthalp enbrennet.
schilt, helm und ringe mit ecken scharf wart lobelich zetrennet.
die in beiden helfe gunden, verladen mit strit di waren,
biz daz si recht enpfunden, mit welchem nide si kunden hie gebaren.
beschutten wolde man si zebeider site.
gamuret der junge mit einem slag dem lufte gap die wite.
in dirre hitz dem ebere kund er daz herz erkuelen,
die lungen zuo der lebere! ich wen, bi iemans ziten solcher tuelen
mit einem slage sehe ein swert erhowen:
dem orse zu beiden siten moht man disen kunic halben schowen.
azagouc daz riche ypomidon nu lihen
von rehte sold billiche sinem sun, demz ouch nicht wol gedihen
kunde( er was alsam der vater genennet),
dem sit von dem uz zazamanc daz leben uz dem verhe wart entrennet.
do der uz orlendune daz maere het erhoeret,
siner vreuden lune von sinem grozen herzen wart gestoeret.
in und die andern wolt er gerne rechen:
vil manic tropel dicke sach man nu fossarun al hie durchbrechen.
dem baruc wart vil leide, do er den anker blicken
sach, der mange reide von slegen het. sin herze kund erschricken,
und er nu sach den ungefuegen dringen
von den helfanden verre mit einer schar. do hort man swert erklingen.
ackerin sich sparende gewesen was mit striten,
wan er mit speh was varende, wie iz sich da pruoft an allen siten,
unzer den jungen bi dem schild erkande.
er fuor bi siner site. hei, waz er im zeliebe schilt entrande!
den starken, nicht den snellen sach man dar naher dringen,
als ofte man ie hellen sin wafen hort, daz kund ouch sterben bringen.
ackerin do sprach:< wir sullen wichen,
unz in diu muede ergrife!> do sach man secureiz, den tugentrichen
sin vriderichez zeichen in grozer hoehe vliegen.
di herten zuo den weichen wolten sich dar an niht langer triegen,
wan gamuret und der von orlendune:
den beiden was vil leide daz zeichen mit der vridelichen lune.
der paruc tugentliche al den goten sinen
enthiez vil opfers riche, daz ir genade so volliclichen schinen
kunde also mit frid an disen ziten.
da wider er bedahte:'z'ist gamuretes seld an allen siten.
ich wand ouch hiut enmorgen kanes han genozzen.
do warn iz die verborgen, die gen kan ie dienstes warn verdrozzen,
und dienent einem got in drin genenden.
und west ich, wes er gerte, ich wolt im richer opfer wunder senden.
ich bin von im gesigende hiut an disem strite,
ob ich nicht ob geligende was, so han ich doch an aller site
daz wal behabt vil gar der fluhte sunder.
di mine wern zefluhte, het jesus nicht gesant di sine drunder.
man ist mir von im sagende ein harte vremdez maere.
von herzen bin ichz clagende, ich wer anders lang sin dienere,
wan mir sin kraft vor aller kraft gevellet.
man giht, im si unmere hohfart und dem richeit sich gesellet.
gedult mit armuete, daz sint die er da minnet,
kuesch in rechter guete. daz ist unsern goten unbesinnet.
hohfart unde richeit ist ir wille,
bi minniclichen wiben gerent si mit kuesch deheiner stille.
iedoch wil ich mich keren mit etslichen sachen
an dienst, der im nach eren kunne hohe werdikeit gemachen.
des sol mich gamuret wol underwisen:
jesum, den hohen, werden, wil ich durch gamureten immer prisen.>
er sprach alsam ein heiden, dem endehafte maere
niht waren underscheiden. zerehte constantinus kronebaere
was ze rom und ander keiser riche,
ein heinrich und ein karle. ir ist noch me, die lebten heilicliche.
und ouch in engellande oswalt, ein kunic milte.
in ungern man erkande stephan, der da krone truoc mit schilte.
mauricius, ein furste wol bechennet,
wenzeslaw und willehalm, ze provenz und beheim werdent die benennet.
hie mit ich heiden wise, daz richeit, lop und ere
und vrowen guet zu prise dis alle heten und hielten gotes lere.
swer des noch als si da wolte walten,
der mohte sich gotes hulden mit rechtem gerichte und ouch mit richeit valten.
der strit so wart verendet von des richen zeichen,
vil manic tot erwendet. sin tugende kund im solche witze reichen.
swer nu wird und ere kund erwerben,
der wer uns ein gespotte. da von so kan di werlt an pris verderben.
daries der starke, der hete pris errungen,
iedoch in todes arke under sinem vanen was gedrungen
kunige dri und vil der emerale,
killicrates selb fumfte kunige, und von lagdibor rimale.
daz sagte man pompeien, des ersten ypomidone:
< ein ringez tow des meien vil schier zerget, ob im ein sunne schone
git hellen schin. nu lats die gote walden.
si sint von uns erzurnet, so sulle wir ir hulde baz behalden!
si sint ouch schaden nemende an armen und an richen,
des sich ir gote schemende mohten immer wesen schemelichen.
si bringent nicht den dritten von plenantze,
di da vil rich gefloret sint der werden minne zeinem krantze.>
vor den hohe tragenden wart nu ein michel rumen,
do die sere klagenden giengen fur. wer solt sich daran sumen?
daries und ander kronebaere,
die von dem wal gescheiden waren, die nu saiten vil der mere,
wie si den sic errungen vil vruo des ersten heten
und jene zefluhte sprungen:< do komen zwelfe gar in brunen waeten,
di kunden sam di valken vogel stoeren.
in zeguot und uns zeflust sach man ir tjost uz satel mangen poeren.
do si diu sper verswanden mit tjosten hurticlichen,
schild und helm zetranden si mit swerten. vor den ecken wichen
sach man stahel herte sam daz blie.
wan daries aleine, unser weren lebende niender drie.
wer fossarun mit snelle als andriu ors wol varnde,
ir pris ze widerspelle muesten si mit rede sin di sparnde.
ir einem wart ein valken puz gemezzen
von daries mit kreften, vor dem ist manger lebnde sit gesezzen!
killikrates ir einen ouch zejungst entlibete,
den werde wip wol weinen solten, daz di erde von jamer bibete.
also waren in die getouften klagende.
ir wapen uf ir schilden wart ir helnde reise uns allen sagende.> -
< gamuret noch sterke pfligt ob aller krefte.
ich han getragen merke in mangen landen grozer ritterschefte,
so daz ich pruofte groziu dinc besunder.
so han ich hint gemezzen>, jach daries,< an siner kraft ein wunder!> -
< ez geschach mit kunste mere>, so was ein ander jehende.
< er was erzurnet sere. ich was da bi die nehe gar wol sehende:
er stuont enpor, daz swert zen handen beiden.
von achseln uf den satelbogen kund er den wilden von ein ander scheiden.>
alrerst nu wart genidert der brueder hohgemuete.
< diu seld, ich waen, uns widert. ich wand, iz mohten sanfter meres fluete
trucken werden, dann er solt ersterben
von kraft deheines libes, ob iz der besten drizic wolden werben,
ane secureiz aleine und daries, der merre,
und di dri gemeine, die durch minne gevaren sint so verre.
so was uns der von centriom gesundert.
owe guoter wibe, wie sich der herz an hohen vreuden undert!
so wellent ouch kanen di kristen an sin betende
mit ir wapen brunen.> ypomidon si was mit rede tretende:
< secureiz, nu hat von recht ein ende
din vride gen gamurete. so werstu aller miner sorgen wende!
darumb wil ich dir lihen gewalt zu drizic jaren,
so daz wir uns verzihen gotlicher ere, der kanstu wol gebaren
und hast di richeit, di dar zuo gehillet.
sunder dich alleine wirt unser rache nimmer me gestillet,
sit daz killicratene nu ist von im geletzet.
sin drizic und dannoch zwene solt er wol mit rehte han entsetzet.
ich bin iedoch, der im e an gesigete:
miner kraft wol zehene het er, des leben im so ringe wigete.
daries hat mer krefte, dem kumt er nicht so nahen.
von last der uberhefte ist fossarun, der mac sin nicht ergahen.
secureiz, er kan dir niht entrinnen,
gotliche wirde mahtu ab uns vil wol mit im gewinnen.>
do sprach der triwen riche:< herre, ist er mir sagende
diu mere im schuldicliche, so bin ich im von rehte vrid entragende,
daz er sinen gelouben hat verwandelt.
wes sold ich im getrowen? ich wurd an sinen triwen missehandelt!
aller kunig wirde ich nicht darumbe neme,
ist er in rechter girde sins gelouben, daz mich hazzens gen im zaeme.
waz ich lob an eit, halt nur gesprochen,
alle berg in sintwage versunken, e iz wurde von mir gebrochen!>
des morgens wart unwendic mit vrage dirre maere.
< ich wolt e wesen pfendic>, jach gamuret,< daz ich nicht lebndic were
und wolte hundertvaltic samfter sterben,
dann daz ich elliu riche solte siben tag mit ungelouben erwerben!> -
< du bist ein degen staete>, sus jach der uz friende,
< daz selb ich immer taete. din leit hat minenthalben gar ein ende.
mine wort, diu lazent sich niht brechen!>
mit ganzen triwen staete daz selbe gamuret hie kunde sprechen:
< der paruc het min huote vor strit von sinen triwen.
in schimpflichen muote machte wir uns brun, daz muoz mich riwen.
swenn du nu ander wapen kunnest kiesen,
daz ich dir der erkande si, so la mich dine hulde niht vliesen!> -
< du bist vil unberoubet hie mit al diner eren.
dir sint mit reht erloubet vremde wapenkleit durch pris gemeren,
wan daz du dich ir goten niht gelichest.
und fuere, swaz du wellest durch pris bejagen: an prise du dich richest.> -
< wie sol ich dich erkennen in wapen der unkunde?> -
< daz wil ich dir benennen: ein rubin rot alsam ein sterne zunde,
der hanget uf miner bruste an einem stricke.
daz ist ein keten guldin: ich si dir kunt bi disem liehten blicke.
din warheit wurd ervaeret, werstuz ieman sagende.
du bist ouch unvermeret. waz gistu mir kuntlichez an dir tragende?> -
< daz du da treist. waz mohstu baz erkennen!>
hie schieden sich die werden, si kunden iserwat durch wip zetrennen.
ipomidon so leide nie wart bi sinen jaren,
do er niht underscheide vant an im, und ouch daz er nicht varen
mit hazze wolte gamurets des jungen.
untrurend er gebarte, swie nahen iz im gebe gen herzen stungen.
< swaz ir si noch lebende, die sich da gester werten,
den bin ich huete gebende vride gar vor allen noeten herten.
die haben ruo und lazen ander striten,
wan daries aleine. mit dem sol under sinem vanen riten
der von agremontine, der durch wip ie gernde
was manger hohen pine. siniu sper von rore ie waren wernde
tjoste riche, der vil dick engelten
muosten ritter junge, die durch wip verlagen dienste selten.
als oft man ackerinen den plan mit schar siht suochen,
so sullen ouch di minen gegen tjoste hurticlichen ruochen.
der starke lisias von damascone,
din van sol huete die andern schar bi den helfanden leiten schone!>
von baldac dem vogete groz leit mit ganzen triwen,
sinem herzen nahe zogete.< owe>, sprach er,< nu muoz mich immer riwen,
daz gamuret als ofte wirt geletzet
an minem dienst zefluste! daz ist, daz mich an miner vreud entsetzet.
owe der vil gehiuren cristen mit cristentuome,
die werdicliche stiuren kunden wol mit kuntlichem ruome!
aller kriechen wer wer gen in cleine,
an secureiz der werde, ypomidon und daries aleine.
ich bin von recht der clagende, swenn ich der clag nu muoze
han, und jamer tragende. zedisen ziten sol ich mich vil suoze
gehaben, so daz troesten an mir vinde
alle di sorge lebnden und ouch die fruende vlust in jamer binde.>
er hiez si aromaten und balsmen werdiclichen.
vil herzenleides haten di cristen, und gebarten doch manlichen.
christen und der heidenischen diete
geschehen was zeclagene: des gaben si mit rache widerbiete.
am andern tag man zogende wart aber uf plenantze.
vil manic zimier gogende sach man uf den helmen, der zekranze
was erdaht der hohen minn zelone,
ich mein ze beiden siten, der von marroch und von babilone.
fossaborat was varnde, er und al di sine,
die viende wenic sparnde, wan di muosten dolen mange pine.
von orast daz ror und sinegente
sich von dem iser zarte. dannoch gab iz mit tode scharf presente.
durch minniclichez gruezen wart dise unminne erzeiget.
daz bitter von dem suezen het sich hie gar sunder uz geneiget,
und erwegten doch gelich daz gemuete.
toetlicher vreise geschach da vil von minniclicher guete.
von gentesin oraste, die riten ritterliche.
ouch werten sich vil vaste die von gredimont mit tjoste riche.
swie in daz ror durch di barbiere draete,
durch ring, durch helm gesihte, doch fand man si mit unverzagter taete,
der hie ledibodantze mit huote was der pflegende.
dar uber uf plenantze was im der von orlendune wegende
under sinem vanen mit dem tracken.
des roete gap da roete, daz vor im fluzzen vil der bluotes lacken.
der soldan do nicht mere des hornes wolt erbiten.
daz kom von todes rere, der im die sine rerte an allen siten
in siner schar, der grozen und der merren.
di vorgab was unlenge, wan di sinen wurden nu die erren.
lisias von damascone, der nutz an hertem kriege,
ob er die baldakone hurticlicher tjost icht vil betriege?
nein, si wurden des die unbeklagten
und wurben ritterlichen, daz si vil ander mere von in sagten.
owe der klaren, suezen vruht des ackerines!
durch minniclichez gruezen muosten si hie warten manges pines,
des in die von damascon do sanden.
mit tjoste chraches done sper und schilt und helme si verswanden.
daz gulten in die jungen und ouch die wol betagten,
der zagheit unbetwungen, also daz si des werdicheit bejagten,
die essemurel da kunde leiten
gen tjoste gegenbiete: die damascone brahte man zarbeiten.
< amise der amien!> do wunder wart gehellet,
der handelunge die vrien sint, die da heizent minniclich gesellet.
des mueze wir dem toufe nigen tiefe,
der uns da vor behuetet, ob man nach helfe cristenlichen riefe:
< maria, maget, vrowe, hilf mir von sunden noeten!
an din kint du schowe und man in, daz er sich durch die liez toeten,
swer in und dich mit riwe durch helf an schriet.
die sint vor hellebanden immer mer beschirmet und gefriet!>
mit zorne gar unbilden die soldan hie begunden
durch killicrat den wilden und durch rimalen, die mit tode funden
wurden selbe nuende cronebaere
kunige hoch, der werden. des wart ir kraft erwegt von disem maere,
und wolten snelle ergahen die rache ires willen.
do was iz nicht so nahen. si kunde groze virre wol gestillen,
als ir wit gesamtiu fluot was ligende.
an dem vierden morgen etslichen noch diu botschaft was verswigende,
etslichen an dem dritten. der muosten si doch biten,
der verren und der mitten, under des die nahen muosten striten
ganzer tage dri unz an den vierden,
als ie der man was varnde, und nicht diu schar, als sis da vor rottierden.
doch waren sich enthabende die brueder soldan beide.
die schutzen und die drabende funden gegenstrit wol uf der heide,
die dem stuol zu babilon gehullen,
der di baldakone wunder mit dem tode hie bewullen.
gamuret sich sparnde was und ackerine.
alrerst si sich nu scharnde waren gen unsorklicher pine.
si heten vil mer vreuden danne vorchte,
gedingen starker rache, die heldes hant hie williclichen worhte:
< orbeis von grikulanje, rit bi mir in der nehe
uf heide und uf planje, in swelchem ende sich der strit vergehe!
ich han zu dir vil trostes und gedingen:
diner kraft, der ellens richen, kunde nie mit strite misselingen.
der von palestigweise bi dir, der vil gehiure!
in schimpf und ouch in vreise erwarp nie ritter herter aventiure.
durch daz han ich dich miner schar behalten.
gen ypomidone soltu mir starker rache helfen walten!
von agramatute der kunic vallordine,
vil manger vrowen trute hastu dicke erzeiget solche pine,
der du ie von goten wer gepriset,
und ouch von werden wiben. gen solchem lob hat dich manheit gewiset.
der werde uz valturnie, senabor, nu rite
in miner schar! balie din swert, daz kan die starken lucken wite
durch helme hert und durch die schilte howen.
mit tjoste ritterlichen muoz man dich in wibe dienste schowen.
roisilator, du minnest ie striten gar mit staete,
wan du dich wol versinnest, daz sunder werde minne mannes taete
werdicheit gegeben wart vil selten.
des hat vil dicke engolten mit tjost der walt und muoz sin noch engelten.
jesipont von siglimesse, gardibor von salgarine,
aldiborte von lordesse, pirel von marduse, ir helde mine,
dar zuo pilligruns von pilgurose
und nordins von linnilet und locridantz von parunte, der unlose,
die sullen alle riten bi miner hant, der lertzen.
zu miner zeswen siten helde vil mit maenlichen herzen,
alle die man mir dienstlich erkennet
in niun kunicrichen, fursten, graven, swie si sin genennet.
in happe, in sitine han ich fursten groze,
in gorgan, in lupine und in gordes, die fursten sint genoze,
in poye, in tenebri, in montespiere
und in semelei, dem riche, emeral, amasur, escheliere.
zeminer zeswen hende suln si helme scharten,
gedenken sunder wende, waz si da grozer eren von gewarten.
die sol ir menlich tat in strit ermieten
und acht kunige riche, die mir zerecht min harnasch sullen bieten.
an miner siten nahen sol gamuret in huote
sin fur allez gahen, biz wir ergrifen zwi der wunschelruote,
die daz obz der rache pfligt ze bernde:
iz wigt fur alle berge, daz wir si sullen rache sin die wernde!
von siria dem lande die fursten alle geliche,
der schar vil sariande groezlichen merte ninive, daz riche,
mit kuelen, bogen, hatschen und mit lanzen.
vil der parriviere, die machent orse decke wite schrantzen.
bi den die gaylotten suln di tropel werren.
ob niht ir krie die rotten vernement wol, so haben sich an die merren
schar, die ninive da fuert gen strite:
fumf kunige nicht so mangen helt fuerent alsam ninive, diu wite.
pansor, du nicht vergebene solt niezen salonie.
du solt leiten ebene die sturmvanen breit und lanc, ir drie
uf den drin karrotschen wol mit zierde.
du bist, den ich ie meinde mit triwen, in diner hende si der vierde!
parissuleis von lotte, wis bi dem von salonie,
du selb und al din rotte! starker huote nieman si der vrie!
swelchen ende er mit dem vanen weibet,
erst uz gezelt an lobe, der sich mit ellen zem strite niht entreibet.
an strites tag dem nehsten wirt nu diu schantz geligende
zem besten oder zem smehsten, jene mit tschumpfentiur und dis gesigende.
ich wen, ich han des langer nu nicht bite.
muotrichez ellen git die sigenuft an hertem strite!
diu breite und ouch diu virre der schar der zehenden mine,
die muesten varen irre, ob si hie nicht dann einer varwe schine
an einem vanen der wapen solten warten.
vor miner schar, der witen, sol man merrinder triben vil mit garten,
die die karrotschen ziehen mit vanen wol gerichet,
und die nicht gerne vliehen. zehuote suln si manheit unbeswichet
sin, die dazuo werdent die erwelten:
werder kunige zwene sin ie zu der karrotschen die gezelten.
jorbideis von jorde und tarbigant von talle,
manheit wol mit horde fuorten ie die werden, hohen, alle
von der gesleht ir sit von art entsprungen.
ich trowes iwerm ellen, ir sit von einer karrotsch unverdrungen!
so warte mir der ander mit huote vesticliche,
der swebet in varwe glander, erbol, der kunic uz vrisal, der riche,
und josimor von kante, der minne gernde.
e daz si lernent vliehen, des libes sint si michel baz enpernde!
der dritten si nu pflegende, arlot von jordibise
und der, dem man ie wegende was wirde groz fur aller kunige prise,
jergal, der werde helt uz arofale.>
daz riche liez im arofel, der nach dem lande hiez alsunder twale.
des waren da di hoehsten in der gewenten wise
an werdicheit die groesten und sunderlich gezalt fur werd amise,
di wil daz man si nande nach den landen
und sunder anders nieman, wan si dem lande zeherren sich bekanden.
der baruch nicht entwalen durch rache des do wolde.
gamureten malen hiez er in die sturmvanen mit golde
und mit andern edeln varwen riche,
wie mit valscheit vare der werde wart gewunnen zegeliche.
in einem ciclade tiure mit golde wol verwieret,
wie gamuret, der gehiure, vor baldac streit bi ackerin gezimieret,
und wie daz glas mit bluot den helm swachte,
und dar nach mit tjoste ypomidon ein glevin da durch stachte.
groz ze diute sehende von golde ein schrift im obende,
rich und verre brehende uz der blewe, diu was zeprise lobende
gamuretes tugende und manlich ellen,
und wie der babilone valsch in sunder manheit kunde vellen.
< der valsch die selde veigen ie kund von anegenge.
daz selbe sol sich zeigen, daz der babilon gewalt die lenge
nicht weren sol>, daz was diu schrift da sagende.
daz tet die marrocheise maenlich gar, die babilon verzagende.
der vanen wurden viere: uf den karrotschen drie
mit koste richer ziere. den vierden solt pansor von salonie
fueren in der hant, und al geliche
mit gamuret gebildet sin selbes wapen fuort der werde, riche.
gloramatis der klare, uz persia genende,
kan ot ie furware uf einem grifen, reit zer lertzen hende,
uf dem schilde daz selbe wapen tiure,
gloramatis da fuorte in dem vanen, der edel, vil gehiure.
den gamureten beiden, dem lebnden und dem toten,
tet ditz der werde heiden zeliebe, als in von art die triwe noten.
ir lieb im lac in herzen so gespenget.
ob ieman siner triwe geliche weiz? ich wen, iz sich nu lenget.
iu ist hie vor bescheiden, wie nam der strit ein ende,
des kristen unde heiden mit jamers guften winden muosten hende.
des wart vil herz in jamer hie gereizet
von helden unverzagten, rache gegen rache geuebet unerbeizet.
her nach in tagen vieren vil rache wart erzeiget
mit swerten, mit tjostieren. mit hatschen, kuelen, bogen wart geveiget
vil der werden, michel me der nideren,
unz secureiz, der werde, ie den strit mit vride hiez do wideren,
der da mit gamurete durch hoher tugende rete
vride gemachet hete. sunder haz gar ane valsche graete
si hohen pris der tage dri erwurben,
verholn in vremder sarwe, da von der hohen werden vil ersturben.
ir zeichen clar gehenket von roten liecht rubinen,
als ir da wol gedenket. des kunde sich ir merke wol gesinen:
swenn si in dem sturm ein ander sahen,
mit nigen friwentlichen kund in gruezen ein ander niht versmahen.
den goten und der minne wart von disem heiden
mit dienstlichem sinne volliclichen wol gedienet beiden.
ich wen, sigunen wart ouch nicht vergezzen:
vil setel wart gerumet von den, die gen im tjoste kunden mezzen.
daz tet der werde junge gamuret zerache.
wie er nach prise runge, daz wart beweint in manger zungen sprache
von den amien swartzen unde blanken.
etwenne mit durantzen was sin rache sunder fiures vanken.
in disen tagen vieren, dem ersten und dem dritten,
mit sunderlichen zieren liez er sich und valzonen all versmitten.
drakun und ouch durantze muosten dulden
vil tjoste krefticliche: er warp den soldan klein alda zehulden.
ie der tag den einen so streit er mit valzone.
hazzen kund er keinen, dan sunder die da kuniclicher krone
gewalticlich in witen landen wielten,
von den doch wart versuochet, daz si vil mangen von dem leben spielten.
des het vil wol enpfunden der herte helm tiure.
geriuht von kleinen wunden wart er oft enzundet mit dem fiure,
da von zimier und wapenroc besuncten.
daz klagte er valzone, der schuof, daz vil der helme nach im functen.
sus streit der ere habende mit kunigen und mit fursten,
so daz si nieman labende dorfte niht ensin durch chein ir dursten.
des kund er in so volliclichen buezen,
so daz si nimmer mere enpfunden niht des suren noch des suezen!
als nu drakun ersprenget wart von dem edeln jungen,
do wurden helm entspenget von durantzen. durch und durch gedrungen
kom daz sper durch schilde, helme, ringe.
sigune wart erarnet under schildes dach mit tjoste bringe.
durantze alda nicht wichen von der herte kunde.
man sach in hurticlichen vellen zweier einz, tot oder wunde.
alle die er meinde mit der merke,
ir deheinen sitzen half weder stahel noch der lide sterke.
im wart ein rum vil wite, swar sich der ponder sancte.
swen er zer bruste, zer site ie valte oder durkel stach, so swancte
er uberz houbet den arm durch widerzucken,
e sin puneiz verendet. so kund er licht wol sehs also verdrucken.
durch ungeluckes wunder aller der gesellen
wolt er varen sunder, durch daz im des ersten tages vellen
kund uberkraft ir zwen in hertem strite.
doch wolt er si niht wenden zelieb dem paruc helf an aller site.
die selben tage viere was kaylet ir houbet.
ir taegelich zimiere wart den kristen uber al erloubet.
ir rotte muost dem paruc wol gevallen:
tat die ritterlichen sach man do von disen cristen allen.
swie daz er was gescheiden von in durch clage swaere,
doch was mit herzen leiden umbe si der triwen riche, maere.
der anker was ob den getouften swebende:
gamuretes ougen waren in doch selten ie begebende.
des von orlendune het er gar vergezzen,
biz er fossarune sach. mit vollem slage aldar gemezzen
wart ein swanc von dem uz irlande,
des man und ors erzurnet wart. da von sich helm und schilt zetrande.
mit hurte al uberstozen wart vil von im der cristen.
er tet in schaden grozen. sich kunde weder man noch ors gefristen
vor ir zweier kraft, swar diu geneiget
wart mit ganzem vollen: von gamuret so wart er hie geveiget.
trakun als zornicliche von im nie wart gefueret.
des wart der muotes riche daries vil gar unsamfte gerueret
mit durantze, daz brast uf im der krefte.
diu zehe iz lie niht crachen, sich bouc daz isen wider gen dem hefte,
alda diu hant was ligende. hin fuort iz doch der junge.
nu was der tot gesigende an dem von orlendun. ich wene, ie zunge
von einer tjoste nie gelas so herte.
ob iz ein mangen swenkel erziuget het, iz wer ein ungeverte.
di glaevenie so scherfe zeriren was begarwe
uf sinem sar gezerfe, recht alsam ein dunnez glas, daz marwe.
und wer im sus der krefte niht zerunnen,
vor aller wapen snide wer al sin harnasch immer ungewunnen.
nu waren si des jehende von siner kraft so staete,
di iz da waren sehende, ob er mit valle der tjost entwichen hete,
er wer genesen. uber lanc doch muost er sigen.
wolt in nu rechen ieman? ja, da ergie ein hurticlich an wigen!
von ledibodantze uz gredimont, dem gerten,
huop sich uf plenantze, da von ze beiden siten vil verrerten
der paruc und die soldan vil der heiden
und etslich werder kristen in der malie von leben wart gescheiden.
archeis von remichare, den sluoc der von yspanje.
siner wunden vare gie zeverhe niht da uf der planje.
diu selbe wunde wart so wol gerochen:
pris der gamuretes allen smerzen het von im gebrochen.
in gredimont der tragende was die kuniges krone,
dem wart man hie nu sagende, wie mit tode von gamuret zelone
der von orlendune was erstorben.
morholt alsus was hebende an in den strit. dem het daz zorn erworben,
daz in vergie di ere mit sig an disem starken.
des muost engelten sere vil manger, den der tot da kund besarken,
und darunder dri, die crone truogen,
die wol in mangem sturme durch die minne fiur uz helmen sluogen.
pariculeis, der riche der manheit und der krefte.
mit ponder hurticliche kund der werde pflegen ritterschefte.
der nam erklungen was in mangen landen,
des waren si wol jehende in tervilantz und swa si in erkanden.
jonatris von sarmiele, darius von matrisande,
die dolten todes quele von morholt, dem kunige uz irlande.
die fuoren in der schar von damascone.
escelier und emerale und ander ritter het er lutzel schone.
di unzuht wol vertragende was ackerin dem recken.
swer in darumb beclagende was, dem wolt er des ein zil hie stecken
gerihtes wochen lanc und vil der jare!
morholt, der risen starke, hete haz der kriechen offenbare.
ob ich den strit nu sunder seit al der tage viere,
wie mangerleie kunder da was von manger richeit der zimiere,
so muost ich vil unmuoz dar an uz borgen.
wie noch der strit ein ende genimt, daz bringet mich zegrozen sorgen!
und swer michs noch erlieze, den wolt ich also mieten,
daz erz ein gabe hieze, diu von einem fursten wer zebieten,
und ob ich sicher were von arbeiten.
so bin ich harter klagende, daz mich noch aventiure wil verleiten.
alsus getane maere, die gar uz freuden wisent,
riwe sueftebaere gebents den, die wird und ere prisent.
wie sich von lihten sachen daz verliuset
in dirre werlde unstaete! so wol im wart, der im daz wegste kiuset!
wie sit der strit nam ende mit clage den getouften?
der tot und sin gebende si mit herzenleid in jamer slouften.
des waren solche rache si nu gebende:
solt ieman lebn erkoufen mit wird, so wern ouch si noch wol die lebende.
swaz in hie tak der erre mit tode gap der fluste,
daz wart gerochen verre darnach in vieren wol nach herzen luste.
sus wert der strit unz an den fumften morgen,
als in der uz vriende mit vride kund von tag zetag ie borgen.
von tag zetag ie lenger kund sich der sturm bereiten,
ie strenger und ie strenger wart da not gefurriert mit arbeiten.
uf manheit wurdens all da mit gebunden:
als man den vride ie ruofte, so wurdens alle an prise gerne funden.
der selbe hoch gedinge in allen kraft do brahte.
vil swerer kumber ringe wart da mangem, swenn er im gedahte:
< ich mac nu licht vol ringen an den eren.>
strenge wider strenge mohte not hie dirre krefte meren.
doch wer ich der begirde alhie der widerkere,
wan ich von hoher wirde die aventiur vil gar unsamft unere:
swer ein lant mit richeit wol berichte
und het iz wol erbowen, iz wer niht guot, ob erz her nach vernihte.
< waz dann? iz muoz nu waltzen mit vreuden, dann mit truren,
den heilen, disen haltzen, nu niderbrechen, aber dar nach muren!> -
< ich bin, der nicht vreude gerne tiuret,
noch solt ich widerkeren. war zuo sol, daz nicht an vreuden stiuret?
mir ist ouch mit den beiden unsanft an allen orten,
mit jemerlichen leiden und daz da heizet getichte mit richen worten.
man pfliget in getichte borten dringen.
wer ich daz selb geleret, ich mocht iz samfter tusentvalt volbringen!
daz mich des ieman strafe, ob ich gemaches gernde
bin, sit iz von slafe tribet mich und git mir not die wernde,
di herz und lip bekumbert mit den banden,
da von diu kraft versinket? zeguoter lere wil ich mirz enblanden!> -
do hie nu tac der fumfte kom aber hoch betagende,
von der verren kumfte wart ie me der ritter wapen tragende,
und wart der sturm vil hert an allen siten.
dem vater und dem kinde wart da volge vremd und ouch daz biten.
der wart da vil gescheiden mit hurticlichem stozen.
des wart von jamers cleiden vil herze rich und vreude gar die blozen.
arabadillen wellent si hie sniden
herzelouden kleider, wan daz si herzeloude kunde riden
anz ebche mit kurzen stunden an dem vil suezen claren,
unz ir die selde gunden, daz si mit im lieplich solde gebaren.
do daz ergie und er sich solde scheiden
von ir durch kintheit sine, do muoste sich ir lip mit tode cleiden,
wie sich arabadille mit tode cleiden kunde.
< iz wart doch nie min wille!> -< sol ich hie machen swer di ringen stunde,
vrou aventiur? des muoz ich iu nu volgen.> -
< ir habt mich vor bescholten, durch daz und anders bin ich iu erbolgen.>
der edel hoch besinnet und doch in tumber wise,
so daz er niht enminnet den, des pris da wigt fur alle prise,
und daz er jupiter solch ere bieten
kunde hie mit strite und sich durch in der minne wolte nieten,
nu vlos der ellens riche sin zeichen clar mit tjoste.
diu selbe hurticliche ergie gen fridebrand in richer koste.
mit einem tropel wurdens underdrungen,
furbaz wart gescheiden ir beider strit. dem heiden misselungen
was mit libes vluste, und was iedoch der lebende,
wan herze under bruste geriet nie lip in heidenschaft al der gebende
bezzer tugende wer und maenlich ellen.
wes lip und herze waere, den hort ich secureiz mit namen zellen.
uf aspinde dem schilte ein tjoste durch hin ruorte,
diu glaevenie bezilte den stein, daz sin da von der keten fuorte,
den rubin. da mit secureiz ein sterben
vridebrant hie brahte dem, der ie lobelichen kunde werben.
da mit wart ouch geletzet der schotten vogt und herre,
so daz er wart gesetzet uf daz lant dem orse klafter verre.
doch was von im der satel ungerumet:
schurtzingel, furbuege wart siner grozen kraft alda gesumet.
ez muost und muoste brechen. diu tjost wart so gesterket,
wan bi dem ellens vrechen was beide kraft und manheit so beserket,
da vor mit einer tjoste kunde scheiden
vridebrant der werde von satel einen, des ors ze wapencleiden
verdecket was vil riche mit golde fur daz iser
mit kunste meisterliche von meister handen, die noch waren wiser
danne trebuchet von assigarziunde:
in wandeltag des merzen er wol daz golt in towe herten kunde.
des selben towes risele sol in dem meien risen
uf parbodibisele. daz edel krut erkennent wol die wisen.
iz sol mit balsem temperung enpfahen
fur missevar des goldes: daz kan dehein unwirde me versmahen.
uz tabrunit dem lande, uz kaukasas, vriende,
ze tribalibot erkande man di sarwat wol fur sterben wende
von mangem werden libe, dem si wande
vor schoz und slegen sterben, iedoch mit tjoste rich man si zetrande.
geworcht dem minnen gernde daz werch was rich uz golde.
werde wip des wernde waren, manic amie, diu niht wolde,
daz ir amis von strite schaden truoge.
vridebrant der snelle daz ors gevienc. daruf so saz der cluoge.
not die sturmherten was da nieman sparnde.
gesellen und geverten, die waren harte clein ein ander warnde,
ane da groze manheit was beslozzen
under brust in herzen, und ouch da triw mit triwen was begozzen.
zebeider sit die heiden und alle die sarrazine
iedoch vil ungescheiden waren ganzer triwe. si liten pine,
der fruent durch friunt, der mac durch sine mage,
danne secureiz aleine und gamuret, die riten uf die lage.
ir herzeichens wilde si wolden beid sich nieten.
ze plenantz uf dem gevilde mit scharfen ecken sach man striten bieten
in manger schar die nieman da bechande.
ir striten wart beweinet in beiden heren wit in mangem lande.
ecidemon und anker ir herren warn beroubet.
iedoch vil dester kranker waren si an hoher kraft betoubet,
wan daz si beidenthalben in dem wane
riten ritterlichen, daz si nicht ir herren waeren ane.
des tages hie der funfte was uberhalp di lenge.
dem abent siner kunfte gie diu sunne gelich. des wart nu strenge
der strit, do iz der zit hie nahen wolde,
daz frideliche zeichen secureiz zehelfe bieten solde.
sie liezen arm erswingen zem slaffe mit dem vollen.
des muosten helm erklingen, biz daz sie mit der muede also bewollen
wurden, daz die kranken muesten sigen,
da bi die krefterichen begunden an dem prise hoeher stigen.
di sich zefruo versuochten, an der kraft zu raeze,
vil starke si nu vluochten dem, der solcher zeichen ie vergaeze,
durch die man den vride solt beschrien.
vil kunig des waren gernde, darzuo fursten, graven unde frien.
wunder was si nemende alhie zebeiden siten,
durch waz in des gezemende wer, der aller unfuog widerstriten
kund:< wie hat er siner tugend vergezzen?>
doch wart von den getouften ellenthafter slege vil gemezzen.
sie kunden sich nu rechen an disen kriechen wilde.
alrerste nu die vrechen wunder worchten: rot wart daz gevilde.
diu nacht und ouch di muede lert si wichen,
do si dem vride verwarten. ein teil mit wer sach man si naher slichen.
von uber last der muede si waren nicht die jagende,
und durch vinster truebe der nacht. daz waren die getouften clagende
und ackerin. der nam ir war vil guote:
mit helden uz erwelten drizic tusent het er si in huote.
im tet so we daz truren des ersten tages fluste.
von rom den senaturen kom nie keiserlicher tot zebruste
mit herzen leid so nahen da verklammet.
wart heidens triwe ie grozer gen getoufter diet? des bin ich ungesammet.
die soldan jamers lere der meisterschefte jahen.
ir kunst und furbaz mere si beide horten schiere unde sahen.
ob si zu paris heten drumbe gesendet,
si mohten so nicht mere an allen hohen vreuden sin gepfendet!
iedoch die babilone vor aller tschumpfentiure
gevriet wolten schone sin, durch daz si taegelich quatschiure
uf der vluht deheiner volge werte.
do iz di nacht mit truebe gar understuont und daz man ruowe gerte,
die soldan vragten maere, wie so der vride gelenget
von secureize were, der ie den strit so fruo het under venget
al da her die tag unz an den einen:
< wir westen alle gerne, waz der von tasme hie mit nu welle meinen?
er hat sich lichte gesellet mit toufe zuo dem jungen,
der im so wol gevellet, an aller werdicheit vil unbetwungen,
und dannoch der ungetouften ettesliche,
die ir vesperie gesehen hant, so wert und ritterliche!>
so was dann aber jehende genuoge, die in erkanden:
< est lihte also geschehende, daz hat verjagt diu manheit den genanden
durch die suoche der herten gegenstrite,
biz er sich hat verirret dem vridelichen zeichen al zu wite!> -
< ez hat ein irre groze>, jahen die soldane,
< mit starkem understoze in da von genomen sunder wane.>
gein siner herberge wart gesendet
werder kunige viere, daz er zehove koem vil unerwendet.
die kunige waren varnde mit werder fursten drizic.
di wile gar unsparnde waren si zehof der mere flizic,
wer und wer der hohen was gevellet,
und wer gen hohem prise mit ritterlicher tat sich het gesellet.
nu was da manger clagende die vlust an strites herte:
< den hoehsten schaden tragende si wir alle von der uberverte
der getouften! we geschehe dem wage,
der si her uber truege!> sus jach ir vil, die clageten werde mage.
hohe kunige riche, amasur und emerale,
die clagten klaegeliche die soldan beide. man jach, des todes strale
hets uber halp versniten unde mere,
di in zehelfe wolten gen ackerin behalten han die ere.
diu flust was alle ringe, wan di, di drie da vrumten.
die sach man sunderlinge, daz si der sper und schilte vil zedrumten
in sunder wapen ie des tages einen.
al ritterschaft betoubet was, wan die si in dem sturm kunden erscheinen.
ir einer fuorte gruene, daz nie kein achmardine
so lieht wart als der kuene, der ander gar in himelvarwem schine
als der saphir mit ciclade geblewet,
der dritt in swarzer varwe. der blawe was mit berlin gar durchgrewet.
durch edel wehe wunder zelobe der hohen minne
vor allen rittern sunder het sich der edel ritter uz mit sinne
geprueft mit der zimier so wunder waehe,
daz heiden oder kristen sit anegeng im nicht gelichen saehe.
ein ciclade geblewet was al sin dach der sarwe.
der was uber al bestrewet nicht wan mit berlin clar in liehter varwe.
sit daz man liset von berlin drier hande,
so weren ditz die besten, die man in drierleie tugende erkande:
si machent menschen reine an kuesch, und herzen kuene.
ist sin gemuete seine und toup, daz machent si mit tugenden gruene.
durch daz hie mit der ritter wolde bedecken
sich selben, helm, ors unde schilt: daz sach man vol der wizen berlin stecken.
und ie des tages ir einen sach man da besunder.
werder wibe weinen kund er da wol pruefen michel wunder.
oder obz nur der eine was verwandelt
tegelich mit sunder wapen, so wart nie ritters pris als wol gehandelt
von einem libe uf erde, der ordenlicher erte
schildes ampt so werde, swelches endes der muotes riche cherte:
< ob drizic helde kraft an im versigelt
wer, so moht er wichen, daz er nicht in dem sturme wurd verrigelt,
als oft er sich vereinte al siner helfe sunder.
ist iz der uz gemeinte gamuret? so wer iz nicht ein wunder:
der het vor baldac ie die selben wise,
und doch vil ritterlicher sicht man disen werben hie nach prise.>
uf stuont ein amasuere, der was von sabritene:
< der manheit vil untuere sach ich her gen abent werben zwene
dort nordent gar des strites an dem ende.
ir einer oder beide, ich waene, ir strit ane sterben ieman wende.
der eine var nach snewe, der ander gelich dem fiure.
got in aller wewe mache buoz und darzuo sterben tiure!
zimier und all ir decke gar verbrunnen,
dar under was ir sarwe luter golt, gelich der claren sunnen.
iuch sol der warheit dunken, ich bin, der niht kan liegen:
ich sach die fiures funken von den ecken uz den helmen fliegen,
fur daz si der schilt di blozen wurden,
der si ein ander machten mit slegen vri von disen sweren burden.
die wurden so verscherbet mit swerten all zustucken,
sam windes brut gewerbet kan die hohe gen den luften vlucken
mit loube, daz der rife hat gevelwet.
do sus verflugen die schilte, alrerste wart diu sidin wat geselwet.
mit starken fiures vanken begund iz ab in smeltzen,
dem roten und dem blanken. diu wapencleit verflugen sam die beltzen.
sunder dach diu ors do wurden strebende
mit hurte fur und hinder, und wolten sich ir doch nicht sin begebende.
si wurden ser gehowen mit sporn zebeiden siten.
den goten und den vrowen nie wart gesehen so ritterlich kein striten.
die scharfen ecke si kunden ofte wenden,
man sach si rich presente von starken slegen dick ein ander senden.
die swert si hohe wurfen durch slege widerbringen,
als die da sigs bedurfen fur sterben, daz si mit dem tode iht ringen.
dem si do beide wurben wol geliche.
striten zweier manne nie grozer wart gesehn uber elliu riche,
so stark und also staete, so sunder vrist di lenge,
so snel und also draete, und aller helf alein, doch mit gedrenge,
des si beid ein ander dicke twungen.
diu hurtenier mit stoze wurden hurticlich alda gedrungen.
der strit wart sere enblanden in beiden, doch mit witzen
diu swert zebeiden handen vil oft erzogen wurden sunder sitzen.
und heten niht mit schupfe diu ors gewenket,
iz wer bi langen ziten ir einer sigelos alda bekrenket.
daz si ze beiden siten der helf beliben eine,
daz fuegt in solchen striten. si waren an der manheit so gemeine,
daz si beide keiner helfe gerten.
und swer in helfe bieten wolt, dem werten siz mit scharfen swerten.
dar zuo die unbekanden si waren an allen siten,
und si die helf erwanden wolten sin, do liez ot man si striten.
ich het sis doch mit triwen gern erwendet,
biz daz ich wart bestanden: des lebnes was ich da vil nach gepfendet!
und wurden si gescheiden mit tode oder lebende,
des wart mir von in beiden furbaz der mere endhaft nieman gebende.
der uz persja kom da her gedrungen,
gloramatis der junge, er wand, er het den sic an uns errungen,
der strit sich wider osten mit sturme kund erbieten.
wie sich di zwene losten, swer iz seit, man solt in drumbe mieten
mit gabe riche, swiez in halt ergienge.>
uf stuont ein esceliere:< ich seit iz wol, und ob iz iht vervienge.
si striten, biz nu gerte urloubs der tac mit luehte,
und in di naht des werte und den bluomen gap mit tow die fuehte.
do wart der ein gevellet tot erfunden.
gelucke muez sin walten, gesiht den andern immer man gesunden!
ir kraft uz beiden liben was sich der minne gebende.
ob in von werden wiben nicht klegeliche pin ist immer lebende?
di wile daz diu werlt hat gemeine
mit vreuden und mit kumber, si hant erquicket ir clagenden ougen weine!
wer si von geburte oder von den landen weren,
miner vrag antwurte mich nieman kund berihten uz den maeren.
ich beit ouch niht so lange, biz der tote
enstricket wurde uz wapen: der reise von dann mich uberkraft benote:
ein ritter gar unsparnde was die reis mit gehe,
der vor den lueten varnde brahte mer. sin botenbrot wart smehe:
im wart daz houbt genomen zeiner miete
durch sagen disiu maere, daz ein strit daz leben im verschriete.
ich kund iz ie vermiden, und wilz ouch furbaz lazen,
daz vreude kan versniden. der maere wil ich mich vil gerne mazen,
di solche botenbrot da kunnen werben.
ich wil der mere gahen, di vreude gebnt und truren tuont verderben;
ez si dann in der wise, daz warnung mohte wenden
den schaden wider ze prise. swer minen friunt an ichte wolde pfenden,
an lib, an guot, an vreuden oder an eren,
swer mich des warnen kunde, ich wolde mich ze dienste gen im cheren.>
die kunige mit den fursten die selben mer hie sagten
durch richeit mit getursten. di soldan waren, die alrerst nu clagten.
jamer kund in aber baz erzeigen
di kunst mit meisterschefte, des manic herz an vreuden muost verveigen.
diu rechte jamers vreise was in dann noch unkunde.
die boten der vorreise alrerst geleget heten daz volmunde.
iedoch der hoehe wol ein schaft gedriet
an secureiz dem werden wart vreuden alle heidenschaft gefriet.
ja sach man von den vinden( der fruende wil ich swigen;
do sich die rechte gesinden, der waren mere) - do muost an vreuden sigen
manger, dem sin herze was in wane,
daz er in gerne sterben seh, der was nu gar des willen ane.
ditz maer noch unerklenget was uber al di wite.
iz wart durch daz gelenget, daz sie diu naht begriffen het an strite.
vil gewundert wart der selben maere,
und jahenz fur unbilde, ob ieman lebt, der an im schuldic waere.
si wurden also jehende zewerdicheit dem werden:
< iz wirt also geschehende, daz ditz lant so fruhtic wirt der erden,
daz si zucker, balsem treit geboumet.
daz er hie nam den ende, dest minne unde milte an werdicheit gesoumet,
swa man sin gedenket>, sus hal der werden stimme,
< wan all sin lant behenket sint mit edelkeit der richen gimme,
da zuo von edeln steinen und von golde.
tiere, vogele, wurze von siner suez vil werdicheit hant holde.
der luft in disem lande wirt so von im gesuezet:
di sunde und ouch di schande hie nimmer menschen bilde me begruezet.
so gar sin lip mit tugenden was durchgozzen.
swa den der luft beruorte, da muoz im immer selde sin entsprozzen!
al siner lande wirde sol ditze riche walten.
swer nach siner girde im selber donert, der mac wol behalten
allen sinen bu vil unverhagelt.
swie der werde wirbet, sin pris belibet immer unvernagelt!>
si jahen im noch mere von werdicheit der sinen:
diu werlt het sin ere. swer sich nach solchen eren kunde pinen,
dem solte man tegelichen wunschen heiles.
lantgrave von duringen, herman, wart nie verteilt alsolches teiles.
di soldan huoben beide mit klag ein ubermaze.
des wart ein underscheide, durch recht ich die wol underwegen laze:
ich han vor mir der clage don mit sange,
des manic tusent herze in jamers druch verklammet wirt mit zange.
wie sich arabadille nach secureiz erklagte,
der rede muoz ich stille sin, wan iz sit uber lank noch sagte
feirefiz ir tochter secundare,
di in in herzen trute. uz aller diet het er erkorn die clare,
wan er ie dienen kunde mit ritterschaft nach minne
der claren mange stunde, do er der uberverte nach gewinne
an pris erdahte durch den hohen werden,
der mit richer choste bevolhen wart vor baldac der erden.
erbiten wart vil kume, unz daz der liehte morgen
gewan ein lutzel rume vor der nacht. mit jamer richen sorgen
waren uber al die wilden kriechen.
der jamer hoher kunste lert si nu an steten vreuden siechen.
si enbuten ackerine, daz er vrides ruochte
durch al die wirde sine, des herze als manic tugent heime suochte
und des vride so mangen ritter nerte.
ackerin was jehende, daz er vil harte cleine sich des werte.
den tak al ubervriet der vride wart mit staete
zebeider sit beschriet. ich waene, swer mich solcher dinge baete,
der ich mit aller girde wer begernde,
muotwill an mir gesigete, wer ich in des niht gar mit willen wernde.
vil gerne siz alle taten, iz was in durft zenoeten.
vil manig unmuoze haten: do wart vil sarwe gefeitiert uz roeten,
di wunden oder sweiz het dar gestrichen.
so suochten dise ir mage uf dem wal, die warn an vreud erblichen.
die soldan nicht erwunden mit vil der kunige riche.
do si den werden funden, dem an wirde nie man was geliche,
do wart ein clag, di flinse het gespalten:
vil kleider wart zezerret und ouch mit krache hende vil gevalten.
gevraget vil von allen wart umbe die geschihte,
von wem da wer gevallen der werde tot an aller wunden pflichte,
und all die werlt an disem werden toten
mohte nicht ervinden, ob sin ein siden breit icht wer verschroten.
des was in ubertragende harnasch ein daz beste,
da von ie man was sagende, wan iz von golde rot die virre gleste,
als iz hie vor der ritter pruefen kunde
von baldac vor dem vogete, des er zehoeren gamuret wol gunde.
hie laze wir sin klagende mit jamer di kaldeien
und sin her uber sagende, wie sich gehab der von der art der feien,
ich meine gamuret, den werden, suezen:
bi aller siner sterke begund in uber last unkrefte gruezen.
do im daz verch erkalte und slaf mit ruowe dolte,
do het er ze gewalte dehein sin lit, daz er da rueren solte,
und waren im geswichen die ader sine.
nu kom der unverzagte an libes chrefte nie gen solcher pine,
do er von anfolisen in kleinem alter scheiden
muost, diu in wol prisen kund. daz was im do vor allen leiden,
di kraft in kindes jugent solt begrifen.
und von sigunen minne muost im kraft und varwe gar entslifen,
als iz der nahen spehende an im vil wol bekande,
do erz im wart verjehende, uf triwe er im die magt sigunen nande,
wie diu was sinen sinnen an gesigende,
daz dritte, ein ubergulde, do gamuret vur tot vor im was ligende.
daz vierde, do herzelaude vor leide sich verquelte
kaylet und richaude, daz fumfte, do ungelucke von im schelte
den bracken mit dem edeln, richen seile,
daz im den schaden brahte, der im ze grozem sit geviel unheile.
daz sehste was ir scheiden sin und ouch sigunen,
und si begund enkleiden ir gedreten brustel blank, niht brunen.
sin herze vreuden tal do het besezzen:
jamer lank, den wernden, kund iz im gen herzen nahen mezzen.
daz sibende bi artuse, der da so wart bekrenket
von clinschor zoubers cluse, von dem er wart in riwen tal gesenket
und im der vreuden hort nu was zenihte.
des muost artus do truren. des het ouch gamuret mit im die pflichte.
daz aht sigunen vlehen, diu im da minne bieten
sunder haezlich vehen kund, und er sich des niht solde nieten.
daz niunde was urloup von ir, daz ander,
und er si nidervallen sach: unsprechende vor im si ligende vander.
daz zehende was vil swinde in zazamanc dem lande
der jamer nach dem kinde feirefize, den man sint erkande.
daz eilift was iedoch daz ungelucke
von dem salomander: nu leget iz niht gar an daz cleiner stucke.
wie wolt er nu vor leide di triwe sin versliezen?
do er mit todes cleide sach den uz navarre und ouch hardiezen,
daz kund vil hohe vreude von im swenden
und starke jamers stunge wider zuo dem herzen nahen senden.
noch mer wer siner swere, ob iz umb in so lege,
daz der vil lobebere gen starken striten wer mit sorgen traege,
so moht iz kumber unde not wol heizen
do er teanglisen bestuont, der vor im muost zer erde erbeizen,
und er gen tjosten herte ir vierzic muost gesitzen,
und sich sit maniges werte in dem turnei, der mit manlichen witzen
siner eren und sines libes varte,
und er in aventiure mit heldes hant so manlich gebarte,
so daz er zweinzik fursten mit strite muost ertwingen,
die wol mit getursten nach ritterlichen eren kunden ringen,
di nu da bi im waren uf der verte,
und ouch der mangel groze, den im daz weter uf dem wag bescherte,
und sich mit all den sinen in starkem strite wagte,
und in der scharfen pinen gen den gaylotten niht betragte.
so manger not und swaz im hie zeliden
geschach durch sigunen minne, daz wolt er im zu keinen noeten riden.
sint er nicht anders gerte, so was sin wille ergangen.
mit sper und ouch mit swerte het im secureiz nu den gelangen
gebuezet mit dem strite baz aleine
dann die gaylotten und ander waren gar da wider cleine.
wider al den noeten was ditz ein fundaminte.
und wolt in sunder toeten, daz er siner kraft als klein enpfinte.
doch was er sunder not hie von gewundert:
ein anboz in der smitten gestucket von den slegen wer in hundert,
die er da het enpfangen von dem uz erkorne.
iz moht ouch sin zergangen ein lip, der wol mit iser und mit horne
gepigelt wer alsam daz sper durantze!
wie moht er han erziuget so mangen slac, also der lide gantze?
doch gar der unbewiste was er dirre maere.
sine jugent iz griste, daz er sin niht erkand. unvreudenbaere
wart er nu fur allez leit der klagende,
immer unergetzet, do man die warheit was dem jungen sagende.
nu tet der wol versunnen vil cleine dem geliche,
daz im diu kraft erbunnen kund ir helf als ungenedicliche.
daz truoc er so, daz in die criechen wilde
sunder wer icht sluegen, er freute sich des vrides zweier bilde:
daz ein durch krefte sunder, daz ander durch entschulden.
sin herz was ob und under beladen so, daz'z ieman lutzel dulden
moht, dann ein herz mit kraft der ubergrozen,
und darzuo ellens riche, mit menlicher manheit gar vol stozen.
als manz von worte zeworte den kaldeien sagete
von erst unz an daz orte ir zweier strit, vor ackerin verdagete
man des kein wort. di iz kuntlichen sahen,
di rieten uf den rechten. und mocht doch niht gesin, ir vil des jahen
sit nieman so bescheiden lebet sam sie beide.
wie moht iz dann in beiden geschehen an ir triwen kraft zu leide?
do gamuret al dirre mer bekorte,
do sprach er:< unser triwe gevelschen nieman kan gen einem orte.>
und seit, wie si ein ander zeichen gaben helnde.
diu wort von leide vander mit noeten gar, sus was di kraft im stelnde
daz clagende leit, noch mer umbe den gehueren
dann umbe gamureten und swas im ie geschach in aventiuren.
al siner gelide muede was im die kraft so nemende
niht gen einer bluede, da wider als in der clage was gezemende.
er sprach:< owe, secureiz der werde,
sunder touf aleine, so was ot nicht, des dir gebrast uf erde!
mich solte nicht berueren der luft noch diu sunne,
sit daz ich sus enpfueren kund an dir der werld al solche wunne,
diu mit dir gezieret was so riche:
diu ist der hohen wirde versumet lange noch, di dir geliche!
ein tor gen valscher wise, gen zagheit der verzagende,
kuene gen hohem prise, uf solcher ruore wer du ie der jagende.
der eren uzgesinde was gehazzet
von dir. gen allen tugenden wer du an aller lazheit der verlazzet!>
er wart von ackerine der klag ein teil gestillet.
er sprach:< nein, friunt der mine, ich wand, daz all min er dir wer gewillet.
min herze truok vil tougenlich verborgen
mer uf sin eines ellen dann uf ander tusent vorht und sorgen.
din triwe ist ungebrochen, sit nieman dich bekande.
des wirstu gar versprochen von geziugen wert uz mangem lande.
die dar uber din gericht verswachen,
uf die sul wirz mit strite beherten so, daz sper da muezen chrachen!
ez hant die got gefueget zegrozen selden minen,
der mich von in genueget, ob ich in immer me zedienste pinen
mich sold und da zuo opfer bringen groze.
doch wolt ich, daz er lebete und ich an sigenunft des schaden bloze.
und wolt halt schaden habende sin in solcher maze -.
wer ist den eit mir stabende? nein, est bezzer vil, daz ich iz laze
ich bin der vlust ot immer unergetzet,
als mich der uz friende an werder diet mit tode hat geletzet.
ich vorchte miner kinde und kindes kint vil sere
von siner hurte swinde, die zu beiden siten gap die rere
von den orsen ritterschaft der werden.
alle sin hohen sinne nicht wan der wib und gote dienstes gerden.>
die da krone tragende waren ze babilone,
den beiden was man sagende, gamuret wer lougens keiner schone,
wan iz siner wizzen vri geschehe.
daz wart do widerworfen und jahen, er solt von werder diet der smehe
sin zebeiden siten, jesu, darzuo den wiben
und nimmer me gestriten ritterlich, noch niender da beliben,
swa die werden sint:< von der gemeine
ist er nu gar gesundert also der triwe nie gewan deheine!>
geboten ackerine wart do von in beiden
bi aller wirde sine, daz er gamuret von im gescheiden
solt, verjagen sam die rehtelosen,
ob er kuniges wirde und maenlich ere an im nicht wold verbosen.
in wart gar underscheiden ir beider gir nach prise
und ir vremdez cleiden, und von ir beider zeichen al di wise,
und wie der strit die zeichen kund verliesen:
< wil ieman sin gerichte, daz let er wol, swie man geruochet, kiesen!>
di soldan aber jahen in hochfart ubermuete:
< uns sol gar versmahen sin geriht. wir haben hers die vluete.
da mit welle wir nu selbe richten:
durch reht die rehtelosen welle wir mit rechtikeit vernichten!>
gamuretes gemuete wart aber me besweret.
er pflac al solcher guete, und was sin triwe in luterkeit beweret
alsam ein golt mit garat fumf gefunfet.
diu manheit bi der kuesche het in aller zunfte gar gezunfet.
ein herze wol gereinet vor aller missewende
wirt nimmer des vereinet, im si diu scham ze vogt unz an sin ende
bi, und ander tugende sunder wenken.
gamuret den jungen kund diu scham an disen maeren krenken,
und wurd im noch vor sorgen sin jungez lebn geringet,
so wolt ich gerne borgen vil manger klage, die sus zeliehte bringet
diu aventiur durch wunderbere wunder,
daz also kuescher jugende wachsen kund so manger noete kunder
vom fursten de lalander durch galoes, den claren.
unrecht zehazzen bander, daz gamuret in sinen jungen jaren
vil riwe gap. diu kund in zuo den alten
hie vor den ziten cleiden: sus muost der talfin manger sorgen walten.
unverdient von kinde was sich not an im hebende,
herte und niender linde, und swaz diu sueze minne im was gebende.
des wolt sin menlich herze nie verdriezen.
durch rache siner mage begund sich haz da zuo der minne sliezen.
< dazs min gerichte nemen, daz wolt ich gerne bieten,
daz ich bi den gezemen belib, die sich da wirde kunnen nieten.
daz wolt ich umb die soldan gerne zechen:
swer mich durch hazzen velschet unverdient der solt sich anders rechen!>
vridebrant was jehende, ein kunic aller schotten:
< offenlich man sehende was die zeichen under mangen rotten,
die von in beiden groze vlust enpfiengen,
die, den rubine luter vor der brust an guldin keten hiengen.
ein ritter lieht von roete der selben einz da fuorte,
von dem ich kom ze noete. min tjost im schilt und ouch daz golt so ruorte,
da mit der stein und ich do chom zer erden.
ich zuckten durch sin edele, verboeset liez ich in unsanfte werden.>
der kunde was er ane, wie gamuret daz sine
verlos, der sunder wane darumbe dolte vil der klagenden pine,
daz also krankez zeichen werdem libe
zefluste solde gevallen und wart uz mangem land ein vreuden tribe.
ez was ie doch ergangen, ob er nu immer clagete.
nie nicht als unvergangen wart sam werltlich ere, als man ie sagete.
sam der sin ouge let mit gahem blicke
in eine krame riche, und im der volget nicht umb eine wicke.
vor allen dingen here, des wunsches ubergulde,
daz ist werltlich ere, swa si treit die pflicht mit gotes hulde.
wirt aber si gesundert von ir pflichte,
so warne sich geleites, daz si icht gar verliese vor gerichte.
swer sich werltlicher eren wider got gesamnet,
und wil des niht bekeren, der wirt an allen selden gar verdamnet.
durch daz sol manz nicht lan. man werb umb ere:
der eren sunder ieman kan gotes huld gewinnen nimmer mere.
swaz gotes huld erwirbet, dazt allez wol mit eren.
min kunst des nicht verdirbet, wan gotes huld kan elliu dink beheren.
doch mange dink an gotes hulde richent
an eren und an guote, die sol man vlien, die gotes huld niht glichent.
swer eren si begernde und si mit flize minnet,
der minne die lange wernde, der an ende nimmer mer zerinnet.
swer umb ein ei git tusent mark von golde,
ob er bi witzen were, den selben kouf er selten prisen solde!
ez nahet nu den ziten der urteilichen stunde,
daz sich von erst ein striten hebet, daz bizen kan alhin zegrunde.
und muezen mit den ecken daz erringen,
mit bogen, hatschen, lanzen, swer uz noeten sigenunft wil bringen.
man sol nu sunder kiesen die starken und die vrechen,
die vruende kunden vliesen. daz muosten si mit heldes handen rechen:
zebeider sit wart lutzel des entwellet,
so daz ir keiner lebte, im were mac, man oder herre gevellet.
daz lerte herzen krachen gar ane willen sueze
und gen der manheit wachen. ich wene ie doch, daz ein geschehen mueze:
die veigen sullen werden da geveiget,
den der boese tiuvel gen der helle zen herbergen zeiget.
gamurets des jungen stimme was so jehende:
iz wurde von im errungen nimmer mer kein pris also geschehende
beider wapen, ankers und der krone.
gewinnen oder vliesen muest im dar undervallen ie ze lone.
die schar in heren beiden waren gar zefueret,
mit tode sus gescheiden. der het si uberhalp alsus gerueret,
daz si durch iser heten tiefe wunden.
des wart uf der planie des strites an dem sehsten tag enpfunden.
do lac so vil der toten, den raben zeiner spise
ertretet und verschroten, daz si jahen, iz mohte deheine wise
ein ors da nieman schaftes lanc ersprengen:
er mueste sich mit valle zuo den selben toten allen mengen.
so gein meridiane ein velt wol siben raste,
daz lac der toten ane, und mocht der buhurt sich wol drucken vaste
gerum alumbe lank wol zwo tagreise.
ob sich die kunige schieden, da wer iedoch ergangen michel vreise.
der plan hiez floristelle. aldar si nu hin gahten.
secht, wie die sturm welle sich mit den unden tobelich ie vlahten.
alsus gevlohten wurdens alle varende,
wol tage dri al zogende, di wile was man aber strit nu sparende.
an tage nu dem vierden was ir gebit nicht lenger.
wie sich die nu rottierden, so wurdens an der irre wit gevenger.
iz muoz nu sin, gewinnen oder vliesen:
der hoehste sol der walten, die daz krueze mit dem segen kiesen!
so pfleg der babilone der, den si helfe baten.
mit ungelichem lone werdent si von recht alhie beraten,
wan iz wart nie so groz kein underscheiden
dann lon der rehten christen und der da kunftic ist den argen heiden.
die soldan uberflozzen der hohfart also waren,
daz si vil unverdrozzen der ungefuegen rache wolden varen,
besunder der getouften gar unschone.
dar an muez in gelingen als madeon gelanc gen gedeone!
der von mesepore, ypomidon der elter,
den kunic frabellitore von ackraton zehoubetman erwelter
mit kunigen sehsen von sin selbes ringe,
die er im het bevolhen mit huote siner manheit sunderlinge.
er solte hoher eren groz wunder da von erben,
durch daz er solte meren vinde vlust und der getouften sterben:
< gen dem anker wiz in grase gruene
sol des tracken roete streben, des pflac daries, der kuene.
vil werdiclichen swebende ob zehen kunigen edele,
und swaz der noch si lebende, der soltu pflegen in dem selben wedele.
du darft in keiner manheit reizel setzen:
si sint die vluste richen, des kunnens sich mit rache wol ergetzen.
wis iz dafur niht habende durch pfleg des tracken rote,
daz ich din wapen schabende si von dir, daz mangen bringet zu note.
wan niht so zornic lebt sam kokodrille:
tusent spang von isen sint im recht alsam ein eyerville.
die kiele kan iz spalten, mit isen stark gebunden.
ich wil sin selbe walten, so daz die getouften werden funden
von sinem grat durch iser gar verschroten.
von dem kokodrillen sol min schar noch hiute vellen toten.
der gamuretes anker sich dunket nie so staete,
er wirt noch hiute kranker. der kokodrille hat so scharfe graete,
daz er ir zwelf in einem kiel verderbet.
ich dank iz sinem prise, wirt der mit dem anker hiut ersterbet,
und die drunder ritent. daz ist mir al zekleine,
swie vil si wird erstritent gen der, die secureiz da het aleine.
die sinen laz ich hiute gerne schowen,
het ich tusent herzen, daz mir die hat sin tot mit leid verhowen! -
pompeirus, werder bruoder, strit huete fur uns beide!
wir suln zevalken luoder secureizen vuern durch herzenleide
ob dem kokodrillen tot gevellet,
als mir die baldakone gamuret fur ougen hant gestellet.
daries, rimalen, und da zuo killicraten,
mocht ich ir todes twalen erkoufen, ich wolt hundert krone geraten,
und ist mir doch ein nicht gen secureize:
enmitten in dem herzen lit mir sin tot, nicht uzen an dem kreize.
unser schar die grozen, pompeirus, soltu leiten.
durch den schanden blozen uz friende wil ich mich arbeiten
an siner stat hiut siner schar der pflegende,
biz ich al die getouften und gamuret bin fur si niderlegende.
mir kom ein bot geslichen, der gerne miete habete.
im wer sin kraft entwichen, also daz man in ligende kume labete.
 swer gen im e vorchte was der tragende,
der strit nu sunder sorge. ich bin iu allen vride vor im sagende! 
als wir nu ackerinen mit sige al uberwinden,
so laz ich al di sinen an gamureten selbe rache vinden.
ecidemones sueze sul wir miden,
nach dem kokodrillen kan ich die schar menlich in sturme riden.
vil diet der sinne wilde han ich uz mangen landen.
durch die des tracken bilde ich niht verwandel noch die helfanden,
daz si der wapen werden icht verirret.
der more mit der swerze uz dem gelwen samit witen virret.
kartis von kartigale, des moren dich gesine!
baz vil dann rimale sol dir gelingen. al die gote mine
habent gar ir zurnen gen mir lazen:
minen pris zewerben, wellen si mir helfe gar besazen.
haz gein den getouften wellens immer richten.
an eren die bestrouften suln si huete zetodes valle pflichten.
swem an in der sic da wirt behalten,
der hat der gote hulde und muoz darzuo ouch grozer richeit walten.>
mit disem vederzucken want ir schar diu zehende,
si sanfter wol verdrucken. achtzehn kunige was er uber sehende.
von siner schar wolt er die nu ersetzen,
beide durch houbtwisel und ouch durch ander mange vlust ergetzen.
< von sigdebunt eroze, du solt und al die dine
mit getoufter bluotes vloze begiezen vil der erd. ir starke pine
sol dir der gote und wibe hulde bringen.
du wirst an in gesigende, des han ich sunder zwifel groz gedingen,
mit kunigen selbe sehste, mit den du min da soldest
warten aller zehste. ob du hoher selden wunschen woldest,
so mohtestu dich hoher nicht geprisen
dann mit schar killicraten, daz du die hie nu solt in sturme wisen.
die andern riten alle, als ichs von erst was scharende.
swie daz spil gevalle, so sit ot alle uf die getouften varende,
daz die von erste sin die gar verdrukten,
dazs in der vesperie ie so vil der sper gen uns zerbrukten.
darnach gen ackerine wir sullen niht besunder.
zehen schar die mine muezen ob geligen und nicht under.
waz mac in vor gesin? war sich die neigent,
da wirt niht vor gabe. si sint, uf die da vogel vinger zeigent.
si werdent wol gespiset mit in! nu heizet bringen
harnasch, der wir gepriset sin, so wir gen wibe lone ringen!>
wer die sin, die sich des wolden nieten,
daz si den babilonen beiden sunder harnasch solten bieten,
die sint hie unbenennet und al ir bieten sunder,
daz manz zehove erkennet. si wurden wol verwapent ob und under.
beidenthalp geleget wart ir zeichen,
in welcher zit si solden schar gen schar mit gegenhurte reichen.
von mecka des gesindes so was ein ritter varnde.
durch eren underwindes wart er ie vil selten manheit sparnde.
er hete sich der eren underwunden,
der wirde volle koste wart vil ofte bi dem werden funden.
er wart des nie gesumet, swenn er lac ze velde.
iz wurde von im gerumet vil fruo diu herberge durch die melde,
diu wartmannes pris kan undersetzen.
des wart er oft geletzet in aventiur. er kund ouch mangen letzen.
nach siner manheit lere was er uf warte habende.
eins babilones kere was gegen im durch hohen muot hie drabende,
biz daz in beiden tjoste wart gemaeze.
hurticlich ersprengen, ich wene, des ir deweder da vergeze.
des willen ungescheiden was ir beider kriegen.
ir tjost begunde cleiden den luft vil hohe sunder veder vliegen.
ietweder do sin sper zebrechen lerte,
daz iz in sprizen kleine von der hoehe sam di snie rerte.
hie mit was ouch ligende der babilon vil werde,
der bluomen unverzigende, da mit vil rich bedecket was diu erde.
die waren ungetretet noch von strite.
von mecka der gefuege muost ouch hie vergezzen uf der wite
des schildes zweier stucke, des habens uf gesnueret.
uf dem satelrucke vil kum er sich enthabt, im wart gefueret
des velles vil zebrochen dem antlutze.
den schaden klage ich mazen, durch daz er sit an richeit wart vil nutze.
nu wolt er nicht erlazen den ligenden solcher vrage,
wie sich gen strite mazen wolten di kaldeien mit der lage.
der ligende jach:< so wil ich e verderben,
dann daz ich uf der verte solt an ritters prise schande erwerben!
ez stet uns gar zen eiden, den sol ich minhalp staeten
mit triwen ungescheiden!> hie mit verstuont sich dirre, daz mit graeten
wart ein ungetriwer liste erfunden
als vor uf gamureten, da mit er wart vor baldac uberwunden.
des wegsten er gedahte, wie ers ein ende erfuere.
vil clein im daz versmahte, er entstrickte dem babilon die snuere,
da zu kursit, wapenrock, die beide.
von baldac sine wapen kund er bedecken wol mit disem kleide.
des ors von babilone muost also hie biten.
der satel was vil schone dem ors geswenket underd fuez von siten
und hienc im an dem furbueg aleine:
sin snellecheit, diu vreche, mit der verte was von dannen cleine.
sin witze kund in leren, daz ors mit satel decken.
daz sine von im keren sach man, gen dem baren wider trecken.
do wart ein michel clage von der kunde,
und jahen alle geliche, daz sin genoz an manheit nieman funde.
essemurel wart sagende, sun ackerines bruoder:
< ich muoz der immer klagende sin, daz mir al miner selden ruoder
gebrochen ist, daz mich an wirde pfendet.>
er wold unfuog sin klagende den fursten wert, des wart er kum erwendet.
akuleis von ache wart inz her vil schiere
geklait mit ungemache und jamers mer dann etslich kunige viere.
doch uber lanc da kom er schone varende
her wider zuo dem wunden, den was er vor dem tode sus bewarnde
durch die triwe sine, bloz von schanden waete:
< als stoup in sunnen schine vil manic tusent ors dich hie zetrete!>
von zeder was daz velt alda geboumet,
da fuort er hin den wunden. der ertzenie was mit im gesoumet.
wie reise nu die sine dem tusent rich geriete?
< fur sich gen ackerine rit ein babilon>, jach elliu diete.
si begunden vil den werden hie nu schowen,
daz ors zu beiden siten het er mit den sporn sere verhowen.
sin houbet wart enbunden, e denn er wurd enpfangen.
man wand, er hete wunden do was sin luter vel, nas unde wangen
mit dem helmschirben so begruezet:
von vreuden suezem kusse wer im von reht diu selbe not gebuezet!
er sprach ein teil vil helle, der stimme in guoter wise:
< mit aller macht so snelle tribent uns die babilon von prise.
all ir zehen schar sint schone varnde,
darumbe daz si vinden uns an den herbergen ungewarnde.
von ormalarieze bordin, so lut erklenge
durch siner kron genieze daz horne groz, und nieman daz do lenge,
die den harnasch habent iu zebieten,
die sich vil richer krone darumbe habent kunichlich ze nieten!>
vil boten wart gesendet mit ruofe so mit horne:
< swer sich niht gahens wendet zerosse wol bereit, derst der verlorne!>
daz fuor von man zeman, von munt zemunde.
den wartman von ache der baruc vil der maere vragen kunde,
wer in so minnecliche begruezt het uf der warte.
do jach der ellens riche:< herre, iz kumt uns allen uz dem zarte!
ich han nie gesehn, daz ist unlougen,
so vil der jamers guzze, die mannes herze vellent durch di ougen.>
nicht gar ein teil er jehende was ackerin der maere,
daz er an ende sehende wart, daz si vor tagen drin der vaere
gebuten al den hoehsten tougenlichen:
al meist durch die getouften solt mans an der herberg erslichen,
und wies ypomidone kund uf die christen reizen,
und wie vil lande krone er uf ir schaden het alda geheizen,
und wie die brueder leiten schar besunder,
und von dem kokodrillen. alrerst wart ackerin der manheit munder
durch der getouften sorge. mit rede wart vil drate
deheiner unmuoze borge het er do mit worten noch mit rate,
wie gamuretes unkraft vernomen waere,
die er truege tougen, wan er vernam nie me so leide maere.
ein ander tschahteluere iz allez disem sagete.
wan er vil aventiure disem jach, daz jenem wol behagete,
durch daz er het in zeinem husgenozen
ze babilon, dem stuole. den selben het ein tjost al uberstozen.
den baruc freut gedinge, daz ers was vor uz scharnde,
dazs all an einem ringe da lagen, samt die ouch wol waren varende
zeiner schar, die sich nu snell enborten
uber al zemale, swenn si di warezeichen ueben horten.
do was der ellens riche gewapent albegarwe.
do hiez er kosteliche grozzibularz verdecken liehter varwe,
von iser clar, dar uf ein pfelle tiure:
wer koufen solt ein richez lant, iz geb im halben teil zu stiure.
er gie zu gamurete und sait im uf ein ende,
als im gesaget hete der tschahteluer, den er da sagt ellende
vor armuot und vor werder wib ungruoze.
< wir sin dar an gesigende!> daz erteilt im gamuret zu buoze.
er was der vrag niht traege, wiez im an kreften stuende.
der sprach:< ob iz so lege, daz ich den gral und al die werden pfruende
zehenvaltic solt da mit sin arnde,
daz were mir vil smehe, solt ich mich huet an strite sin der sparnde!>
hie mit wart ackerine herz und muot enzundet.
< der soldan und die sine koment!> uber al sus wart gekundet.
gamuret was vor gewapent lange,
er und al die sine. uf sazen do die zwene mit gedrange.
die werden, nicht die swachen er hiez von rotubumbes
vil groz gedoene machen. so wart von doz vernomen nie so krumbes:
messinc gelutert ist in vel mit zargen.
diez ie von erst erfunden die waren maenlich und in sturm di kargen.
ein tambur oder ein pueden, etwa heizet manz ein sumber.
durch guften und durch gueden iz im gelicht, wan daz vil grozer kumber
dar ufe lit, von richeit hoch gezieret:
guldine zungel seiten, da von der doz sich riche discantieret.
daz machet herze muotic den orsen und den lueten
und kuene gein sturme vruotic. von ammiravel dem kunige dueten
hiez ackerin, er solt ir tusent fueren
mit reisenot vil sueze, die si mit slag zewurfe kunden rueren,
ob er kuniges krone darumb niht wold verliesen.
eim andern kunige schone gebot er ouch, die selben wal zekiesen.
ob er niht blasen hieze vil busine,
zeminnesten zwir vier hundert. daz wart geseit von tusie locrine.
die selben noch die ander sich heten niht versumet.
richer panier glander sach man da vliegen. die herberg gerumet
wurden uber al der muotes richen.
gen frabellitore sach man den uz persia hie strichen.
si waren alle geheilet. mit dem und si hie sprancten,
vil manger wart gemeilet, dem werdiu wip her nach mit klage dankten.
die also werdiclichen ende namen,
daz man ir noch gedenket, die kouften sus den tot in eren kramen.
die uz leunsingrunse, durch ir werden herren
ir tyoste bluotes runse vil da gap. ir manheit sich nicht verren
kunde von dem herzen durch die rache:
mit spern hurticlichen bedechet wart heid, anger, wis und brache,
die sich in stucke drumten und ouch in sprizen cleine.
mit swerten darnach frumten si wunden vil zeverhe und ouch zebeine,
darzuo von bogen, hatschen unde kuelen
viel da manic hundert ane di wunden fuorten unde buelen.
primas von kordubine, ob da icht rache vergaezen
alle die fursten sine? und ob si vielen oder obs gesezen?
ja, si gesazen! ir muost ouch manger vallen:
di herren mage rechen hie wolden oder liden toetlich gallen.
von alimek politze in schar gloramatisen,
vil manic ritters witze in rach also, daz man si noch zeprisen
hat darumb, swer iz von in erkennet.
der zehen kunige drie hie vor gelagen, di sint nu hie benennet,
die der von acratone in siner schar do leite,
fursten zehen krone, die heten ouch von klage vil arbeite.
der herren waren uber halp ersterbet;
ob ich die aber nande, waz hulfe daz? ir wart noch mer verderbet.
ir habt hie vor wol kunde, waz si die soldan hiezen.
si gaben inz vur sunde, daz si der vinde keinen leben liezen.
do wolten ouch die marrocheise buezen
ir sunden last, den grozen. des kund ir don sich beidenthalp unsuezen.
uz orlendun die fursten( was ir noch iht lebende?),
die waren mit getursten umb daries ir herren rache gebende.
noch fumf in siner schar was der gevalten,
und wirt ir noch vil mere. di belibent ouch mit namen die ungezalten.
iz sin ot dann die hoesten von babilon der diete.
swaz ir der unerloesten mit tode wart, ich neme niht riche miete
von horde groz, daz ichs besunder nande.
ich nem ein harte cleine, und nant iu, die da komen heim zelande.
die ackerin da vliesen kunde hoch der werden,
die zekunigen kiesen muosten, die gerichtes von in gerden,
di wil uns hie die aventiure kunden:
der was in solcher maze, daz ir diu zal ein ende mac ergrunden.
man liez si helfe sunder zebeider sit niht lange.
zimierde richeit wunder vil verdecket het der helme spange,
da mit si ir amien uz florierten.
ir sprache ist mir unkunde, waz si mit ruofe sunder da kroierten.
si komen ot zemale, di schar da nach ein ander:
kartis von kartigale, gen dem so kom von assim alexander.
der selbe und al die sine wolten rechen
alogriez von tangulor. von des tode moht man klage sprechen,
und von arabastine uz valturnie, dem richen.
den rach uz grassudine jessurel, sin bruoder, ritterlichen.
die wurden da vor nie mer underdrungen:
ir manheit was zu drete gen secureiz, des fluren si den jungen.
man seit von jessurelle, daz er dem uz friende
mit slegen gap so snelle umb den bruoder rache, daz'z von hende
nie wart gesehn mit hamer uf anboze.
secureiz in miden wolt, wan sluege er in, daz duht in schande groze
der wibe lon zehulden und ouch den goten sinen,
daz er vil gerne dulden wolt zemale von zwelfen solchez pinen
mit slegen gar gelich dem tangelisen.
nieman sach dem werden uz friende kraft noch sarwe risen,
untz ot an den einen, der im gap den ende.
er frumte michel weinen, ouch wart sin tot vil herzen vreuden pfende.
swenn in zemal mit hazze drizic ruorten,
daz half si harte cleine, wan daz si meistik schaden von im fuorten.
er fuor ot mit getursten und meit si alle schone,
wan die da hiezen fursten oder kunige, die da truogen krone,
die kund er an der zierde wol erkennen.
an siten jessurelles sach man in helm und schilde vil zetrennen,
den kunig uz valpinose, teoral, den kuenen.
cirkulant, der gar unlose, den valt er ouch do nider uf di gruenen,
der da wapen tunkel kunde fueren,
und den bruoder sinen: die bekander bi der swerte rueren,
wanz waren degen ziere, in scharfen noeten herte.
ander zwier viere ahten si vil klein uf ir geverte.
alsus het alexander vil zerechen:
dise kunige drie und einen vor. er sol nu rache zechen!
dannoch michels mere heten dise in striten
zerechen kunige here, si fuorten ie daz groeste an allen siten
an der vluste kunige und der hoesten,
und muosten doch beliben mit in an rache gar die ungetroesten.
si waren alle warnde durch heiz ypomidones,
wa die getouften varnde weren, daz in wurde vil des lones,
des er in ubermaze het enpoeret
von der gote hulden und ander. so wart solchez nie gehoeret.
ir schar geniwet waren mit kunigen muede sunder.
wie sullen dann gebaren die von baldac, wan si ob und under
heten vlust der mag und vil der wunden?
des was nu gar unnoete, und wurden si mit niwer fluste funden.
si waren doch die habende an der manheit quecke.
mit schupfe, lutzel drabende, kom gevaren eroze da, ein recke
von sigdebunt, wan er vil oft gesigete
in mangen sturmen herte, swa sich der ellens riche des bewigete.
sin buhurt kunde bringen iteniwen kumber.
rotubumbes klingen horte man do. vor im der liehte sumber
gewan so mange varwe nie zu kleide,
dann er und al di sine von zimierde luhten ab der heide.
ez was ouch vil der mueden in siner schar da varnde,
die sich des meyen blueden gelichten, wan dazs vreude waren sparnde
umb ir lieben herren killikraten.
da zuo der kronebaeren viere waren lebens misseraten.
des was der furt nicht sihte, den si uf rache riten.
iz kunden all getihte erlangen nicht, der maere muoz ich biten.
iz hoeret noch der jung und ouch di alten
an den unverzagten, ob si vliesen oder pris behalten.
nu hoert, wer in begegente mit ritterlicher verte
( gelich er im niht megente an der zal, des muots wol ebenherte
moht er im an ritterschaft gelichen.
man was in beiden jehende, si wurden nie gesehen vluhticlichen):
ez was der von kolone, arbessulet, der junge.
eigenlicher krone het er niun, des im vil manic zunge
jehende was und im die herschaft gebende
ze dienste lobelichen: er was vil manger hohen wirde lebende.
von arobeis parkisen, den wil der werde rechen.
dem klaren, jungen, wisen kunde noch diu flust sin herze brechen,
daz er siner werden kunige drie
verlorn het in strite. und spart er vinde? ich wen, des nu niht sie.
salatin von setzileise und podiusar von palerne,
di claget er mit vreise. des hulfen im die triwe richen gerne,
die noch da lebten, umb ir husgenozen.
die warn si sere klagende, doch bi der klage manheit vol gestozen.
do jamer bi dem ellen di herzen hat besezzen,
weder mage noch gesellen noch herren wirt vil lutzel da vergezzen
mit rache, diu die schuldehaften vellet:
sus wart zebeiden siten vreise wider vreise da gestellet.
archeis von remichare, dem het ypomidone
di fumften schar furware enpfolhen vor, nu sol ers leiten schone,
wan der was do menlich gar erstorben,
lisias von damascone: durch in nu rache wirt alhie geworben.
er het verdienet harte di hohen krone beide,
mit der widerparte, daz er gamuret icht tet zu leide
und pariculeis von tervilantze
im sluogen ritter zwene. do zeigt er in mit rache triwe gantze.
diu selbe sprach noch mere an kunigen het der fluste
zeclagene herzen sere. des waren si nicht ane under bruste,
so daz si doch maenlichen waren tragende
zer tjost und mit den ecken, biz daz si jamers waren die gedagende.
ob daz gelucke brehte, oder was iz ungelucke?
ich weiz noch vil der ehte, ich trueg si lichter dann alsolche stucke,
di in geluckes rat do kunde waltzen.
man jach den baldakonen, ir ecken sniten uber alle valtzen.
des waren si sich wernde mit hazlichem grimme.
vil hurticlichen zernde waren si daz iser und die stimme
und mit dem ruofe der busine krachen,
als ob von donres duzzen brech ein michel walt von durren spachen.
uf wem nu ditz gestoeze so hurticlich ergienge?
ob ir deheiner groeze von der minne werdicheit enpfienge?
des truoc er sund und da zuo groz unere,
ob er daz wolde miden, daz da heizet menlich pris gemere.
nein, er kunde minnen und wart ouch ho geminnet
und pflac nach ritters sinnen. allez, des sich werdicheit versinnet,
des wart an siner wer nu nicht vergezzen:
mit sper uz herten roren wart mange starke tjost von im gemezzen.
ich wen, sin recht, daz were von der art sins landes.
iz ist unsagebaere, und stuende niht min triwe eins andern pfandes,
wer si mir dort. nu lost, ich wolt ir lihen
hie zu disem mere, daz man der warheit mir niht kund verzihen!
fossaborat, der starke von orastegentesine
( si bedorften, daz ir sarke weren breit), gen dem si karten pine,
er und al di sin mit tjoste bieten.
als in die glaeven brasten, man muost sich von ir druntzen schaden nieten.
die kunden niht vermiden deheiner stahel herte.
man sach si helme sniden, weder schilt noch brunje sichs erwerte.
sus wert er sich vor laster und vor sunden
mit ritterlicher tete: di hort man hie loblichen von im kunden.
im was ser enblanden klegelicher kole
umb den kunic jeranden, der die krone truoc in arsidole,
den di minne twank vil richer koste.
des nam der minne gernde von secureiz den ende mit einer tjoste.
der kunic uz febulare, der wold in han gerochen.
manlichen offenbare wart ein sper uf secureiz zerbrochen.
da mit erwarp er wan sin selbes ende.
ich moht ir niht benennen, den der von tasme wart ein leben swende.
wer freut sich nu der kunfte, di hie dem strit wil nahen?
wer hoffet sigenunfte? der mac sich liht an vreuden noch vergahen,
als ledibodantz hie was in wane,
der kunik uz gredimonte. er was und al di sine des niht ane.
er was niht ane vliesen gescheiden von plenantze.
nu wand er sic erkiesen, und daz er die kristen niendert gantze
funde, er sprach:< owe nu der mere,
wie licht ich uf der verte gein werdicheit hie baz gefudert waere!>
er kom mit mangem duzze, busun und ouch tambuore,
mit ougen eiter schuzze fuort er den basiliscum durch di fuore,
daz er in den ougen treit vergifte:
swen er gesiht, der vellet tot. durch daz er imz zewapen hie nu stifte
uf kursit und uf schilte, uf helm, uf wapenrocken.
ich het mich siner milte niht gevreut gen einer lerchen vlocken,
die er in dem sturm wolt erzeigen.
er hiez gen den getouften den basiliscum mit den ougen neigen.
der soldan wapen glitze getorsten si nicht lazen,
si fuorten jenz und ditze. an libe und an selden gar verwazen
wurden si darumbe sit gemeilet.
sunne und ouch der mane was in allen hinden und vor geteilet.
wer ist nu genesende vor dem basiliscen?
daz sint die kunste wesende, der manheit niht gen vorhten kund erhischen.
der list mit list wart wider listet schiere:
ein spiegel klafter witen mit kunste worhtens in ein rich paniere,
dazs basiliscen ougen die vriunde waeren sehende
im spiegel gar unlougen und diu vergift in selben wer geschehende.
hie mit half aristotel alexander
do vor in mangen ziten: essemurel den selben funt hie vander.
ez mac geschehen dicke, daz iz sich also stellet.
swer dem andern stricke leit, daz er sich selb dar in ervellet.
also geschach vil liht ledibodantze,
gen dem der krone tragende zu mecka was, an wirde noch der gantze.
der fuort hie disen spiegel dem basilisc zevare.
ob er dar an icht triegel wart, daz wirt her nach wol offenbare,
e daz der plan der ritterschaft beroubet
werd und der gesigenden. ich sag iz iu, daz ir mirz wol geloubet!
ein spiegel fuort der ander und do die zwen, der dritte:
den swebenden spiegel glander fuorte akuleis, ein spiegel smitte
was des herze, dar inne vil der tugende
gesehen wart so luter, daz sichs gebezzert alter unde jugende,
die sich darinne ersahen mit ere gernder girde
und von im bilde vahen wolten, daz unbilde von der wirde
nach der eren schine wart gestrichen,
so gap der spiegel bilde, dem wandel mal der truebe waren entwichen.
der dritte spiegel luter, der dise zwene fuorte,
der was noch michel truter dan dise zwen, die sin gewalt beruorte.
der ander spiegel was der schateluere.
von mecka dem vogete jach man des dritten mit der aventuere.
dar an was man sehende die manheit bi der minne.
als ackerin im jehende was, er het im anders nach gewinne
prises niht bevolhen die kindel sine,
wan durch tugent und ere, und wurden spiegel var do nach dem schine.
pardigriez, der klare, und kardibadunen,
di waren cleiner jare, doch liezens in der werdicheit wol slunen.
von solcher jugent wart in solchem strite
menlicher nie geworben, des mant essemurel si zaller zite.
nabor von dassarie gen strite was niht gehe.
sin zehen sunder krie, di warn mit der kund ein ander smehe.
des vorht er mer verliesen dann gewinnen.
die miet von den getouften liez er im nu dankes wol entrinnen.
ob er da niht der besten was do mit in allen?
er muost iedoch der sesten schar houbet sin. ob er mit gufte schallen
niht kunde, so was er doch der wirde habende.
swie gerne ich des swuere, so wer mir liht den eit hie nieman stabende.
ob er icht herezeichen dem vanen sunder schuefe?
der moht er nicht erreichen. des liez er ie dem kunige sin geruefe
und darzuo, swaz si da mit erwurben.
ich dinge, daz der kristen uf dem plan iht vil von in verdurben.
nabor iedoch vil muotik do was und al die sine.
di andern gar unfrutik truogen ie wol halp der toren pine.
die andern sprache sint also verweiset,
da von die getouften vor dirre schar beliben ungevreiset.
gamelarot von rapse was hie gen im geteilet.
ir werder got, der hapse! ob si der segen wundet oder heilet,
daz wirt her nach vil lihte wol zemaere.
von rapse, der genande, den wiben und den goten was gewaere.
er was ouch in der pflichte an fluste uf plenantze.
des wart sin gerihte der vinde hagel. triwe sin, diu gantze,
zeigte sich umb sine schar genoze:
josaphat von lorgande und samirat uz valgunt, der eren groze.
die fursten des gedahten durch menlich ir triwe,
die vinden schaden brahten, daz is vil manges amis kom in riwe.
von egipten kumt nu schar die sibende:
neptagint, der riche, da von nu floristel, der plan, erbibende.
kunige vier gefunfet vuort der uz egipten,
mit kraft aldar gezunfet, noch vor allem strit die unverkripten,
niht alle, ie doch ir teil vil nach daz merre,
wan si zeringe lagen etliche vil der tagereise verre.
er fuor iedoch nicht sunder escelier und amasure
und emeral darunder, die uf plenantze nam des todes schure,
und kunige drie, die gamuret do valte:
etslicher wirt vergezzen wol uberhalp, an den er pris bezalte.
do er al uber sehende was die grozen rotte,
er was mit zorne jehende:< sol ich alsus werden hie zespote,
daz ich belibe strites unerfunden?
werens all ze kriechen, mit miner schar het ich si uberwunden!>
er kom mit einem drucke des sturmes al enmitten.
da lac vil sper zebrucke, di waren uz mangem lande und manger smitten.
die mohtens alle nicht mit in gefueren.
die schefte und glaevie machten, di kund kein schade alda niht berueren.
si waren baz da heime, da si die sper do worhten,
dann bi der tjoste sweime, da si leben muosten in solchen vorhten,
daz in ein drum alda zegelte wurde.
si mohten gerner dulden armuot und darzuo mangel solcher burde!
gloraxidus mit zuhte was ie gen strite varende.
vor zegelicher vluhte was in sin menlich herze wol bewarende
von amatist, dem ackerin bevelhen
kunde schar di sibenden, sint nieman in an triw erkand den schelhen.
gereht zebeiden siten was er und ouch zen henden,
swa man solde striten. da von in ander halben die genenden
erkanden wol. er pflac in strite milte
zer zeswen und zer lerzen, dar nach und sich diu gab ze gebne zilte.
was er der flust gescheiden sunder von plenantze?
nein, er ranc mit leiden, daz rieten im di triwe sin, di gantze.
im was zemuot, er wolt si hohe gelten.
swaz im da wart geborget, daz liez er an der wage ringer selten.
die wag uneben zogete, da mit hie wac der starke.
etslicher krone vogete wart von im, daz ichz mit halber marke
von nieman kouft, ob ich iz funde veile.
ich wil iz clagen selten, verget mich kuniges gab an solchem teile!
vil jamers was er pflegende nach kunic esserelle.
den was er wider wegende, wan sin pris mit lobe hal so helle,
des rankulat, sin riche, wol getiuret
ist mit sunder wirde, daz lant und luet an hohen eren stiuret.
rubjol, der unlose, der lak im gar zefluste,
der kunic uz valpinose. des truoc er leit bi manheit under bruste,
des di von egipten ser engulden:
den goten und den wiben wart beidenthalp gedienet wol nach hulden.
der zimiere wanken manic tusent valt gesundert
do flouc, des man noch danken den wiben sol, der herz also gemundert
was uf den vliz zelob der hohen minne,
di sich do vlaht verworren: in unminne si verkerten nu di sinne.
ez dunkt mich wunderbaere daz minne unminne minnet,
und bin der selben mere an lere der aventiure unversinnet.
wer die minne besinnet, als si heizet,
si neme nicht alle riche, daz unminne wurd von ir gereizet.
daz mich diu aventiure zereht da zuo beschiede!
ich geb ir eren stiure, daz ich di minne von gold in mangem liede
beide wolde schriben unde malen,
vil minniclich ir bilde, und gar gesundert von ir scharfen stralen.
< ich bin hie uber sehende gen dir gar die smehe,
di wile ich bin so spehende min hus in dinem herzen solcher nehe.
anders kund iz mich vil gar betragen,
daz du, friunt von eschenbach, gen mir din spotten hast durch solchez vragen.
waz wiltu dirre sunde? du bist doch min geleite
und hast der minne kunde, beide ir suez und ouch ir arebeite!> -
< nein vrou, durch got lat mich in iwern hulden!
der edelkeit zeriche sit ir, und soldet ir min spotten dulden.
ez ist nu zit vil lenge, daz iuch niht kund verdriezen,
ir woldet iuch an der enge in mines herzen kamer lan besliezen.
ir bekant uech selbe in also edeler guete,
als ir habet sint erzeiget, und jahet, iur dringen mich vil selten muete.
sit habt ir iuch geliebet dem herzen min so vaste,
swie oft ir von mir schiebet gemach, iedoch so wolt ich iur ze gaste
nicht wandel han in mines herzen cluse.
ob ir mich danne krenket, dast ein heimsuch iwerm swachen huse.
iedoch hat mich gedrungen der edle, hohe, werde,
dem so wol gelungen ist, daz er hie furste was uf erde
und ouch nu dort in paradise vrone
hat fursten amt enpfangen, daz immer wert bi got in sinem trone.
sin werde aventiure min herze hat errumet.
nu gebet mir noch stiure, daz ir iuch selb an wirde niht ensumet,
durch waz di minn unminne so dicke schundet?> -
< du habe daz fur minne, daz da minne sunder haz enzundet.
wiltu die minne malen, so bedarftu keiner strale.
di minne kan niht valen noch trugeliche treffen zekeinem male.
diu rehte minne unminne von ir virret
und mac ir niht genahen, diu den menschen aller selden irret.
man heizet mangez minne, daz minne gar ist ane
und triuget hohe sinne, so daz man lebet in der minne wane.
diu selbe minne treit vil strale snidic,
die herzen gar verhowent: di suln di wisen gerne wesen midic.
und swer die minne gruezet, diu mit unminne wirbet,
diu minne sich unsuezet, daz ofte lib und sel da von verdirbet.
di minne sint gar ungelich mit lone:
diu eine gibt die strale, da wider stet di ander mit der krone.> -
< nu sagt, vrou aventiure, wie man die minn erwerbe,
der edelkeit die stiure git, daz lip und sele nicht verderbe?> -
< des wil ich kurtzelichen dich wol troesten:
all din guoten sinne soltu keren nicht wan zu dem hoesten.
des taten nicht die heiden in disem herten sturme,
di wip durch minne cleiden kunden mit zimierde gelich dem wurme
salomander, diu gelich sirene,
dem vipper so dem traken, dem mol, dem schorpen, so dem tabessene,
den voglen und den vischen gelich vil vremder bilde,
dar ab ein kint erhischen wol mochte, swenn iz solche kunder wilde
ersehe, und die sich mohten den gelichen,
da mit diu wip durch minne manic tusent helme kunden richen,
mit siden und mit golde, mit edelkeit der steine,
swie manz erdenken wolde. dar under was diu rechte minne cleine,
wan in diu ware minn ist unbekennet,
den di sich toufes anent: ir minn, diu ist unminne gar genennet!>.
man sach den uz egipten selb ahten siner genozen.
dri der ungesipten sinem rich des lebnes gar verstozen
waren uf plenantz an sinen ringen.
wil er die sin klagende, so wart uf niwen schaden sunderlingen!
des waren si sich wernde, al di wile si mahten,
mit slegen wider pernde. der wilden kriechen sach man schar die achten
gahen, diu was von sardinsidole.
drie, di jagt di minne, kunige rich, mit manger strengen dole.
von sabaa sabellen duht, er het gevalet,
daz nimmer moht erhellen siner tjoste kraft uf schilt gemalet,
noch daz kein sin swert da moht erklingen
uf helm noch uf iser wat: ein ander liet begund er sider singen.
des selben was in sorgen kastor von kardibalse.
di zagheit was verborgen vil gar an im, swenn er den schilt zehalse
hienc, und helm uf houbet wart gestricket.
ich wene, der kokodrille wer vil liht an vreise baz erschricket!
der fuorte daz einhurne, durch daz in vienc di minne,
noch baz dann alle turne. iedoch bekant er nicht der hoehsten sinne,
waz der megde vahen kan entsliezen.
swer daz zerecht erkennet, der mac des ewiclichen wol geniezen.
do fuorte der wol gemuote sabelles, sin geselle,
( er hiez der minne fruote) mit zweierhande stral vil scharfe krelle.
so was amor in sinem vanen swebende:
von gold in hohem muote und mit dem bli groz ungemuete gebende.
mit disen stralen beiden fuor der got der minne.
die sint sus underscheiden: alle die tugentrichen mit dem sinne,
die kan die strale mit dem golde sniden,
die sweren bi den lueten, di muezen von dem bli vil wunden liden.
daz golt von siner zeswen die vreudebaeren schiuzet,
und anderhalp die heswen, gevar nach bli, daz sint, die vreude verdriuzet.
iedoch so triffet vil daz golt der bleichen.
zevil oder zelutzel git amor minne und unminne zeichen.
niht gar wol underbinden kan si der varw gesihte.
swer sie zereht ervinden wil, daz muoz ein fisicus die richte
sin gelert von der natur conplexte.
ich vind si mit der tate zeprim, zenon, zevesper oder zu sexte.
die gemuoten, die geminnen, ich pruefe niht ir varwe.
die vruoten, die besinnen hie mit der vart daz hert und ouch daz marwe.
gemuet vil dicke pflihtet mit der herte,
witze pfligt der maze: zallen ziten pruef ich der geverte.
zeherte noch zeweiche, hie maze bi der witze,
zerote noch zebleiche, zesnelle noch zetrage mit dem sitze.
wer sich gar nach disen schozzen keret
elliu dinc zemaze, an dem hat witz der selden hort gemeret.
der von arminzidole, tarsis sin ander riche,
gelich gamaniole fuort er ein wapen tiure werdicliche,
daz im durch hohe minne hoehe gebende
was an dem gemuete: gamaniol ist hoch in luften swebende.
die selben kunige drie, der wapen sus gedriet,
die machten temperie, daz dirre drier keiner wer gevriet.
ieclicher fuort si elliu driu durch wirde,
daz man si gar bechande in einer werdicheit der minne girde.
diu wapen unverswachet hie mit den helden waren,
dar under vil erkrachet tjost von den, die hurticlich gebaren
kunden, da der druntzen vil verswungen
wurden von den handen. durch daz si schilt und helme hinder drungen,
die wil iz klafter lenge werte vor der hende,
korallen art, diu strenge, was daz ror durch iser unerwende,
fur daz'z enpfant die zehen jar der sunnen.
daz ror, in schat erwachsen, wolde nieman da zelebne gunnen.
ouch kunden si mit swerten vil helme durkel howen,
der manheit die geherten. daz wolten si durch wip da lazen schowen.
der minne zeichen was ob in da swebende,
und ander rich geziere von edeln steinen was in manheit gebende.
puken vil, tambure, pusine, rotubumbes,
der suezer don vil sure wart arisuleis, der doch nicht krumbes
an ritterschaft erwarp, er fuor die richte.
der manheit noch der minne gewan er nie an wirde vlust die pflichte.
er was gewinnes halben gelegen ie der maere.
diu sper uz wilden alben mangen ritter machten schadebaere.
daz stuont den selben doch niht gar vergebene:
uz lanzesardine die ritter schieden ir da vil von lebene.
sardine von sarwaete und riche von den lantzen,
darzuo der manheit draete, da von beliben si der vlust die ganzen.
swa man werde manheit solde kiesen,
da wart in heils gewunschet, also daz si zegevelle horne bliesen.
owe, drie an einen, so was der krone tragenden!
solt ich darumbe weinen, wa weren si mir dank des die sagenden?
iedoch hant si an miner gunst die pflichte,
ob in gelanc an strite, daz ich iz gamuret ze prise richte.
uz kunicrichen zehene die fursten muosten dulden
vil kumbers von ir lehene, daz si mit scharfen ecken tiure gulden,
do si strit ie drizig muosten bieten,
den, die kuniclichen sich kron und ouch der lande kunden nieten.
arisuleis, der werde, bescheinde hie mit sinne,
daz nieman uf erde so wol geraten was an hoher minne,
dann er an clarheit und an hoher tugende
und edelkeit von kunne und der jar an zuo nemender jugende.
wie schuof iz hie areste, fruht die ackerines?
swie si darumb nicht weste, si half do vil amien clagendes pines,
den da frumt arisuleis mit swerte
und hurticlich mit tjoste oder swie sin wider strit begerte.
die verren gar ellende wurden hert enpfangen.
wer hie die minne pfende, daz wirt gesagt. nu lat iu niht belangen:
ackerines vruht, diu wart benennet
in herzen, niht in munde, des manger an der vlust da wart bekennet.
vil geher was geschehende alhie daz saluieren,
dann ich sin bin verjehende, wan si vil nach geliche dar punieren
zemale kunden, als si vor gedrenge
mohten uf der planie, die gap doch zweier tageweide lenge.
do sich gamurete bi disem sturme herte
so lange versumet hete bi disem mer, iedoch was sin geverte
vil nahe bi den ersten an der taete,
und ackerins, des werden: si gerten mit ir kouf deheiner spaete.
ob si hin umbe gahten beneben den vor gescharten?
die getouften des niht smahten. ackerin und al di sine daz bewarten
durch di sorge vor hinden abe risen.
der starken drizic tusent solten di getouften in huote wisen.
ob den der anker swebende, in grunde vil unversenket,
was geleite gebende. des ritter vil wart sunder wak ertrenket,
verdecket tief in erden mit dem melme,
vlach sam ein swert in scheiden wart mangem lib sin houbt getret in helme.
die sich nach miete senten ypomidons geheize
und gen dem anker menten, den wart er zeinem angel korder peize.
die den hoehsten pris an in bejagten,
ich meine an den getouften, daz waren di da strites gen in verzagten.
wil man si alsus miden, so varent si mit eren.
sie muezen iedoch liden, daz in grozen kumber kan gemeren
ypomidon. der kumt mit schar der nuenden.
umbe slagen wart der anker, versenket nach von secureizes vruenden.
vil hurticlich gedrungen wart von manger sprache
uf gamuret, den jungen. do der stuol besetzet wart in ache
kuniclichen mit dem sahsen otten,
do was niht solch gedrenge, als do ypomidon hie chom mit rotten,
di gen dem anker strebten di erwegten so di terre,
als ob di wasen swebten uf einem se, dem wazzer niht zu verre,
do si den puneiz triben dar mit krache:
si wanden all versinken, ich wene, ir lutzel lebte mit gemache.
berg und walt erwagete alumb zwo tagereise
der wise, als man ie sagete von ertbiben sorcliche vreise.
fumfzic lande kunig und emerale,
escelier und amasure die triben dar mit aller kraft zemale.
der zweinzic von den landen, da berge sint vergoldet,
armuot die unbekanden, wan daz si jamers waren ubersoldet.
bi dem jamer truogen si groz ellen
durch secureiz, den werden. des muosten sich nu di getouften stellen
zewer gelich dem cete, als in der kokodrille
mit nide bestanden hete. so wart nie track noch lewe so wider pille
mit sturmraezem zorn, als dise beide:
cetus und kokodrille, die sint hie gen ein ander uf der heide.
die drizic tusent heten, die ackerins erwelten,
ze wapen ie den ceten, vil scharfer zene groz, die unerbelten,
in witem giel, als er die kiel verslindet.
waz, ob der babilone etsliches vreud ab disem wapen swindet?
die stein und goldes riche, ich mein die uz friende,
dem jamer ungeliche si fuoren, so daz trueber ougen swende
wart ir richeit mit dem wider glesten:
alle struzen eier mohten sich der bruete hie wol mesten.
wer solte in nu danken richeit der uber grozen,
daz si den fiures vanken und sunnen brehen gaben widerstozen
mit der richeit goldes und gesteine?
si truogen iz mit sunden, des wart ir menlich tat dar under kleine.
uf ellen wart gebunden ir herze vier gebende,
die secureiz erfunden zefueren het durch lop in daz ellende.
sin klagelicher tot was ie daz erste,
daz ander wibe hulde, daz dritte richeit, diu da was diu herste.
jupiter daz vierde, an den si helfe suochten.
mich riwet solch gezierde, daz si dar under waren die verfluochten.
ich wen ouch, des diu meiste menge engulde.
ob si da nicht gesigeten, des truoc ir zageheit da niender schulde.
si waren wol genendik durch jamer, der si ruorte,
der manheit gar unwendik warens alle, di der soldan fuorte.
des gaben die von kaukasas die lere,
die secureizen klagten, darnach di drizic ramten solcher ere,
die ouch mit richeit flogerten der zimierde vremde.
nu so, nu sust si gogerten. etsliche von sabene vrowen hemde
fuorten, diez an gamuret erfunden,
als ie die minne gernden, die sich durch wip der spehe underwunden.
busine groz gesnerre, tambur und rotubumbes.
ob der icht vil da werre, von golde vur den messink, slecht, niht krumbes?
die gaben aber suezer vil gedoene:
kunig und got der kriechen, den gap di schar vil rache sunder schoene.
si dorfte nicht versmahen, ob er noch hoeher truege.
ze vorderst sach man gahen die hurnin mit kolben ungefuege,
da mit si worhten mangen krefte kranker.
mit ir schar, der vesten woltens nu hin drucken an den anker,
dar under die getouften, gen schar uz landen hundert,
vil hohe wirde kouften, di alle gen in krieges ungesundert
strebten, als der gans ar gen dem valken,
swenn er in uber stiget, wan anders kan er in niht wol beschalken.
ach toufbaere terre, wie vil du sorgen soldest!
din helf ist in zeverre. ob du kunftic leit bedenken woldest,
so mocht di sunn ir bouchen da wol zeigen.
des al die cristen weinten, sit mans alhie gezelt hat fur die veigen!
der hoehsten diu beroubet wer kristenheit gemeine,
nicht wan drier houbet: von rome lucius, und der edel reine
anfortas, und artus, der gehiure,
den lucius sint heime suocht, des nam er toetlich tschumpfentiure.
swie lutzel man iz sagende si in duetscher schrifte,
so pflac er unverzagende ellenthaftes muots, er wunder stifte.
ein roemisch keiser lak von im erstorben
an risen und ane tracken: daran hat artus wirde vil erworben.
der die buoch der hugede lesen wil latine,
der hatz fur kein getrugede. die sagent war vil mange wirde sine,
kronik ze britanje und kornevale.
von dannen was er burtik, von vater und von muoter sunder twale.
von kornval diu muoter, der vater von britanje. -
ypomidon, wie tuoter alhie gen den getouften uf der planje?
da wil er fur sich drucken unerwendet.
des was vil gar unnote, er het wol hundert ie gen eim gesendet.
vride noch die suene wart niender da geminnet.
er mac wol heizen kuene, swa sich gen hundert einer wer versinnet.
zwene weren mir gar uber here,
gen einem trag ich sorge, ich bedorft ir keinen wis niht mere.
so waren die getouften alhie nicht anders gernde,
an prise die unbestrouften. ob si si niht furbaz weren wernde
groezer schar dann ie gen einem hundert?
wie si vor den genesen, so bin ich der, den des vil sere wundert.
doch ist iz kein unbilde und wol billich mugende:
alda sich striten zilde von kristen gen den heiden, man ist hugende,
daz got den sinen ie half als gedeone,
der ie mit eim gen tusent volliclich mit got gesigte schone.
dem moht ich daz gelichen, daz dise brueder beide
liezen samt her strichen, daz mer denn tagereise lanc der heide
ietweders schar besunder mohte decken:
mit manger koste riche pompeirus wolt uf die getouften strecken,
der sunnen und die sterne vil rich zewapen fuorte.
als ich nu kunst gelerne, so sag ich iu, wie sich der strit hie ruorte,
der den getouften was zeflust geraten,
zer herberg ungewarnet. ich wene, siz doch ein teil hie bezzer haten!
si waren wol gewarnet in herten stahel vesten.
zem tode wart gebarnet der heidenschaft mit swerten, die niht bresten
kunden, als der adamas vil staete.
die heiden lieht zimierde truogen und von iser kranke waete.
da von was man des lebenes si hurticlich behernde.
toetlicher gabe gebenes waren di cristen milt, sich selben wernde,
durch daz si alle niht wan des ankers warten.
des dankten di getouften, daz si vor strite waren die ungesparten
und ouch vor andern sorgen. die dorften si nicht dringen.
der in nicht wolde borgen, dem zalten siz gereit, daz iz erklingen
mohte uber al in surem done.
wan si mit triwen huoten des ankers, da von wart in daz zelone.
und ander schar wol aehte, di lebten mit gemache.
der triwen hoch geslehte, ackerin, der kund mit mangem krache
der busin und rotubumbes klingen:
den sach man gen dem anker und ouch gen dem grozen zeten dringen.
nu was von nubiande ardebileis, der junge,
an dem uz mangem lande diu werlt gehort nie missewandelunge,
ackerines swester sun, der geerte:
er kund in strite werben, daz im und sinen magen pris gemerte.
der fuorte schar di niunden und was vor ackerine
zehelfe komen fruenden, er und der sueze, clare bruoder sine,
ardolis, der vogt uz tananarke,
der kranke gen unprise und gen aller werdicheit der starke
zem sper und ouch zem swerte, der beider was er milte.
swen er des gerne werte, der bedorfte wol daches mit dem schilte
und iser wat, vil stark al under helme.
der selben kund er senden vil vur tot von orsen zu dem melme.
die jungen vor dem alten heten sich wol geerret.
si kunden helfe walten, des der getouften diet wart not geverret.
si kunden ouch der milte vil erzeigen,
den vriunden vreude groze, darzuo die vinde cleiden zuo den veigen.
die zwene jungen recken, die sach man hie mit eren
ir pris die lenge strecken, di breite wit und gen der hoehe keren.
ob starker strit zepris ie wart benennet
mit unverzagtem muote, so ist nubiant und tananark erkennet
von ir beiden vogeten, die mit hurte chrache
zuo den getouften zogeten und hulfen den ein teil von ungemache.
ackerin so snellich an si dructe,
des vriunt und vinde sterben leit, di daz gedrank von satel ructe.
gamuret mit sinne den anker het bevolhen,
anders ze ungewinne moht er an dem grunde sin bedolhen
nu lange von so manger uberkrefte
von vriunden und von vinden. daz was des schult, er kund mit ritterschefte.
der den anker fuorte, der was von tschampfenzune
ein furst, den nie geruorte bi dem herzen forhtliche lune,
diu menlich herz in vreise mak erschrecken.
des wart sin pris gemezzen in die hoehe zuo den muotes quecken.
sich hat zebeiden siten der strit gesamilieret.
ir aller sunder striten ist von der aventiur vil ungezieret.
ist nu di aventiur dar an verzagende,
so habt iz nicht fur wunder, ob ich der rede belibe alhie gedagende.
diu zal so manger fluete ist pruefens unverendet.
swartzwalt in meien bluete so vil, ich wen, der louber niht verpfendet.
ich mocht von wochen langem regen sprechen.
daz velschent mir di losen, da von muoz ich gefueger zal hie zechen.
mit disen scharen vieren von baldak, von kaldeien
kumt manger hande kroieren. ob samt zemale mer dann tusent meien
mit aller vruht ir bluede weren bernde,
die mohten floristelle, den plan, so manger varwe niht sin wernde,
sam hie die zierde riche uf lueten und uf orsen!
ob si da ritterliche wurben, daz verdiente wol ir florsen,
ich mein der werden, hohgemuoten wiben,
durch di man hurticlichen sach wider stoz vil schar mit sporen triben,
jene her von osten und dise hin von westen.
des todes di unerlosten wart ir vil, do si zesamne bresten
kunden mit so grozer kraft zemale.
als obs in einer presse legen, dem was da gelich ir quale.
disen kumber truogen die an der mitte hielten.
ob sie diwile iht sluogen? nein, von dem gedrange, des si wielten,
mohte nieman bein noch hant gerueren:
manic tusent sach man von satel sunder dank enpor hin fueren.
si pflagen solches pflegenes, die heiden zuo den kristen.
der uf den bogen regenes zimbert, der kan sich niht lange vristen
alda, wan im der regenbog entslifen
kan. sus sach man vallen ir vil, sam von der sunnen tou und rifen.
der don von rotubumbes, tambur und von busine,
di giengen alle krumbes. si muosten von gedrange liden pine,
klagenot, bedoenet gar mit leide:
wie gar in vride gebannen was, ir lac doch manger uf der heide.
die da beliben lebende, die waren noch vil lange
sueze doene ungebende, biz daz in witer wart uf dirre plange.
nieman tet ir keinem nicht mit willen.
er wer noch hiute wirdic, daz man in solt als einen morder villen.
swie oft ir tusent waere mit tusentvalt gezellet,
die niht der tot verbaere, doch waren si den lebnden bi gesellet,
an ir lip gedrungen und gevallen.
ors und darzuo luete was ensamt geduehet zeinem pallen.
wie si so stille hebten, des wart da vil gewundert
von den, die sanfte lebten und dirre vreise waren uz gesundert,
niht wan von luete wuof und orse kerren.
ob si da sanfte lebten, oder lebten si mit grandewerren?
der deweders si da lebten, si lebten unverworren,
wan si da niender strebten. si stuonden still alsam di alten storren.
si heten sich verworren dar gesammet,
die uzer zuo in strebten, so wurdens ouch ie baz und baz verklammet.
ez ist vil unergangen noch bi iemans zit erfunden,
daz ie so gar gevangen wart so manic ritter ungebunden,
und den an witem velde wurd als enge.
ich bin iz gerne lobende, ob ich belibe sunder solch gedrenge!
die uzen alumb an orten begunden alle sprechen,
do si niender horten noch ensahen sper noch schilt zebrechen,
noch ander ritter spil mit keiner taete.
si jahen so der maere:< wer hat gemachet disen vride so staete?>
do sich diu terre erwagete von manger schar pungiere,
als ich hie vor do sagete, und darnach gestillet wart so schiere,
und nieman swert gen slage sach erwinken,
si waren sunder wane, si wolten an der stat mit alle versinken,
also die von egipten hie vor bi alten ziten.
in gedrange die verkripten doltens fur di riwe gerne ein striten,
dann in hitz und tampf also verderben:
mit ritterlicher taete ist noch weger vil ein menlich sterben.
sit die von egipten lande ot aber hie nu dolten
not so manger hande, daz si darumb nu all versinken solten,
des was die sarrazema gar in wane.
daz was niht ein unbilde, wan si sint ie der hoehsten wisheit ane.
diu vorhte wart gemeine uber al an allen siten,
dann die getouften eine. die bekanden got mit kraft bi disen ziten,
daz er nu nicht enpfligt alsolcher plage.
des kunden si sich troesten:< er krist, wir siniu kint und sine mage.>
wie si nu hie genaren, daz mohten gerne hoeren
die unser vruende waren. zevluht began sich al di diet enpoeren,
ich meine, die alumbe sunder dringen
des muosten ouch enpfinden ie baz und baz, die darnach sunderlingen.
di toten und die bi lebene, der het da vil gehuset
uf regenbog unebene, biz dise kluse wart alsus encluset.
alrerst nu do sach man diselben risen:
ritterschaft, diu werde, und vil der orse kerten uf die isen.
die muosten von gedrange sich tot alstende enthalden.
nu si von solchem twange enbunden sint, nu muezens valles walten.
etslicher lebt, so was sin ors erdrungen,
si beide oder daz eine. die beide lebten, den was wol gelungen.
do si di vluht erhuoben von wazzer, niht von swerten,
und man den luft sach truoben von melme hoch, di ellenthaften gerten
zemuote wider werfens sin betoubet.
< di erd ist wazzer wage!> wer hete si der witz also beroubet?
etslich in disem mere iz jahen uf die kristen:
< ir got ist wunderbere und wolte sus die sine lenger vristen!> -
< ich wen, iz in doch hilfet harte cleine>,
so waren ander jehende, iz wer von den egipten alters eine.
diu starken ors von spange, navarre und von frankriche,
di heten uf der plange gedrungen witen rum so hurticliche,
daz'z kristen unde heiden vil ernerte.
iz wart ein meien rife, der den kranken blueden dringen werte.
und die karrotschen viere, die stuonden gen dem drucke.
der babilon paniere hielt den anker doch vor mangem rucke.
der sich da hin mit nide kunde pinden,
an der karrotschen pfaele sam vogel an spiz muost mans gerigen vinden.
luet und ors mit alle wart sunder dar gedrungen.
dar an mit todes valle wurden si der suone gar betwungen
gen den baldakonen und den getouften.
iz wart ot den enblanden, die si ab den pfaelen gerigen strouften.
hie vor des strites hebene, so habt ir wol gehoeret,
die soldan bi dem lebene verbuten vluht. des warens unbetoeret,
do si von erde melme stieben sahen.
diu sicherheit vor wage tet si alle muotik wider gahen,
vor aller zageheite vri und gar gesundert.
hochmuot was ir geleite, durch die grozen richeit waeh gewundert.
daz kunde muot durch ougen herzen bringen.
busine, rotubumbes und ouch tambure horte man aber klingen.
nu was alhie der anker besunder vil gehazzet,
des rotte lutzel kranker was von gedrenge. di babilon gelazzet
het gedrank di voll zem dritten teile.
di miete uf die getouften kom in zeguot, den kriechen gar zeunheile.
die aber sich mit reise hin gen dem anker wegten,
manic ander schar mit vreise di miet in volliclichen widerlegten.
ie schar gen schar sich ander weide kerten
durch di alten rache. daz half si niht, wan daz si schaden merten.
ob der getouften kriegen mit rache si gestillet?
si bliben sunder triegen. swer mit ir tjosten hurticlich bezillet
wart und mit den ecken von ir swerten,
di wurden so gerichet, daz si deheiner miete furbaz gerten!
an kreften wol gerichet vant man nu die getouften.
ob selde gen in slichet, des sint si mit der gunst di unbestrouften
von aller diet, die reiner touf begiuzet:
di manheit bi der krefte behuset wart, des kristenheit geniuzet.
gamuret gesellet mit zwelfen was der besten.
der waren zwen gevellet. fur die nam er zwene, di si westen
an manheit also werdiclich gesetzet,
daz er in grozer herte wart mit in an prise nicht geletzet.
der kunic uz portigale, karforas, der reine,
vri vor allem male, daz ritters pris verliuset, wan daz eine,
daz er von gamuret wart uberwunden,
als morholt, der starke, der nie mit tschumpfentiure wart erfunden.
von ytolac der ander, vil wert, wol krone tragende,
an dem vil gar bekander, swaz ie an ritters prise was behagende.
ympries, so was genant der riche
an manheit und an kreften, an milt: die wirde het er vollicliche.
do sus die babilone ir aber eilif sahen
dem anker und der krone mit volge nach so hurticlichen gahen,
der einer wol den liehten vanen vuorte,
gamuret der zwelfte, der vor in allen durch di schar da ruorte -.
er het des vanen vorhte, swie wol der was behalten
mit dem, der vil geworhte solcher tat, di hoher wirde walten
kan und missewende nider drucken.
den anker uf dem helme und in dem vanen, die zwene sach man rucken
durch manger schar gedrenge. morholt vil ungescheiden
was gen in solcher lenge, daz'z niht zwene vinger mohte cleiden,
ob iz von reht ein vel hantschuohes were,
kaylet und ekunate und fridebrant. nu wundert iuch der mere,
durch waz die ungemagen die gesipten under dringen,
an ellen, an kraft die wagen? die frage lat! si liezen swert erklingen,
do ieglicher hundert oder mere
sper vertet mit tjoste, daz wart der babilon gevelle rere.
man sach si nider risen sam louber von dem winde.
di knappen sol man prisen, die da kunden bieten sunder binde
di sper gezal von hant zehant den nehsten.
di ritterschaft gelerten, die uberwunden vil der richeit wehsten.
ither und huttigere und der uz frankriche,
lehelin reit mit ere und dise zwen, di wurben ritterliche,
von portigal und ytolac, die quecken,
dem anker gaben volge, so daz si nieman sach do hoeher schrecken.
die babilon enpfiengen vil schaden dirre pflichte.
uber al die maere giengen:< swer die zwelfe slehet, dazt zu nichte:
der waren zwen verderbet uf plenantze,
sam wart vil hurticlichen gamuret vor baldac mit der lantze.
ypomidon mit tjoste in ritterlichen valte.
waz half diu selbe koste? wa wart ie man, der solchen pris bezalte
nach tod als er und alle sin gesellen,
der zwen verendet waren? die siht man nu mit rache wunder stellen!>
man sach des ankers brechen durch und durkel machen
die schar mit mangem krechen. wunden wit wart nie so herten vachen
mit tjosten und mit swerten mer gehowen.
des jach man disen zwelfen, die da schuofen jamer werden vrowen.
der tac was so gemezzen den vruenden und den vinden,
daz man gar vergezzen der muoste vil, die sich da kunden binden
uf werden pris. der wart in ouch zeteile:
swie lobelich si wurben, kom iz zu red, iz stuont in doch zeheile.
wirra! wie geworren wart do an allen siten!
von hitze mohte dorren manic lip, swie vil da nidersniten
der schume duz von sweiz an ros, an lueten.
rot und wiz gebluemet trueg ich von rosen krantz bi edeln krueten
noch samfter, dann si truogen den schum so wiz und roten!
die solche wunden sluogen, daz si zeverhe bliben unverschroten,
die wurden sus geverbet zweier hande.
man sach zebeiden siten, daz man der lucken vil da witer trande.
not mit uber noete was nu alrerst hie gebende
der tracke mit der roete. er wart nu sere gen dem anker strebende.
den het der kokodrill an sich gesellet.
der buhurt gap nu vreise, des ir straze wit da wart gehellet.
do ackerin daz sehende wart und vil der sinen,
kaun, der hohe brehende, von golde uf einem grifen sach man schinen
und von assim den adelar uz golde,
dem anker helfe brahten, daz er zegrunde alda nicht sinken solde.
der doz als ungehiure was solchen krach da gebende,
der lewen welfe stiure het uber zehen raste kraft di lebende
von so hertem galme don enpfangen.
blitz schuz mit donres duzze wart gelichez bilde nie begangen.
puken und tamburen, busine vil, floitieren
und manigen wuof gar suren vil der zungen horte man croieren
und rotubumbes uber kraft mit schallen.
hie tjoste brach, da swerte clank, di pfile snurren von der bogen snallen.
manic ander don vil grozen, der sich da kunde mengen,
gedrenge, hurte, stozen, zallen orten helme, schild erklengen,
sus kunde sich der don di virre werren.
von stozen und von dringen horte man diu ors da lute kerren.
von orsen und von lueten began der luft sich dimpfen.
der sweiz in uz den hueten brach, daz si vor durre sich niht rimpfen
dorften, als ein ungerisch zager wehe:
verhowen, niht zebrochen vil mange hut, ich wene, man doch da sehe.
die niht wunden dolten, wie vil si anders qualen,
so daz si pris erholten und werten sich vor lastervarwen malen,
di zageheit in sturme kan uf strichen.
die kraft von ellen truogen, der sach man doch hie vil mit tode erblichen.
unkraft von uber krefte vil mangen sigen lerte.
swer mich darumb berefte, daz ich in solche not ungerne kerte,
da mit so wurd min zehez vleisch daz marwe.
gesoten von der hitze wurdens uber al instrite garwe.
si wurden hars die kalwen vor hitze in disen noeten.
weder tatrer noch die valwen dorften sich vor hunger da nicht toeten,
di rohez vleisch da ezzent, soz erswitzet:
von arbeitlicher noete lac da ir spise wunder vil gesnitzet!
von noeten wart gehilwet dem lufte sin klare lueter,
diu erde clein gemilwet, darzuo gras, bluomen, wurtze unde krueter.
kein pulver wart getempert nie so tiure
mit kunig und fursten verhe; doch gap diu ertzenie kranke stiure.
der helme lieht zimiere mit nebel was verdunkelt.
daz wart dann aber schiere mit swertes ecken schon beklarifunkelt
von dem fiur, daz uz den helmen draete
sam blicke schoz der lufte, wan daz der melm in stoube drunder schraete.
luete und ors erblenden wolt der selbe melme.
den schaden si da wenden wol kunden uzer mangem liehten helme.
do wart di molte bluotes uber sprenget,
des muosten ser engelten die scharfen ecke wurden widertenget.
mit brusten hurticlichen, von stegereife gestiuret,
sach man die muotes richen in gedrange werben, des getiuret
ir wirde wart mit werder sigenunfte
an mangem sarrazine. dem braht der anker tot mit siner kunfte.
si wurden dick ellende uz pfleg der drizic tusent,
den hohen zeiner pfende lebnes, der da vil von in verclusent
wart mit den hantvesten todes herte:
kunig und amasure, die wurden uz gesuochet mit der verte.
von dem der namen irre do gienc von touf und lande,
da mit er lanc die virre was in cristenheit der wol bekande
( er truoc hie wol den sinen vor di lere,
doch kunden siz der maze, daz iz dem toufe wirde git und ere),
der muost iedoch gedenken an warheit siner worte,
do im sigun enblenken solt ir lip biz dar sich leit der borte.
daz ander was verhullet mit der faele
von teserat der siden, daz sich da nimt mit namen gerne haele.
ob sich daz vor gedanken ist mannes herzen helnde,
so muoz iz kunnen wanken noch baz dann elbegast, ob er so stelnde
was dem vogel eier uz der bruete!
die so niht tragent huote, den gib ich vor den werken pris gemuete.
wie vrowen tragen huete, daz wirt hie nicht gelenget.
ir wat deheiner guete pfliget an huot, dar inne si sich menget,
weder si ge zekirchen oder straze.
hat si gebrest an huote, ir lop, daz wirt gewegn in ringer maze.
ob ir den huot wil zucken agez, ein meister diebe,
oder liht entwerhes rucken, daz uber sehes durch hazzen noch durch liebe.
agez, der sol ir mantel niht vertriben,
der mant si aller wirde: mantel, huot sint eren cleit den wiben.
er was vil unbetoubet, der dise cleider worhte.
an selden niht beroubet sint si all, die si da tragent in vorchte.
ir beider namen halten zallen ziten.
ich rat ouch wol den mannen, daz si der cleider sunder gen noch riten!
dem herzen ungevirret in gamuretes libe
sigunen nieman irret dann gamuretes tot, ob si der tribe
etwenne hoeher, al die wile er sehende
was vor im die leiden, von den im sint der ende was geschehende.
wer im di not geligende mit rache, als er gedenket,
so wer sigun gesigende in sinem herzen immer ungewenket
ane sin kriegen nach des bracken bande:
den bant iz niht aleine, iz bant sint vreuden vil in mangem lande!
doch strites unbetwungen und fri vor bluger zuhte,
die doch nach prise rungen. wie zeme daz so wol geborner vruhte,
daz si durch pris die zucht da wolten miden
und durch die werden minne ir gemuete in groz unmaze riden?
ez ist ane wunder, ob zuht da wirt vergezzen.
uz helmen fiures zunder wart von swertes ecken dar gemezzen.
hende fur sich haben hoveliche
hie stiuret nicht an prise: sus teilt sich wirde werben ungeliche.
zuhtlich gebaren sich mit der vrevel decket.
swer so kan wirde varen, des pris wirt an di lenge wol gestrecket,
daz er sin an der breite muoz geniezen.
der virre noch der hoehe let er sich verdringen noch versliezen.
hurticlichez kriegen was hie an allen siten.
der hohen richeit vliegen von zimieren wart gestreut da witen
mit druntzen und mit schilden cleiner scherben.
sus wart der plan verdecket und muost an zweier zierde gar verderben,
von den bergen wilde mit nebel der bedahte.
di babilon bevilde irer grozen snelheit ubermahte
und ir geschutz, die nieman kund erwenden
mit helmen, schilden, sarwe. daz wart in durkel gar do von ir henden.
< geu, geu!> so hal ir krien. von schrabaz, pilwihten,
fumf tusent imbe der pien so vil der ruch in walde niht enpflihten
moht in aberillen ir gedoeze.
ir krie, ir pagen, ir snurren was vil ungelich in an der groeze.
die ruochen und elbiz riefen gelich da zuo den storchen.
der schoz, die kunden sliefen noch durkel baz dann ameiz durch die morchen.
nie gansar wart nach valken vluk so draete,
swenn er in jagt von hoehe, alsam die diet durch daz gedrenge waete.
daz wart den mit dem horne von kanias vil smaehe.
solt immer lip von zorne gevahen fiur, ich waene, daz da geschehe.
von hitz und ouch von arebeit der herten
wart ir horn erweichet, daz si sich vor dem stahel wenic werten.
man sach si durkel howen mit geren so mit schozzen,
daz man si ligende schowen mohte mit dem bluot aluber vlozzen.
daz wart iedoch von in da wol vergolten
mit mangen tiefen wunden: ir pris was an der manheit unbescholten.
diu schar ypomidones ir krieges nicht enpernde
was, vil smaehes lones wart man si der arebeit gewernde.
der nebel varwe turkoleisen valte
und torgalis, die beide. ypomidon der vluste vil bezalte.
er wolt si gerne klagende mit rache sin der grozen,
des gamuret wart tragende mit ackerine vlust, wan er die blozen
si machte gern an sig, an selde, an wirde.
der grat des kokodrillen durchz gedrenge sneit, daz was sin girde.
dem volgte er mit willen:< laza naher rucken!>
wer kunde nu gestillen den swertes klanc, der also vil der lucken
mit sin selbes handen kunde schroten?
swaz im der baldakone begegnt die moht man zellen fur die toten!
er kunde wol ergetzen die uz friend ir leide.
si sahen in da letzen mangen, dem er gap den tot zu cleide,
daz in enirrete muot, kraft, ors noch wafen.
er wande, nieman lebete, der in darumb getorst noch mohte gestrafen.
von anias der klare, vil tugend was er tragende.
den babilon mit vare bestund er, so riet sin herz, daz unverzagende.
owe, des der soldan im da wegende
den solt was al zu grimme, da von sich hoher vreuden vil wart legende
da heim in sinem riche und allen sinen magen.
die waren des billiche truric, daz si vreude mohte betragen,
und werdiu wip, diu sine wirde erkanden!
von ackerin, dem werden, wart der babilon nu hie bestanden.
ist ieman, der si scheide? si waren hie nicht eine.
ir beider herzeleide wart gewegen groz und niendert cleine.
ouch was ir helf in kraft der uber mazen.
von prise die gezalten waren, die sich manheit hie vergazen,
sit si die hoehsten waren uber al die sarrazine.
wer getorste gen in gebaren also, daz si gedrenge lerte pine?
daz solten kameraere mit staeben wenden,
sol hoverecht der lehen durch sumen an ir dienste nicht enpfenden.
ir muot was so gestellet, iz muost sich hie verenden.
si heten sich gesellet mit strit also, den nieman moht erwenden,
swie manic tusent was, die sin do gerten,
die funden solch unmaze, daz si deheiner helfe nieman werten.
ob si des lebenes ruochten? si muosten der manheite
sin die wol versuochten und mohten furbaz nieman kein geleite
vor gedrang niht klafter lanc gebieten.
der starke vant den starken, dar under muost sich manger todes nieten.
man sach die kapitane hie striten aller heiden
mit nide bi der gemane. und wurden si mit tode hie gescheiden,
so wunschet, daz der sik bi ackerine
belibe durch die kristen: di muesten anders liden todes pine.
des was er wernde vaste sich selb und all sin ere.
der wirt ie sinem gaste solt erbieten ander wirde mere.
daz kund ypomidon vil wol bedenken:
er gab im dicke daz merre. des mac im ackerin nu nicht entwenken.
iedoch so was er pflegende sin selbes mit der huote,
daz er hin wider wegende was mit slegen, daz vil dick ergluote
der helme rot. von gold iz verre luhte
und riche von gesteine. der uzer kasten wite do vil bestruchte
von starken slegen swaere, die ackerin erborte.
der schilt wart ouch so laere der stein, und swaz der wafen druf gehorte.
daz wart kaun und ouch dem grifen wilde
mit strite so vergolten, daz mans enpfant vil verre uf dem gevilde
uz der helme glesten, die richen glast verkerten,
den si von stein der besten gaben, e daz in die slege verrerten.
ein andern glast die helme gaben von fiure.
daz braht in rich gemuete, des was ir werdicheit noch zwir so tiure.
wibes herz und ougen git er noch vreude mere:
glast von goldes bougen und von gestein gefreut si nie so sere,
als do sich fiur von swertes eck erquicket
in dienste werder wibe. daz ist, daz in die hohe vreude ricket.
baruc und atmerate, den beiden wart ein wunde
( iedoch nicht zegrate), und wer gamuret nicht an der stunde
uf trakun durch mange schar gedrungen,
ypomidon si beide an der zit mit strite het ertwungen.
an sig und an gesunde der kristen verre erkande
ir kriegen ob und unde. diu gedreng er hurticlich zetrande,
alsam ein eber durch die cleinen widen,
sus brach er durch die dicke: er lerte luet und ors da leben miden.
wan er sach ackerinen von siner krefte slifen
sunder helf der sinen. kaun, der got, swie hoch er reit den grifen,
er wer do siner helfe halp betoubet.
seht, wie die selben toren bi richer kunst der wisheit sint beroubet!
ypomidon erkande in gerne bi dem anker.
sin hohfart in ermande, daz er nu wart vil sterker danne kranker.
er want, er sold in ander weide vellen:
gamuret der junge aleine was von allen sinen gesellen.
wan er in was enbrosten durch helfe die ackerines.
diu reise riche kosten muost von reht. er twank si vil des pines,
die im und ouch trakun die vart verhabten,
die wolt er des erlazen, daz si die meister wunden wenic labten.
mit nide kund enpfahen ypomidon den jungen.
zer manheit kunder gahen, wan im was noch zem swert ie wol gelungen.
mit der tjoste was er zwir geletzet,
er warp dem wol geliche, daz er nu des an im hie wurd ergetzet.
ackerin der wunden was vil hart erblichen.
daz er an disen stunden der helfe gamuretes was entwichen,
daz was sin herzenliep, sin herzenleide.
wie lac im diser werre? ich waen, ist zit, daz ich iu des bescheide:
er was gestrichen verre zerache dem eren grozen.
do was im gar ein werre, ob in der ackerin het under stozen.
er weste wol, wer im sin kraft bestanden,
daz er im cleine sparnde der helfe wer mit ellenthaften handen.
siner kraft verliesen wold er darumbe dulden,
daz er die rache kiesen sold alein. daz teter gar von schulden.
da wider was im ouch von herzen swere
durch sorg baruches wunden, ob diu lebnes oder todes waere.
nu ergie zebeiden siten diu sorge nach den eren.
vil lenger was ir striten, dann ich iz mit den worten kunne gemeren.
ackerin vil schone wart behalten,
biz gamuret, der werde, lobelichen siges kunde walten.
uf dem babilone faltzon den helm schroten
kunder mit der krone. man sach den ubermuoten vallen toten.
vil mangem dicke noch also gelinget,
daz er vil oft erwirbet daz, dar nach er aller meiste ringet.
er hete vil gerungen mit hochfart ubermuete.
alsus was im erklungen der wirde don an siner wunschel ruete.
swen nach genuog zerecht nicht wil genuegen
und gert der uber maze, dem kan diu maz daz erger teil gefuegen.
al sine got im gebende waren helfe cleine.
dar ob ein himel swebende was, und wolte mit in han gemeine
selbe gotlichen gewalt und ouch die ere.
der gedinge was doch smaehe. nu gewan ackerin gen witzen kere.
der het ouch underscheide mit werr in dem gemuete.
zeliebe und ouch zu leide pflac er beide zornes unde guete:
vreude was der val ypomidones,
da wider was im leide, daz im gebrosten was der rache lones.
manic leben wart gezucket den kriechen von der wilde,
biz daz al dar gedrucket wart der vane mit des ankers bilde,
da der anker uf dem helme funken
enpfie von scharfen ecken. di stunde muoste gar zelange dunken
den vogt der spaniole und den uz kanadicke.
diu sippe gap in dole, daz si bekorten vil der herzen schricke,
sit er in wart entragen von trakune,
ir aller helfe sunder. do half im manheit und der selden lune.
gelucke, selden lune leit an got aleine.
heil und ouch fortune, sterne, wurtze, wort und ouch gesteine,
die habent krefte niht wan von des krefte,
der kraft an allen dingen was gebnde, do ers schuof mit meisterschefte.
selde, heil, gelucke was ie der heilant gebende,
got selb an einem stucke, ein in drin, und git den touf al swebende:
vater, sun, heiliger geist, doch einen
sulle wir in gelouben: got almehtik, ewich unde reinen.
hie mit sint underscheiden di heiden und di cristen.
fortune zu got di heiden hant sunder waren got in valschen listen
so wunschen wir geluckes selden und heiles,
wan iz got selb ist gebende, ob got da niht benennet wirt des teiles.
do si der lieben maere von ackerin enpfunden,
si wurden vreudebaere. ypomidone wart daz houbt enbunden
von dem helme lieht, daz si besahen,
ob er sich helnde waere, daz im diu rache furbaz solde nahen.
er was erkant die wite von werdicheit der grozen.
an maenlichem strite und an gewalde moht im niht genozen,
noch an der wirde libes unde muotes.
daz selbe was der bruoder: an uppikeit so lebte nicht so fruotes.
die in do wolden rechen, der schade wart gemeret.
mit slahen und mit stechen wart uf dem plan der schirben vil gereret
uz helmen lieht und uz den schildes randen,
darunder liehter ringe si uf den babilonen vil zetranden.
des jach man den getouften, ir ellen was erniwet.
vil werdicheit si kouften, wan sich ir triwe het also vertriwet,
daz gamuretes heil in ir gelucke
in staete was verslozzen, daz nieman sach ir vart in zweier stucke.
der richen uz vrienden, der wart nu vil der armen
von der getouften henden. si begunden gamuret erbarmen.
der wer in gerne vride gewesen bernde
durch secureiz, ir herren, doch mocht er siz vor sturme niht sin wernde.
ouch waeren siz niht lobende gewesen von der herte.
ir zorne was so tobende, si duht, daz nie kein diet an hereverte
so vil verlur, und ouch die wilden kriechen.
der tot ypomidones tet si alle zem tode gar die siechen.
si dahten, im geschehe reht als ouch gamurete,
daz man in lebnde sehe, sit man si zewerden goten hete.
durch di vorhte kunden si wol miden,
daz ieman vluht da huebe: si wolten e den val mit tode liden.
si waren aber schabende den zwifel von in starke,
daz si mit sige behabende waeren syria, des landes marke,
und dar zuo ninive, die witen, grozen.
nu wurben die getouften, dazs des gedingen wurden gar verstozen.
der rache si sich werten, daz diu da icht ergienge,
vor schanden die verherten. ich wen, ir netze wird und ere vienge,
daz da nach prise wart vil hoch gespannen
von der geselleschefte, die man da zalte vierstunt dri zemannen.
den luft und ouch die erde begunde vaste roeten
gamuret der werde den vriunden half, die viende er braht zenoeten.
sus warp, dem elliu zageheit was tiure.
diu erde was von bluote rot, daz selbe wart der luft von dem fiure.
sunder die geflorten mit richeit der zimiere,
an die die rotten horten, ich meine hohe kunig und escheliere,
die richen emeral und amasure.
wer die getorste rueren, des nam den grahardois vil gar unture.
vil kunige muost erbeizen vor im mit wunden tiefen.
ir gesahet nie porkideizen vor dem lewen walt so gar durch sliefen,
als er die schar durch brach an allen siten!
swer da gerne lebete, der dorfte sin in sturme da niht biten.
sin helm was kosteriche vil tiure, darzuo herte.
nie helm so staeticliche sich also manger scharfen ecke erwerte,
der vil uf im mit hellem don erklungen,
so daz di witen lucken uz den liehten swerten dicke sprungen.
ouch wart ir vil geveiget, die in getorsten rueren,
so daz in wart gezeiget, wa si die rechten straz gen helle fueren.
alsolch geleite mueze werden tiure
all die der touf bedecket; des gebe diu hoehste hant uns helfe stiure!
der vride wart geworben an den kokodrillen.
der anker unverdorben vor im beleip. ich waene, daz mit willen
ackerin verdolt und al die sine!
der anker ackerinen erloste manger schaedelichen pine.
apolle noch kane, noch machmet, di drie,
von aller ir fortune muost er solcher helfe sin der frie,
als die im brahte tschinotulander,
do gamuret gerochen wart, alrerst do sinen rechten namen vander.
diu rache wirt noch groezer, da von die edeln werden
noch werdent jamers bloezer, ich mein die von der toufbaeren erden,
wan si heten groze vlust erkennet
an gamuret dem alten und kunigen zwen, die vor da sint benennet,
und erolas von orfilune, swester sun lehelines.
owe des, sigune, du maht nu vurhten wol des anschevines,
ich meine den, der nu da pfligt anschowen:
uf dinen vriunt, den zarten, ist nides lucke witer vil gehowen,
durch daz die uz lalander zweier swester kinder
von tschinotulander an werden magen waren worden minder,
da von sigune wart hernach beswaeret.
des muoz ich sin der klagende, und wirt diu aventiure so gemaeret.
und abor von gerunde, ein furst in solcher wise,
die niht verwerfen kunde nieman, der da werben kan nach prise.
dar an so wart sin wirde nie verschroten.
owe der leiden maere, den valt uns der von assarie toten!
und siner tusent ritter alle die getouften,
di mit dem tode bitter ir leben gen den kriechen hie verkouften.
der wart wol dri hundert da nach wane
mit den hohen werden, e daz der strit zergienc uf disem plane.
da mit an allen siten der strit git so niht ende,
daz hie an disen ziten sint benant der cristen lebnes pfende.
er muoz noch fur sich dar die lenge triben,
da von groz jamers guzze in herzen nement ursprinc von den wiben.
pomeirus, uber lenge di flust kom in sin ore.
< sprenga, herre, sprenge!> rief do hie der blanke, dort der more,
< und keret hin, swa ir den anker swebende
sehet ob den getouften, daz der deheiner si da iht der lebende!>
nu waren des di quecken, die heldes werk da worhten.
die ellenthaften recken sich vil klein in herzen drumb ervorhten.
in wart da hurticlichen wider halten.
wa nu hie, fortune? zeig uns die da siges kunnen walten!
des wer nu zit vil lange, ob si niht gar beliben
da suln in strites twange, und ob diu zehend under werden wiben
ir amis mit armen sol beschrenken.
ich mein halt der gesigenden; seht, wie die sigelosen sich da krenken!
leofax pungierte, der snelle, nicht der traege.
der vane in kondewierte, durch daz sin wirde wol genoezet laege
drier kron, als im da was geheizen.
sin maenlich gebaren lerte mangen zuo dem tode erbeizen.
ich mein, die volge jahen im gen den getouften.
di kunden sich vergahen, so daz si lebnes hiezen die bestrouften.
des wart von in der zehende niht gerochen,
aber an den marrocheisen beleip der kriechen haz vil unversprochen.
der more und der trache in pflege der helfande,
die waren mit gemache, also daz sich da nieman gen in wande.
si cherten gen der sunne und gen dem mane,
die leofax do fuorte, den kaylet da machte lebnes ane.
der hohe, werd von spange, der sluoc in maenlichen.
von aspinde diu stange beslagen was mit silber kostelichen.
kabellitor uz akraton, der witen,
den vanen wider zukte: des zoch sich an die lenge nu daz striten.
die gote er lie verweiset sin halp mit aller huote.
alrerst do wart gevreiset der strit, so daz diu senfte wart zunguote,
der doch lutzel was an allen siten.
von iermalie bargunden, den valte ither an den selben ziten.
dem kunige von serpande lehelin do zilte
sin leger zuo dem lande. ich waen, des al die werden gar bevilte,
di sin zeherren jahen und ouch zemage.
er wart von im bestanden, von dann half im der grahardois niht trage.
er wart vil nach ertwungen sigens gen der erde.
vil hurticlich gedrungen kom trakun, als iz do treip der werde
mit sporen dar zehelfe leheline.
er nam in uz dem tode, des vergaz iedoch diu triwe sine.
alimon, der die pusine do blies vor uf dem turne,
der muost nu dulden pine. mit tode gab er im die. sam ein furne
wart alda daz wapenkleit von trore,
daz uz dem liehten helme vloz: daz kunde giezen sam die rore.
do sluoc frabilitaltzen morholt, der crefte riche.
ob sinem swert die valtzen indert wern mit varwe dem geliche,
daz von im da kunig und amasure
zer erde wern gevellet, des nam den ellenthaften gar unture.
fridebrant und huttigeren, der manheit sich bekoberte,
so daz si kunden leren kunige vier, daz in ein sterben oberte
( der namen ist diu aventiure sunder),
und der uz frankriche, einem kunige schach tet er dar under.
der von samlidacke, zirilon, der junge,
in sturme als ein tracke kund er turen, als ob er von sprunge
sunder muede lid noch wer der varnde.
kunig, amasure und eskelier was er da wenic sparnde.
daz selbe lop erwerben von ytolac wol kunde
der kunic, der nie verderben lie den pris, des er im selb wol gunde,
der ie krone was vor fursten tragende.
sol manheit lop erwerben, so ist man im ouch pris von rechte sagende.
waz ackerin hie wurbe zehelfe den werden cristen?
ich waene, des icht verdurbe, er wolde si vor noeten gerne vristen.
er kande wol der babilone kriegen,
daz si mit starker rache die mit dem anker lutzel kunden triegen.
pansor von salanien, dem wart nu her gewinket.
der von den griffanien der noet enpfant, diu gen dem tode sinket,
wan si die hoch gelobten sere clagten,
secureiz ir herren und ouch ypomidon, den unverzagten.
des tot in herzen riwe nu gap fur secureizen
durch die vil hohen triwe, daz er in zehelfe kund erbeizen
und si da mit ergetzen wolt ir herren.
uz tabrunit die geste, von den sach man hie noch grandewerren.
pansor, den muost hie loesen der junge von kolone.
swer in zuo den boesen zalt, daz wer durch haz gen wibe lone,
den er vil werdicliche dick enpfahen
kunde durch sin ellen, des in zedienste kunde nie versmahen.
ir senfte wart ein krene, ich mein die uz friende,
die werder herren zwene verluren und mit rache daz gebende
erwurben, daz die lebnden also bindet
an lebelicher krefte, daz man der nimmer mer an in enpfindet.
do der von salanie der vreise wart erschricket,
< kordes!> so hal sin krie. er kerte hin, da vil der swert erblicket,
alda der baruc mit dem atmerate
zehelfe den getouften mit swerten im do vil gewinket hate.
swa die marrocheise den vanen mit kaunen
sahen, nach der reise, dar richten si sich durch den vanen brunen.
si wanden, daz ouch ackerin da were,
durch daz so wart sin winken dem vanen kunig den kristen helfebaere.
tschinotulander vil gerne sach ir dringen,
do er uz helmen glander sach die funken gen den luften springen.
er wolte nicht trakun der vert erlazen
gen dem von ackratone. im was zu muot, er mueste sich hie mazen
der hurte mit gedrange, als er des vanen pflegete
maenlich und also lange, daz in nu der von graswalt gelegete.
ob er daz wirbet? dazst im wol zedanken.
ir tusent im zehurte reit der starken, einer niht der kranken.
er brach si von ein ander, die dicke macht er dunne.
iedoch verdrungen vander kabellitor, ich waene, dick enbrunne
der anker von dem fiure, daz nu schrieten
die hie dem vanen warten: der kunde er do mit tode vil gemieten.
mit zornes uberwalte den ackraton er wante,
daz er niht furbaz zalte mit dem vanen pris, den man erkante.
dem vanen wart diu stange so verschroten,
daz er belac da nidere. den tschahteluere valt er darnach toten.
pompeiro nie so leide geschach bi sinen ziten.
er wolt in anderweide wider heizen zucken. zallen siten
wart gedrank. nu sach man ekunaten
gen dem von babilone dringen. hoeret, wie si nu geraten:
owe des, klauditte! dir mohte nu wol troumen,
zeim aneboz der smitte wart din amis, daz kund er niht vergoumen,
wan er von allen kriechen slahen dolte
sam aneboz in smitten, daz er iedoch vil gerne gelten wolte.
wol mohte schrien< wafen!> vor schricken hie din herze,
ob iz niht was entslafen und ob im nahen gie der jamer smertze,
daz iz dir niht die not zekunfte sagete,
so waene ich wol, din vreude wer gen hoch gemuete diu verzagete.
er was iedoch der wernde sich selben und din truren.
ob du belib unzernde din lachen, daz geschach von mangem turen.
ob er daz gen uber kraft erherte
in also jungen jaren, und kumt er dannen also unverscherte,
des mahtu gerne danken dem von dem hoehsten trone.
mit worten, mit gedanken soltu gevalden hende bieten schone
uf zehimel, darzuo herz und ougen,
ob er ze kanadicke noch die krone tragend ist unlougen!
diu swert si hohe wurfen mit henden ellenthaften,
als die der wer bedurfen. die schirben vlugen hoch gelich den schaften
von den schilten, von den liehten helmen:
stimme der singoeze horte man gelich die slege ergelmen.
kabellitor, des bruoder seruk uz firmidise,
der diu strites ruoder wol ziehen kund( er was an strite wise
da von im waren die karrotsch zepflegene
mit den goten geschaffet), daht er und der bruoder sich zerwegene.
seruk mit sunen zweinzic den bruoder wil nu rechen.
di wurden des gar einzic, daz da heizet helm und schilde brechen.
die striten mit dem grahardois vil strenge
durch kabellitoren. die wunden wit, die wuochsen an der lenge.
die selben muost er vellen, wolt er niht selbe vallen.
die zweinzic her gesellen truogen im do herze groz bi gallen,
da zuo der vater strites was ein recke:
von jugent in daz alter hiez er die virre wit der muotes quecke.
der noete was hie warnde nieman die getouften.
daz tet im helfe sparende, wan si des selben koufes vil do kouften,
da mit der ellenthafte was bestricket.
iedoch was er wol sehende, daz ekunat der helm liehte erblicket.
dem vater und den kinden wart iz vil sere enblanden,
daz ekunate binden den vogt so kunde von zwei hundert landen
( der zal gebrach in an dem wurfel zinken):
der uz kanadicke warp, daz dirre gewalt begunde hinken.
den grahardois man retten sach leben sines verhes.
di erden gar vertretten sach man die ors von hurte, sleht und twerhes,
her und dare, uf und aber dannen
mit zorne dicke triben: den ernest het diu sipp uf in gespannen.
da west er lutzel umbe, doch seit iz im ir krie,
er was des niht ein tumbe, heidenisch kund er me dann ander drie,
als er daz wol von kinde gelernet hete,
do er von anflisen dar fuor in kindes wis mit gamurete.
nu daht er in dem muote, als er da het erfunden:
< ich sol nu pflegen huote, ir haz, den hat diu sipp also gebunden.
des muoz ich in durch triwe sin der jehende,
wan ich ouch unser sippe bin durch triw in not ungerne sehende.>
diu kron wart im verhowen mit der zimierde riche.
si muosten ouch hie schowen ein ander tot von vellen ritterliche
der brueder funfe wol in kurtzer wile.
der vater was do gernde, ob er in mocht gewerfen an die zile,
da sine kint an lagen. daz wart also versuochet.
ob er nu sinen magen zeklagene wirt? ich waene, des geruochet
got und sin manheit, kumt er nu von hinnen.
swes ungelucke waltet, der kan im doch zejungest niht entrinnen.
iedoch so was er gernde, daz er hie wurd errochen.
swes ungelucke in wernde was her nach, daz belibet ungesprochen
noch die lenge. daz sint liebe maere:
ich bin ie der eine, der sich gerne hueten kan vor swaere!
den vater muost er toten vellen do mit valle.
der jamer kund im schroten die vreude sin, wan daz si gar mit alle
in vingers lanc der not begeben wolten.
do tet er gar daz waegest, daz si ein sterben fur in liden solten.
e daz an im ergangen was elliu diu geschichte,
mit tode was bevangen pompeirus, so daz sin gewalt zenihte
wart uber alle siniu kunichriche:
war kom sin gotlich ere, daz diu gelac dem spott also geliche?
ekunat gesigete mit starken, jungen armen.
da von sich doch erwigete sin kraft, so daz in wunschel sam des varmen
het zeguotem wirte wol gewiset,
der im gemaches gunde, des diu ere von huse wirt gepriset.
iedoch was im daz tiure nu an den selben ziten:
der suez und der gehiure kerte hie von strit in ander striten,
ich mein den grahardois ze ekunate.
valtzone wart geswenket, des manic lip enpfant hin durch zegrate.
gedrenge wart zeruttet, e daz er si durch worhte,
die gern alda geschuttet heten den, der streit gar sunder vorhte
von den gewalten siner manigen eren.
von dem uz kanadicke vant man in durch al sin sarwe seren.
daz wolden si nu gelten dem, der schulde habete.
die sich dar an uz melten, den selben ungelucke wider drabete.
nein, iz was vrou selde mit fortune,
des wart clauditte jehende und ekunat, daz dritte was sigune.
von tschampfenzun der geerte, der hie den vanen fuorte,
dar gen dem anker kerte. wie groze kraft in ie mit manheit ruorte,
so kund in niht gehelfen allz sin dringen,
daz er dem talfine in noeten keine helfe mohte bringen.
daz het gewert so lange, biz in der zwifel jehende
was von dirre strange, daz si ein ander nimmer mer gesehende
waeren lebelich, biz in die witen
mit swerten wart erhowen von heiden und von cristen ze allen siten.
ob wir nu immer sageten, wie da wart geworben
von helden unverzageten, wer da genas und wer gelac verdorben,
ot alle samt uz zweien hundert landen,
daz kunigriche hiezen, ir wert wol hoeren, waz si der wider sanden.
daz kom von dem gewalte der vogt uz babilone,
do si so manicvalte die vluht so gar verbuten bi dem lone,
daz si der e und erbes heten mangel:
hie mit so wart gebizzen von allen babilonen todes angel,
dar zuo von den egipten und von den uz vriende.
die vremden, die gesipten namen hie von strite gar den ende,
iz waeren dan, die strite niht entohten.
ouch het der tac ein ende, do ackerin den sic da het ervohten.
ein horn wart erklenget mit kraft uz kuniges munde
vil herzen wart gevenget in vreude groz, der da gepruefen kunde,
wie ackerin do was so wol gelungen,
daz ab den kriechen wilde was der sik so lobelich errungen
zevlust und ouch zeheile den edlen, werden wiben,
etsliche vreuden geile, etsliche wazzer uz den ougen triben.
wie wart nu hie erbiten lieht des morgen
bi ein ander uf dem wal? wan ir was noch des siges vil in sorgen.
die daz zeichen singen horten groz, nicht cleine,
und die vil swerte erklingen uf dem plane horten, noch nicht eine
was iz, da der mor und tracke swebten.
die kristen und di heiden die selben naht mit cleiner senfte lebten.
ir manige, die noch schriten, da mit si zwifel merten,
die noch da funden striten so groz, daz si der friunde helfe gerten,
biz daz sich diu naht ir truebe schamende
was vor wolken grawen, die kaldeien wurden kraft erlamende.
daz noch die vanen swebten, des wurden si wol gaffet,
der vil mit wer da lebten, daz iz vil ritterlich von in geschaffet
wart von solchen maeren des gedingen:
swa koum ir sehse lebten, die wanden anderhalp noch pris erringen.
als vil der heres vluete die soldan uz erwegten,
da von kein widermuete nieman het, daz si der vluste pflegten.
daz machte in der tracke zuo dem moren.
daz nieman vluht was hebende, des muost sich manic tusent da vertoren.
vil manger schar der grozen unkunde was vor maeren,
daz lebens gar die blozen, die soldan vogte, gote und herren waeren
des waren si von uberkraft gevirret.
iz wer diu vluht gebrochen, chein gebot moht si des han verirret. nu wart ein michel swige al der kaldeien krie. die uz dem volkwige lebelichen kerten, der malie wart nie gelich bi niemans zit gehoeret, so starkiu tschumpfentiure, da aller fluht so kleine wurd enboeret. mit scharte lucken, swerten sach man die helde riten, mit moltigen berten. swer si het gesehen an den ziten, der muest in grozer fluste sin der jehende an magen und an mannen, und daz ouch flust von in da was geschende. an rossen und an liuten kos man vil der wunden. werder wibe triuten heten si verdienet an den stunden. swie gar si waren var nach smitten rame, si gaben hoher vreuden den wiben me dan siden swanz in krame. noch muotes unberoubet sach man ir vil gebaren. mit melme uberstoubet warens an der wat, an velle, an haren. die bra, der bart gelich den kezzel strichen. zer gesicht, zer barbiere het in der stoup die helme under slichen. die haersenier, die helme, do innerthalp die varwen chunten swarz von melme. da bi kiese wir die strit gesarwen. die von sturme kerent wol gepriset, die sint alsus gemalet und vinde habent si der male gewiset. wapenrock, zimiere zerhowen und durch fueret. wer einer da mit ziere gewesen clar, der waer mit haz gerueret, daz er sich vor den vinden het enthalten. er mueste von den vriunden, ich waen, unsenftes zornes han gewalten.
keiner pfande gerten die wirte zallen orten.
die geste si nu werten des geltes, e si schieden fur die porten,
ich mein, der babilone landes marke,
die si den marrocheisen umb die kost verrigelt heten starke.
daz die alsus entslozzen hie waren sunder runen,
des het vil unverdrozzen geholfen der zu dienste reit sigunen,
des alle keiserinne wol mocht genuegen.
vrov minn, ir sit unminne, welt ir im niht hohe selde fuegen!
dise werden geste, ich waene, daz weger taten,
ob si nu an die reste riten, sint iz was alsus geraten,
daz si des siges und der lande wielten,
waz si der haben wolten, do si der muede ein teil von in gespielten.
fur den liehten meien mit aller siner bluede
herberge der kaldeien namen si, daz machte groze muede.
von babilon vil nar der edlen fruhte
funden si da wunder, swie ackerin do wielt vil richer zuhte.
wes solden si sich sparnde sin bi hab der richen?
wer wer der ubel varnde, ob er sich der richeit mac gelichen?
vremde hab tuot hende und herze milte:
richeit fursten, kunige besaz da ritter vil von einem schilte.
knehtes kneht da herre wart, ob er des geruochte.
diu werdicheit so verre vil mangem was, daz er des da niht suochte,
da mit er herre mohte sin nach kunde:
er kunte in leckerie michels baz, swie vil er wirde funde.
diu stat ze babilone beleget wart vil riche.
von salanie diu krone wart da mit gedienet werdicliche
von dem kunige pansor, der mit getursten
manlich den vanen fuorte. des jahen ritter, kunig und ander fursten.
dem grahardois des ersten herberg, dann ackerine
gab er do des hersten, darinne ypomidon die richeit sine
vil dick gewalticlichen was der zernde:
vreud und da bi truren, der beider was er sich da niht der wernde.
nach gamuret gedenken, daz kund im jamer werben.
den jamer do wol krenken moht ypomidones manlich sterben
und ouch des ubermueten, sines bruoder,
daz dem von ekunate wart gesniten also des todes muoder,
den man durch wirde legte ins palas, den er valte.
vil werdicheit sich wegte an ir zweier prise junc und alte.
den zwein hiez ackerin da bieten ere.
dar nach den kristen allen bot man wirde vil und dannoch mere.
er mohte wol und solte, iz was da wol verschuldet.
iedoch er gerne wolte in fuegen pris, und ob si nie geduldet
in sinem dienste heten kumber grozen
und im der wirde hulfen, der im in heidenschaft niht moht genozen.
wer moht iz vol zellen, waz er hie wirde bieten
kunde den gesellen, die so mangen babilon verschrieten,
kunige, amasure, esceliere,
emeral und ander ritter? ich si noch nieman kan gepruefen schiere.
ob hie die wilden kriechen an spise weren beraten?
daz labte nu die siechen, die von in so vil der wunden haten.
die waren ouch an manheit hoch geletzet:
swie vil der richeit were, si wurden doch nicht halben teil ergetzet.
wie lange si da legen? wol siben tag mit alle,
der triwe nicht die traegen. von den wart do sunder vreuden schalle
gesuochet mag und herren uf dem plane.
die wurden rich gebalsmet, des waren si zu beider sit niht ane.
und ouch die wunden lebende, mit vil der pflaster richen
was man in salbe gebende mit friundes handelunge werdiclichen.
den baruc bat do tschinotulander,
daz er ouch secureizen balsmen hieze rich alsam die ander.
des was er in do wernde, der wille was im sueze.
ackerin nu was gernde durch der kunige wirde sunder grueze,
rats, obs ouch die soldan balsmen solten?
daz wart im wider raten, sint daz si selbe gote wesen wolten.
den rat, den gaben christen, und daz er doch sin ere
an in da solde vristen und in erzeigte sunder wirde mere,
daz man si schone hebete von der erden
und si ze babilone schone widersande sam die werden.
wie daz nu gar geschaehe, daz wurden lange mere.
mit manger richeit spaehe was hie vor secureiz vil kostebaere
gebalsmet riche. ackerin in sande
heim vil werdichlichen: an allen kunigen er do pris erkande.
wie sich ackrin der riche sit kaldei underwunde?
man seit mir endeliche, daz er dannoch wider satz da funde,
so daz si noch da sint die unvereinten,
wan im do warn gevellet, die wibe herz und ouge sint beweinten.
wie sit arabadille nach secureiz ersturbe?
ir herzen clagender wille niht moht besten. wie feirefiz erwurbe
die maget, die man in zetohter nande?
der ungelicher varwe, hey, waz er herter helm und schilde zetrande!
der was noch kleine knabende do hie der strit vol turte,
den werdicheit was habende uf ditz lop. man jach, daz er verschurte
in sturme ritter sam daz loup der hagele:
der erste was er jagennes, der vluhte weder an houbet noch an zagele.
do secureiz was ligende gewesen uf der heide,
sin richeit uber wigende was herzen tracht und zungen rede, die beide,
gesteine, golt daz er vor mit dem schilte
zegabe wolte mezzen, der minne wert zedienste durch sin milte,
an ander richeit sunder, swaz der da wart verlazen,
daz wer zesagen wunder. nu seht, wer sich der richeit solte mazen:
swaz ie der man mit girde wolt berueren,
des vant er hundert stunde mer dann er sin immer mohte gefueren.
den kristen er do sagete genade vil der eren,
die er von in bejagete:< und west ich, welchen ende ich mohte keren,
daz ich iu werden dienst moht gefuegen,
des mochte noch ensolte mich von rehte nimmer vol genuegen.
ich solt iu sin der gebende, daz wer ein vlorniu milte.
sit selb in gabe lebende! gebt und nemt, uber al sit di gezilte
vor uz mit wal under allem disem guote:
swes iu dar nach gebrichet, daz fueg ich, ob ich mac, nach iwerm muote.
ich wil den touf wol eren, di wil ich bin der lebende.
di cristenheit zemeren bin ich immer mer die stiure gebende
durch gamuret und tschinotulander
und ekunat, den werden, darnach mit richer triwe durch die ander,
wan ir mir habt erzeiget iur triw so vollicliche.
min selde wer geveiget, ob ich iu cheiner dinge wer abwiche,
ane daz, daz ich min gote verbaere
und kint und atmerinne: sus cheiner gab ist mir gen iuch zeswaere!>
er vragt, ob talfin wolde iht der lande riche?
der er im nemen solde nach sinem muot uber al vil werdicliche,
darnach al die gesellen nach ir muote.
swaz ir wille waere, daz wolt er gerne fuegen in zeguote.
< ob ir nach toufes orden der selben lande sit pflegende,
swie hoch ir den welt horden, dem hilf ich an di hohe wunder legende.>
hie mite wart sin triwe die voll erfunden,
des im die zuht gelerten gnade nach der wirde sagen kunden.
ackerin do gerte, daz man alle die getouften
der eren sunder werte, daz si mit ougen sunder pfant do kouften
allez, des ieglichem da gezaeme,
vor allen sarrazinen daz er daz nach herzen girde naeme.
aber zem talfine sprach er, wes er begerte,
uf die triwe sine, daz er die selde sin da mit gemerte,
ob er im die rehten warheit sagete,
und ob im di friende, tasme oder babilon icht baz behagete:
< dir sol daz weger fuegen,> sus hal des werden stimme,
< durch daz vil ringer truegen tasme die soum, doch richer an der gimme
dann babilon, da von dus mit dir fueren
solt>? des muost im danken des herze niht wan tugende kunde rueren.
der bit was nu nicht mere, si waren wider varnde,
die noch von wunden sere liten not, die was man aber sparende
mit der reise, daz si niht engahten,
dann si diu state lerte, biz daz si sie zen herbergen brahten.
mit vreuden michel truren brahtens an der verte.
vil kunig und amasuren mangelt ackerin, da von er zerte
vreuden vil und hal daz vor dem christen,
der doch di klage groze, do er zu baldac kom, niht wolde vristen.
ob si nu wol enpfahen diu atmerinne kunde?
daz durft ir nicht versmahen, und daz ir aller herze vreud enpfunde,
den ir amise komen wider lebende.
nu was der michels mere, die mit suefzen waren jamer gebende.
er brahte nicht den dritten der hohen und der nideren.
der aneboz in smitten mac der hamer stoeze nicht verwideren.
sus mohtens in dem sturme niht entwichen
der slege noch der tjoste, man sach ouch vluhtic nieman naher strichen.
swer hie kom lebend widere uz der uber krefte,
di geloubten immer sidere an gamureten baz mit heilikschefte,
dann an kaun oder an terviganden
noch an machmetes helfe, swie wol si die von jugend ie bekanden.
hie wellen nicht beliben die jamer gebenden stungen.
die sach man aber triben zuo dem sarke uz graswalt den jungen.
die andern liezen in des niht vereinet:
mit herzen vluz durch ougen, mit triwe was ir sele vor got gereinet.
sus was er aber hebende die klage bi dem sarke:
< got herre, wis nu gebende der sele trost, des lip hie was der starke!
swa der pris di schande solt verjagende
sin an allen orten, daz ist von dir diu werlt die lenge sagende.
swa man vor valsch erretten solte die hohen triwe
den kundestu wol ertretten, so daz er nider lac mit schamender riwe.
durch dich so muost unrecht dem recht entwichen:
durch vriunde noch durch miete kundestu von werdicheit nicht slichen.
du wurb ie nach der volge lop der werden hohen,
und truege der smeh erbolge noch groezer dann den krebz ezzen rohen.
swachiu fuor was dir ie widerstendik,
leben werdicliche, da gen so was din herz ie wol genendik.
vil tugende was behuset bi dir in hohem sinne.
in herzen nie verkluset wart so groze manheit durch die minne
und ritterlicher orden nach den eren:
den vriunden koberunge, den vinden vluht din hant wol kunde meren.
din tot drierhande mangel gesterket hat mit vluste.
iz wart nie ritters angel geworfen mer von herzen under bruste,
des korder so vil wirde kund uz ziehen
an sich erwelter tugende: vor missewende sach man dich den schiehen.
diu zuht, daz ist ein tugende, diu velt in daz gemuete
den kinden in der jugende, dar nach diu werde minn mit hochgemuete.
manheit di minn des ersten dar ist zundic:
milte und ander wirde wart an dir von kind nie missefundic.
gen trakheit gar der traege, die werdicheit zewerben,
gen snelheit aber der lege, diu mannes pris an wirde mac verderben,
den ruof git dir vil sprache sunderlingen.
in heidenschaft, bi toufe muoz din lop in elliu oren klingen!
du zage an aller vorchte gen sturmlicher vreise,
der unpris ie verworhte, so daz von im da snite ein niwe leise,
dar uf man spurnde ritter mohte vinden.
die warn unpris da lesende, so kundestu den pris zu prise ie binden.
kein ritterlichiu wirde nie wart an dir betoubet.
du bist, der nie verirde: sehzik kron, ob di uf einem houbet
solten sin, die mohten niht gerichet
mit keiner gimme stiure gesin, daz si dir mohten han gelichet.
du wer der unbeclagete vor eren hoch gerichte.
nie siden groz betagete an dir dehein ir flustebaere geschihte,
noch ir gesinde wart nie von dir daz swache,
also daz dich benande den schuldehaften ieman zungemache.
elliu wibes ougen din sterben suln beriezen.
offenlich und tougen muoz in vil der werdicheit zefliezen,
ir seld, ir wunn, ir hohez lop mit eren.
von diner wird an wiben muoz elliu wirde wahsen unde meren.
di wirde werder wibe hastu alsus enpoeret:
durch wip von ritters libe wart nie gedrank so hurticlich zestoeret,
als din hant mit lanzen und mit swerte.
daz immer wip suln prisen, ob sunder dienst ieman ir minne gerte.
unwirde was dir wilde, di wirde wer du zamende.
vor aller manne bilde hetstu si wert behuset. gar unschamende
was ie din vel in einer varwe staete:
der bleich und roete sunder, din antlutz nie bekant schaemlicher taete.
daz ich die kraft ie lebende behielt, des hat mich wunder,
do du mir rat wer gebende, daz ich der herzoginne wol diente sunder
und daz da von min vreude wahsen kunde.
die was ir minne mir gebende, swie sin doch min lip nie teil enpfunde.
sit daz din edel houbet mit todes gebendem smerzen
der glevin wart beroubet, do wart si mir gestecket zuo dem herzen.
diu lat nu von der rache ein teil ir sniden,
doch kund bi tusent jaren mich jamer diner wirde niht vermiden!
min herze diner wunden enpfindet unerfuelet
immer von den stunden, daz si wart mit balsem geparuelet.
do wart ouch si gebalsmet mir in herzen,
iz si daz mir diu rache und ouch sigunen minne buez den smerzen.
du wer gewaltic tragende drier kunige krone.
dast al diu werlt unsagende, daz immer mer uf kuniclichem trone
din geliche wart oder ie gewihet
werd cristen oder heiden: mit lob din wirde nieman halbe lihet.
und soldestu nach wirde der lande han gewalden,
so muesten dir mit girde alle kunige hende han gevalden.
wie stet mir dann, ob ich also besinne,
daz mich der wird ergetze diu edel magt sigune mit ir minne?
si mac mich din ergetzen, und doch ergetzen nimmer,
wan der mich wolde setzen, gewaltic aller kron zu pflegen immer,
daz du noch leben soldest werdicliche,
al der eren sunder wolt ich leben und der kunicriche!
da von mac mich ir minne ergetzen niht des teiles.
si git mir aber gewinne, die alle horde wider wegent des heiles.
hie mit ergetzet mich ir minne, di werde,
daz aller kunige riche ich neme nicht dafur uf al der erde!
swar ich der lande rite, so bin ich din vereinet.
daz noch vil lange zite der wibe herz durch recht mit mir beweinet,
den du mit dienst so werdiclichen schenken
kundes durch ir ere des ritters pris muoz immer mer gedenken.
din blic ein vreuden uebe geliche gap dem meien.
fur winder nebel truebe der meie wigt, sus wac fur alle leien
din werdicheit. wer sol nu vreud enzunden
als du den werden wiben? daz hat verwandelt sich in jamers kunden!
wer sol nu wibes ere uf in die hoehe rucken?
wer git in vreude mere? wer sleht ir truren also klein zustucken?
wer sol ir vreuden wirde wider quicken?
daz muoz von diner vruht geschehen. der muez frou selikeit ir gabe schicken!
die slihte siner twerhe, sin werdicheit sich zouget,
sit er mit vremdem verhe nimmer me von wibes brust gesouget
wart, wan daz von diner minne erbluete
und von herzelauden, die da pfligt so reinlicher guete.
ob sich durch vremde spunne ein edel vruht verkeret
nach unadels kunne, so ist din edel vruht hie mit wol geret.
die muoz zwivaltic adel vil der tugende
von werdicheit uf erben: also troest ich mich diner klaren jugende.
ich weiz noch mer der vruhte, swie si niht toufes walte,
erzogen in solcher zuhte. durch dine vil hohe wirde manicvalte
buten dir diu wip ie sunder ere,
daz si din vruht niht krenken wolten durch der tugende widerkere.
diu sueze belakane feirefiz mit flize
zoch, diu wandels ane. man sagte mir, si kusten an daz wize
dir mer zelieb dann ir selber varwe.
wirt din di minne ergetzet, daz geschiht von disen zwein in liehter sarwe.>
diu clage werte langer dann ich iz hie bin sagende,
vil harter und vil stranger was er iedoch alein die klag nicht tragende:
kaylet und ekunat geliche.
von angeborner sippe was ir drier clag wol ebenriche.
diu gamuret gebernde was und kayleten,
und di den talfin wernde geburte was, die drie zebruoder heten
ekunat, den wilden von den bluomen.
durch daz die werden drie ein ander hiezen< kint miner muomen.>
swie daz ekunate diu clag was naher sippe,
groezer clage hate der talfin. daz geschuof diu jamers gippe,
die gamuret im gap mit tod an sehende.
des nam sin herze pflichte, im selber wol uf halben teil geschehende.
sus waren siner swester kint von edeler vruhte,
des wilden uz berbester. der drier clag bestuonder kum an zuhte,
do er gesach den helm mit der wunden,
dar nach, daz sin antlutze der toetlichen varwe het enpfunden.
des balsem kraft im wichen nicht liez die liehten varwe,
des in der baruc richen kunde wol mit vlize so begarwe,
daz man da sinen willen mohte kiesen:
von smack bi disem toten so dorfte nieman sine chraft verliesen.
er moht e kraft gewinnen, ob er unkreftic were,
ob er sich kund versinnen der werden werdicheit so seldenbere.
die wurtze von balsem sint so werde sebende,
doch warten si des cleine: diu clage was in not unbilde gebende.
< der furste michahele sol dir mit selden mugende
legen zu diner sele>, jach ekunat,< vil mange riche tugende,
der du bescheidenliche wer ie pflegende.
der muez er dir gedenken, also daz er zegot dich si der wegende!
sit er nu pfligt der wagen vil manger sel zuheile,
so weg ouch dir zemagen die da bi gotes zeswen stent dem teile.
den muezestu vil nahen werden gesetzet
mit selden ewiclichen. ich bin der din da nimmer wirt ergetzet!
die schar von allen koeren der heiligen und der engel,
die wirt vor got enpoeren so verre, daz sin erbermde si dir vengel
noch baz dann ich der bet hie si begernde:
der staeten triw an ende und ewic lieht, des si dich got der wernde!>
ez mohte wol belangen die da bi waren wesende.
der riche vogt von spangen was vor jamer kume der genesende.
ir sunder clag da nieman kan erzellen,
dies alle drie do clagten. er wart ouch vil geklagt von den gesellen.
diu clag do leheline sin clagen half erwecken
umb die swester sine, daz die verlurn an kinden solhe recken,
die sich erzeiget heten in ir jugende,
daz in diu werlt groz prisen jach zemanheit und zu hoher tugende.
nu kom dem baruc maere ein ritter balde sagende,
wer bi dem sarke waere der getouften gamureten clagende.
er kom mit trost, und was ir clag sin riwe.
daz er niht kom bi zite, daz was im leit. er wielt so vil der triwe!
kaylet der werde sprach, daz er nu wolde
zer toufbaeren erde gamureten fueren, gar von golde
neme er niht da wider berge swaere,
daz man nach cristen orden der sele da heime wurde icht helfebaere.
der baruc jach:< des waren, ich bin iu in niht gebende!>
er sprach:< welt ir min varen so daz ich fur baz si niht mer der lebende,
so nemt mir gamuret und fuert in hinnen.
gewalt den atmerates und baruc ampt, daz moht ir baz gewinnen!
swaz ir im helfe bietet, als iwer geloub ist jehende,
diu sele sich des nietet, ob ir den lip sit nimmer mer gesehende,
und ordent im ein leben hie von cristen,
die im dort selde koufen: vor den so wil ich miner habe niht vristen.
da bi ist iu wol kunde und habt iz oft erfunden,
daz die meres unde niht toter luete fuerent zallen stunden.
ir moht mit im die lebnden wol verliesen!>
do kunden die getouften vil wisen rat nach disen maeren kiesen.
durch triwe sin, die richen, ir triwe sich vereinde,
daz si niht wolten wichen, swaz sin wille mit gamureten meinde,
und dannoch, swaz er mit den vieren taete,
di kunig, fursten hiezen, daz er der ouch gewalt zu pflegen haete.
die schuof er kuniclichen ze gamuret besarken
mit kost, der uberrichen, gar uz der zal bi pfunden und bi marken.
in cristenlicher e vil messe reine
und vigilie, die langen, buten in pischofe, priester da niht seine.
der koste gar unture was den baruc nemende:
von marmel vor ein mure bevienc den sark, der inner halp, in zemende,
was mit gold vergettert niht zecleine,
und da die nagel stuonden, dar uf so wart verwieret rich gesteine.
zewerdicheit den toten, zetriwen siner zuhte,
die durch in warn verschroten, ziert er disen garten edeler vruhte,
so daz die wurtz und boume vruht wern bernde
und daz dar under bluomen waren smac uz paradise wernde.
e daz diu bevilde der werden wart verendet,
vil herz in menschen bilde zebeider sit an vreuden wart gepfendet,
ich meine, mit den cristen al die heiden.
baruc und atmerinne kunden sich mit starkem jamer cleiden.
nu wart der kristen sarke vier und dazuo drie.
der baruc lobt in starke, er wurd in richer koste niht der vrie,
ob si dar munche santen oder pfaffen,
daz er den willic were, swelcher leie si da wolten schaffen.
ob daz nu geschehe, des weiz ich niht ein ende.
di aventiur mit gehe tuot uns der selben red ein underbende.
die getouften urloup nemend waren,
des gab in al zekleine der paruk jach:< wie welt ir min so varen?
wie wer mir daz gezemende, daz ich iuch von mir lieze,
so fruo daz urloup nemende? so hiez ich wol der eren wider drieze
und der hohen triu ein durkel kaste,
ob ir niht solt erbeiten mit ruowe nach unsenft ein lutzel raste!
ich wil iuch so niht wagen hin uf daz mere bitter.
iz kan durch recht betragen marner, die hohen, nidern und die mitter,
daz si den se nu furbaz niht ensuochent,
e daz der winder endet und bluomen durch daz gras gedrenges ruochent.>
si muosten wol enpfinden die warheit dirre maere.
si spurtenz an den winden: die waren kalt, die boume wurden laere
des loubs, die heide val durch kalde rifen.
urloup von dann ze nemene des liezens in vor noeten do entslifen.
der baruc hiez besliezen den sark durch clage miden.
des kunde gar verdriezen ir vier, den iz ir herze kund versniden,
den talfin, ekunat und kayleten,
lehelin der vierde, die mit triwen jamers vil da heten.
die ander hoch gesinde heten und vil mage,
der jamer ouch vil swinde wart, daz si der vreude lutzel lage
leiten so mit stricken noch mit netzen,
swie vil der paruc wolte ir truren da mit vreuden undersetzen.
si muosten vreudenriche den winter da vertriben,
und clagten tougenliche, die der clag niht wolden vri beliben.
der baruc lehelinen bat hie under,
daz er dem talfine nimmer mer kein hazzen trueg besunder.
ob er darumb iht wolde, des wer er in gewernde,
berge hoch von golde und swes sin bruoder orilus wer gernde
lande wit ir wunsche gar zeheile,
und daz der magt sigunen gar ane kampf belib diu strang zeteile.
daz het im der von spange mit worten underscheiden.
gevriet was diu strange, so daz si kristen, juden unde heiden
sunder kampfe hie mohten niht vergelten:
da von so wart diu suone gestaetet gen dem grahardois vil selten.
ez wolt hie ackerine zewunsche han gemachet,
umb dise clagende pine, do im der talfin jach, iz wer verswachet
all sin pris und eren hoch gewinne.
daz bracken seil unhabende wolt er beliben ane sigunen minne.
daz was dem atmerate gelich gein siges vluste.
im wer liht niht so drate geloufen leit mit sorgen under bruste,
als im hie gap des jungen, werden kriegen
nach disem seil unwendik: kunftig not im seit an selden triegen.
ackerin hie wunschte, daz si den winder langen
enpfunden siner gunste und nach dem willen sin also gevangen
waeren, daz er sich gen in geliebte.
kein underscheit mit valsche, des nindert siden groz gen im verdiebte.
wie wart in daz erzeiget von im und dem gesinde?
mit gunste gar geneiget ir herze wart. nie vater sinem kinde
moht iz ie mit wirde baz erbieten:
< luft des werden meien sult ir beiten>, uber al si in daz rieten.
sus bat man si der bite mit suezen handelungen,
untz si der rehten zite erbiten gar, mit ubel niht ertwungen,
unz al hin, daz tage liehte luhten
und lufte wider morgen die bluomen in dem gras mit tou erfuhten.
diu habe zu persidine vil lange was berustet.
vil schon von ackerine wart diu selbe koste rich verkustet
und die marner, die si dar zuo brahten,
so daz si armuete und aller leie gebresten gar versmahten.
urloubs zer atmerinne die hoehsten alle begerten.
dar nach mit richem sinne die andern si des ouch mit zuhten werten,
und der baruc selbe was ir geleite
mit kunigen und mit fursten: do muost si wol genuegen der arbeite.
alrest was er lebende mit clage jaemerliche,
do er im urloup gebende wart, der manger edlen wirde riche
was mit lob vor allen fursten here.
si heten beide vorhte, daz si ein ander gesehen nimmer mere.
er was in aber sagende, ob si der land icht wolten?
er wer noch unverzagende, swa si kristentuomes pflegen solten
und alles, des er in ein teil verjehe,
daz fundens gar gedriet, swenn ir hulde geruocht, daz iz geschehe.
der talfin sprach do:< herre, ich gedenk an gamureten.
des man ich iuch vil verre, wan ich und er ie triwe gen iu heten,
und daz ir pflegt so richer triw mit zuhte.
so sit genedik, herre, in zazamanc der gamuretes fruhte
und razalic, dem werden, der sin do pfligt mit triwen.
uf heidenischer erden lebt sin genoz von alten noch von niwen,
des herze hab der ding so vil beslozzen,
die menlicher wirde helfent gen der hoehe vil unverdrozzen.> -
< ob mich des nieman mande bi triwen also riche,
so wizze, daz ich erkande iedoch die werden vruht vil werdicliche.
swaz im und ouch min selbes kinden wirret,
daz wigt mir wol geliche: nieman lebt, der mich des willen irret.>
tschinotulander, den sach man tiefe nigen.
ich wene, hie mit die ander kunden ouch ir danken niht verswigen.
gen baldac reit do ackerin der werde,
uber gen sibilje die getouften kerten nach begerde
kayletes triwe, daz im so wol genidert
mit rache was di riwe, die von ypomidone was gevidert
in ir herze hoch mit vluge so wite;
und wolt ouch, daz richaude gesehe, wie si quaemen uz dem strite.
einen koken ringe, sleht mit aller verte,
der solte sunderlinge den salomander fueren durch die herte,
daz man sin niht als vor da muest engelten.
man schuof im knappen drate, die guoter snelheit ie verdroz vil selten.
grahardois der milte lie die sorge sunder,
daz man zuo dem schilte leite mer icht weder ob noch under,
wan des die marner mohten niht geraten,
geunerten schaffere, die da guoter wisheit niht enhaten.
daz edel harnasch tiure von tigris des goldes,
daz hoher selden stiure gap so dem iz rehter liebe holdes
sunder kouf gegeben wart durch minne
und ouch der bete sunder, sus gabz im ackerin durch die gewinne.
der kraft des dyamandes was daz golt gerichet.
swem der ouch sunder pfandes ane bet und ane kouf zuo slichet,
der gert an richer hab niht wunsches mere.
so was ditz golt uf nemende an kraft, an seld, an wird, an guot, an ere.
und swerz ouch nicht in huote mit vlize was der habende
furbaz vor allem guote, von dem ist iz durch ungelucke drabende.
nimmer gar driu jar kan erz behalten:
als iz geluck was gebende, also kan iz dann ungeluckes walten.
des wolt in sin der warnde ackerin von triwen.
er selbe was unsparnde die reise wider her. do wart vil riwen,
daz mit dem schilt der harnasch wart verschicket.
ob siniu kint, diu claren, im waeren tot, er wer niht wirs erschricket.
swie manz geschriben funde an der vil richen sarwe,
gehelfen daz niht kunde ackerin. der het vergezzen garwe,
daz er im al di kraft niht undersagte
durch vliz der werden huote, und im daz golt durch selde wol behagte.
daz was ot nu verfueret mit dem salomander.
des jamers vil gerueret dem paruk wart durch tschinotulander.
der liez'z an got und het dar uf niht ahte,
do er im riet mit triwen, er solde sich nu hueten manger slahte.
gen einer tageweide nam er die wider kere,
im wart von herzen leide. ob si ein ander sehen sit icht mere?
daz sagt diu aventiur, ob iz geschehnde
si. nu hat siz funden: si waren ein ander nimmer mer an sehnde.
ir vart, di was vil riche der wirde sam der eren,
wan si vil werdicliche in heidenschefte ritters pris gemeren
kunden an der richeit mit dem guote:
diu zwei ie vreude brahten, da von diu herze in hohe swebent an muote.
swaz in der uber kere geschach von salomander
mit ungenaden lere, daz gelac uf tschinotulander,
do er verlos daz harnasch mit dem kocken,
daz sich also verfuorte immer ane kunftik wider zocken.
daz muost ot sin unwendik, owe der leiden maere!
ob er an selden pfendik wart, daz muoz sin immer klagebaere
vil wibe herze mit riwe kan ertrinken,
ob nu sin pris, der hoehste, an werdicheit muoz wider nider sinken.
er mac noch pris erzeigen, der wirdic ist zelobene:
e dann sich daz neigen erbiete von der grozen hoehe obene,
so hat etslicher valles wol enpfunden.
iz vellet noch sin sinken ir vil, der pris noch swebt vil hoch erfunden.
niht mer gen langen ziten, do si die erd ergriffen,
wolt er des koken biten. gen dolet si do riten von den schiffen.
die marner hieschen do ir soldimende:
die wart in also riche, daz sich nach hord ir keiner nicht mer sende.
wem solten si des danken, sit si da wal zenemende,
di hohen und die kranken, heten? swes den man ie was gezemende
uf dem wal, des noch diu lant vil riche
sint, dar man iz brahte, von den, die iz erstriten ritterliche.
man ert in allen richen den werden manger hande,
daz er so lobelichen vride het geschaffet mangem lande
vor den gaylotten heiden, cristentuome.
nie keiser, voget von rome, wart enpfangen mit so werdem ruome.
si zogten gen im schone, die vremden und die kunden,
mit ir processione, die pfaffen und die leien, swa si erfunden
sine kunft, mit lob und ouch mit sange:
mit vride werdicliche enpfienc man in und mit der glocken klange,
dar nach vil rich presente, groz an allen kosten.
mit dienst an in gewente sich elliu diet, daz im gar ungebrosten
was und den, die sine schar da merten.
die stete sam die closter klein und groz alsus den werden erten.
ze dolet sus enpfangen er wart und der vil wise,
dem fursten vil in spangen nigen muosten gen dem zepter rise,
swenn si der hoehe niht geraten wolden
und si'z vil werdicliche von dem kunige schon enpfahen solden.
ich wene wol richaude, ein kint des werden alten,
den so von erst beschaude der engel hiez des werden grales walten,
do wart ir vreude grozer an den stunden
dann ir vater titurel, do er zem gral wart von dem engel funden.
ir kussen wart vil sueze, daz si do bot dem kluogen.
wen si nu dar nach grueze? den da keiner manheit wolt genuogen,
daz im do half zu mangem ungemache,
daz er verdienen wolte sigunen under schiltlichem dache;
und dar nach ekunaten, und dar nach den gehiuren,
den si zekunige haten in kukumberlant, dar nach den tiuren,
der in irlant truoc die richen krone,
und darnach vridebranden, wol gen werdicheit gemezzen schone.
uz francrich der werde von rehte wart enpfangen.
huttiger begerde und lehelin, daz man si zuo den langen
an dem gruoze lieze wol beliben.
si heten vil geworben, daz si gegruezet wurden wert von wiben.
richaude die andern alle kuste, kunige und fursten.
ir scham, der tugende palle, warp senften schric. si was in den getursten,
ich mein richauden, di wol in den jaren
was, daz si mit armen alumbe gegen vriunden kund gebaren.
die boten sam die winde von lande vlugen zu lande.
den vrowen, dem gesinde si brahten maer, die man vil gern erkande,
daz si koemen alle( wan die viere),
die kunige und fursten hiezen, und ritter wol driu hundert wert vil ziere.
die botenbrot vil riche der boten vil enpfiengen.
kunig und fursten gliche fur den grahardois mit zuhten giengen,
ob si mit hulden urloup nemen solden
ir sicherheit die vrien? er jach, ob si noch cleine mit im dolden:
< durch mich und durch artusen, dem lobt ich daz vil staete,
daz ich zeweidehusen koeme, wenn ich kumft genomen hete
wider von der heidenschefte lebende,
und daz ich vor des waere iwer deheinem urloup von mir gebende.
doch ledic, sunder twinge sit alle schone varnde,
swie halt ich gedinge mit artuse, der ie was der sparnde
elliu dinc, daz missewende heizet.>
si warn alle jehende, zeweidehusen wurd von in erbeizet.
artuse do diu mere wurden wol gesendet.
des wart der weidebaere uf der heid an truren gar gepfendet.
ir aller wibe hiez er priefe schriben,
di da bi lebene waren, die liezen do der reise niht beliben.
nu hete zuo den ziten den anger vor geschozzen
der meie nahen und witen. des was an hohen vreuden unverdrozzen
elliu diet. die voglin mit den tieren,
die sprungen unde sungen, daz galt der walt mit wider discantieren.
der meie und dise mere artuse waren gebende
vil vreuden meiebaere. siner boten wart sich vil nu hebende
witen in diu rich. und doch gefuoge
was er kurtzwil hebende, als in uz feimurga gelert diu cluoge.
sie wurden hoch gegruezet. des wer nu vil ze sagene,
wie da wart gesuezet der anevanc. daz zimt nu wol ze dagene,
sit wirt und wirtin pflagen solcher eren:
die westen wol die maere, wie man gesten wirde solte meren.
si clagten die belibene vil hohe mit den triwen.
an vreuden die vertribene wurden si besezzen mit den riwen,
die ir ze magen jahen und zu herren.
die waren si die clagenden, doch jahen in geluckes wol die merren,
der schade wer geteilet gen also grozer vluete.
daz ir niht mer gemeilet was, des lobten si die gotes guete.
richaude wart hie mit ir alten tugende
zer selben hoch gezite gepriset vur etliche mit ir jugende.
ob nu da heim clauditte und sigun beliben?
des ersten e zer mitte wolten si di reise vollen triben.
mit der waren zal si des verjahen,
daz si die hohen werden in jaren drien nie niht mer gesahen.
ez wart von toufes nazzen geriten nie so verre.
durch stritlichez hazzen roemisch voget noch kein der cristen herre
moht is zehend teil niht han erzeiget
ane des hoehsten helfe, des kraft ie cristen vinde hat geneiget.
die zwo gespilen giengen, clauditt und ouch sigune,
da si ir fruend enpfiengen. der sterne louf wart nie so manger lune,
da mit si luften kunden varwe bieten:
ir vel noch manger varwe kunde sich vor vreuden hie wol nieten.
ir urloup vor mit letze, ich waene, ihr habt gehoeret,
wie daz mit jamer setze ir vreude gar uz herzen het gestoeret,
so wart nu tusentvalt ir vreude merre,
do sie mit armen viengen ir vriunde an sich nahen von solcher verre.
ob ir anevanc suezer was dann urloup gebende?
ja vil, und minne gruezer, wan ir vreude was michel hoher swebende
gen muote rich, so vil die spruche richer
sich stalten gen der sueze: iz was wol beide recht und ouch billicher.
do sigun belangen der langen reise kunde,
daz von ir niht enpfangen wart der grahardois mit suezem munde,
und wold in sewe ir sendez herz ertrinken,
si dahte manger wise, wie si der sene von herzen moht gewinken.
si fuor gen solitane ze herzeloud, ir muomen.
di was noch vreuden ane. si enachte weder tanzes noch der bluomen,
wan den von anschowen anzeschowen.
der was nu so gewahsen, daz er bogel unde poltzel kunde howen.
da mit kund er ramen der vogel in dem walde.
diu vruht des edlen samen wuchs und was gewahsen also balde,
daz herzelouden sorge wart vil strenge,
daz bonfiz, tschier beafiz wahsen wold die hoeh an risen lenge.
sigun ir nicht verdagte uber al die hochgezite
( von ackerin si sagte, wie er gamureten rechen wolde mit strite),
ackerin und tschinotulander
und die rich presente, die schiedung gar, daz eine und daz ander,
und von dem bracken seile alle die geschichte
durch sippe triwen teile, daz si da mit zu hoher selden pflichte.
herzeloud hie mit sigunen mande,
ob tschinotulander queme, daz er dar die reise icht wande,
und ouch selb verbaere, daz si dar wider icht queme
vur sorge solcher maere, daz ir kint der vreuden iht gezeme,
die werder luete anblic so hoch erquicket.
si wolt in sus behueten, daz si belib der not vil unerschricket:
< ja tuot er mir sus leide bi kranker luet an sehende
uf der vogelweide. die belibet er selten sunder spehende.
des kan nu nicht min liebez kint verdriezen.
fur mueterlichez trueten wil er zallen ziten vogel schiezen.
nu sag der werden jugende, daz ich in gerne sehe,
durch gamuretes tugende bit in, daz er sich iht her wider naehe.
er moehte baz gefuegen niht min sterben.
vil herzen liebiu reine, du solt die bet an in mit vlize werben!
du solt im segen senden von mir in triwen reine.
wertlicher vreuden pfenden wil ich liden hie in dirre eine.>
hie mit schieden sich die reinen, suezen,
die jamers not so clagten, daz si ein ander niht mer solten gruezen.
sigun im daz hie sagende nu was in ganzer triwe.
gamureten clagende huop er an alvolliclich do niwe.
des gab sigune pfliht mit trehen den grozen:
die wat ir beider ougen man sprengen sach, niht durch die leng uf schozen.
in vreud, in milte lebende was der britoneise.
e dann sich wurde hebende diu hohgezit, durch mange lande reise
vraget er vil, die kunigin dannoch mere,
daz in tet beide kunde von spangen lant der kunic. alclagende sere,
mit triwen unverhowen ergienc vrag von kayleten:
< wie stet iz umb die vrowen, die wir zer hochgezit do floren heten,
min vrowe von norwege und ir kinder?>
artus was do jehende:< wir hoeren von in weder mer noch minder,
danne do wir von hinnen mit unvreuden schieden.
mit zouberlichen sinnen hat si clinscor beklust. mit klage lieden
si wir hie und ouch si dort die clagende:
aber in welchem lande si nu sint, daz ist uns nieman sagende.
ir lebn ist gar in eren, daz ist mir kunt gemachet,
wan daz in truren meren kan ellende, da von ir herz erkrachet.
und ir ist vil, die nert ouch der gedinge,
si sulle ein ritter loesen, ob dem der sik alsolch gelucke bringe.> -
< er wirt uns doch wol kunde, des si wir an der warte.
tracken fiures zunde mohte niht gebrennen also harte,
iz wurde iedoch versuochet wol mit strite.
wir alle daz leben vliesen muesten, oder si koemen an die wite.
nu mueze got si troesten und ouch uns mit in alle,
daz si die wol erloesten sin und wir mit in in vreuden schalle,>
sus jach der spaniol mit ganzen triwen,
< got sol uns vreude fuegen, wir han gelebt zelang ein teil mit riwen!>
der talfin sunderliche gab artuse rich presente,
dar nach sie al geliche, und ouch der kuniginne. e daz verente,
von in allen, die da komen waren
uz der heidenschefte, si jahen, daz vil lichte in zehen jaren
artuse alle sin riche so vil niht richeit gulten.
si taten iz billiche. wir heten recht, daz wir sie noch beschulten,
ob si die zuht gen im vermiten heten:
bi habe der ubergrozen wer ir milt erworgt an argen graeten.
ez heten helfande, kembelin, olbenden
bracht von lant zu lande, so daz mit zal da nieman kund verenden
manic wunder. man was der richeit jehende,
daz von gold und steinen bi der naht nie schin wart also brehende.
waz man sigunen brehte und ir gespilen clauditten?
wie des ie kunst erdehte von herzen oder von hant in keiner smitten:
krone, tassel, ander rich gespenge,
gurtel, bouge, naepfe. diu richeit ungepruefet ist di lenge.
man dorft ouch niht vergezzen der richeit von ir laste.
wen, daz was ungemezzen, swenn daz gestein ie gen dem golde glaste!
und dem al solch presente wart erfunden,
diu gap im vreuden stiure mer dann daz singen, daz diu voglin kunden.
al der richeit guften wart hie nu gar betoubet,
do man nu gen den luften gespannen sach tasme, daz vor geurloubet
was von dem waleise gen artuse:
aller aventiure ein uber krone kom im hie zehuse.
hie wart ein michel kapfen, do man die stat enborte,
vil manger uz den stapfen furbaz trat, dann dar der fuoz gehorte,
daz uber pfael und kile struchen lerte.
lop von manger zungen diu werlt an den uz graswalt nu kerte.
do gar diu stat bereitet wart mit den richen dachen
und in die hoehe geleitet, daz tet der herzen vil in vreude crachen:
palas, turne, mur mit allen zinnen,
darumb diu netz von golde. solch richeit brahte mangen da von sinnen.
zehen kunicriche mohten niht erkosten
di stat so werdicliche. all ir habe muest in sin gebrosten.
der richeit was so vil dar an gekeret,
so swer diu netze waren und diu richen dach so wol geheret.
do was diu hochgezite von rittern und von vrowen
tegelich ze widerstrite. si vreuten sich, daz si da solten schowen
hin und her uber al die stat dort inne:
vierzehen tag envollen was anders niht ir vreuden hoch gewinne.
nieman wart gesundert, er seh ie baz gemeret
ein wunder uber wundert fur daz ander, also hoch geheret,
daz aller cristen wisheit was zu wilde
zepruefen und zerkennen: si jahen, iz wer nach paradis gebilde.
ez waren die kemenaten mit betten rich berihtet,
die uberspenge haten von siden und von baldekin geslihtet.
daz selbe waren die palas uber breitet
mit tischen, mit gestuele, sam roemisch keiser ein sedel da wer bereitet.
ein zierde wart gewunnet, die was man verre sehende:
swenn diu dach besunnet waren, so wart iz so helle brehende
von golde; bi der naht so luhten steine
noch liehter dann die sterne. von schoube lieht bedorften si da cleine.
noch alumbe die virre diu naht wart nie so tunkel.
iz gie da nieman irre liehtes, da was so vil der karifunkel
und ander edel steine, die von arte
sint also geformet, daz si bi naht ouch luehtent liecht vil zarte.
artus die hochgezite niht het wan durch die maere,
ob im von landen wite ieman keme, der im sagende waere
von der clagebaeren schar der vrowen,
und durch die werden komenden. ir was da vil, den vreude was verhowen,
die mangels noch der minne von klinscor jehende waren.
da heten ouch jamers gewinne die von der uber verte fruend enbaren,
als lehelin und orilus, der geerte,
daz in der voget von kanadic vor nantis kampfes umb di strangen werte,
als do was erteilet uf floritschanz dem plane.
im was der arm geheilet. er moht in jaren drin wol werden ane
swes in der grahardois vor het geletzet.
sich huop ein clage von in zwein, diu noch vil der herzen leidik setzet:
< owe von orfilune erolas der clare,
wie hazzet mich fortune also zornichlichen mit ir vare!
ich het noch clage vil der ersten dole
an iblet dem suezen, den man die lenge klagt in tesarjole.
ir beider tot ich clagende noch bin vil gar die lenge.
me dann ich si der sagende mit worten, so iz git mir jamer strenge.
ich muoz ouch selbe warten da mines teiles,
waz mir der bracke jagende brehte mit der kunft sins argen seiles.
daz seil unselde heizet min halben immer mere.
sit seil unselde erbeizet schuof zu mir, so si daz seil mit sere.
zuo dem seil, unheil, du wis gebunden,
iedoch wil ich mit heile durch daz seil zem kampfe sin erfunden,
mer durch kampfes maere danne durch daz seil unselde,
so daz man slege swaere kiesen muez uf liehter schilt gemelde
und lut erklingen swert uf helmen tiure.
iz wirt so niht gescheiden man sol da funken vliegen sehn mit fiure!>
artus, der wol bescheiden, vil gerne werben wolde
gen disen helden beiden, daz man den kampf durch in da lazen solde,
mit der kuniginn und all den werden.
daz waren vlorne maere, iz wart versagt, daz si von in begerden.
der waleis wart enpfangen von fursten uz fumf landen,
von den im widergangen waren maere, dar an sie wol erkanden,
wie der kampf mit rehte was da wendic,
do man hie fride breche orilus bezalt an triwen pfendik
gen tschinotulander. der was von im gesuochet.
des vander niht die ander. fursten wurden vil von im gunruochet.
ir zwene valt er tot ze kingrivale.
burg und lant ertwungen weren von im, wan daz di lieht gemale
artuse prieve sande und mant in aller triwen,
daz er ir not erwande, die wile si waere pflegend so vil riwen.
als ekunat die maere het erfunden,
er jach, dem uz lalander wer er von rehte kampfes wol enbunden.
artusen si gedenken der maere hiezen beide.
< dehein furste sol sich krenken>, sumliche jahen,< kampfes widerscheide
mohte niht gefuegen solche schulde>,
do jach der uz lalander, daz er ein reht darumbe gerne dulde.
des wold in niht verzihen ein voget der britunen.
vorsprechen baten in lihen clauditten vriunt und ouch der magt sigunen.
di werden lant daz reht niht irregenge,
die triwe und ere minnent, die valschen wisent iz wol an die lenge.
sus wart daz reht erfunden von den, die iz erkanden.
da mit der kampf erwunden was durch reht, des wolden die gepfanden
an eren sin dis werden hoch, die vrechen,
orilus und lehelin, der muot was sunder kampf ir haz nu rechen.
diu vlust ir werden mage waren si so wegende,
daz al diu werlt mit wage in die kunig niht wer wider legende.
des wolten si gewaltes haben pflihte
und immer riwe tragende, daz si ie erbuten dehein gerihte.
< sol wirde suochen iemen?> sprach artus der gewaere.
urloubes sie zu niemen gerten, wan si duht, daz artus waere
mit dem uz graswalt und uz kanadicke.
dem grimraezen lewen waren do gelich ir ougen blicke.
orilus nicht ruochte der hohgezit mit verte,
wan daz er fruende suochte. der vant er niht. des wart sin muot der herte.
vroun jescuten was man doch da sehende.
artus unde ginover waren gen ir tougenlichen jehende,
ob si tasme die richen fur eigen haben wolde
mit alle so werdiclichen, und daz sigun die strangen haben solde.
si jach alsus, ob ir noch zwelfe weren,
die duehten si zeringe, und ob si beidenthalb den kampf verberen.
nu het sigun gedingen, sich wold ir saelde fuegen:
jescuten muot sol ringen tasme diu stat, an halbem teil genuegen
si mac mit eren, daz ander wirt clauditten.
do wolt sich ir dewederiu umb die stat alsus niht lan erbitten.
ditze wart geworben und wart ouch wider schaffet.
ir vreude nach verdorben sigunen was, ir ougen wol gesaffet,
daz si niht moht ergetzen all diu ere,
di ir da kund erbieten der, dem si doch sit da wart ein sere.
den talfin artus vragete, ob erz noch baz versuochte.
den fursten des betragete, und ob er imz vil gerne geben ruochte,
er wolt iz niht wan ot mit ritterschefte
lobelich erwerben:< iz muoz der eine ie sigen an der krefte.
ich nem nicht alle krone, daz ich die strangen wolde
sunder kraches done. den man von herten tjosten hoeren solde
und ouch sehn von liehten scharfen ecken,
di man von heldes handen pfligt uf helm und uf di schilde lecken!
in dunkt, er hab ze clagene; ich bin der clagebaere,
da immer von zesagene biz an der werlde zil an ende waere
durch werdicheit des kuniges von anschowen,
galoes, gandines kint, den orilus mit tjoste hat verhowen.
siden breit, niht lenger, was er mir an der sippe.
waz danne, was mir strenger gamuretes tot mit jamers gippe?
daz fuogte mir sin tot der an gesichte.
swie groz im wiget diu rache, si touc vur galoes noch mir zenihte.
den uz tesarjole ibleten ich im valte.
sin ander vlust min dole was und ist min clag, diu hoch bezalte:
daz erolas in minem dienst ersterben
muoste von den kriechen, daz sol und muoz mir jamer groz nu werben.
wolt ich sunder ere han vremder rach gevaret,
so moht lehelin niht mere gen mir so hezziclichen han gebaret.
ob ich in het in sturme niht beschermet,
und wer er selb ein tracke, als den er fuert, er wer zem tode getermet.
ich nem fur manic riche, daz ich den neven sine
erlost sam ritterliche hete und er in hazze gen mir schine.
fur sterben sin wolt ich sin hazzen liden
und dar zu al der werden, die mir zedienste kunden niht vermiden!>
diu rede was ekunates und kayleten mundes.
si dri wol eines rates, ir vliesen und ir rach gar eines fundes
gamuretes und galoes, ir beider.
sol werder kunige sterben fuegen leit, so geschach der werlde nie leider.
von mangem werden munde wart hie vil werdez troesten,
als man da suezest kunde. si zalten dise zwen zu den erloesten
uz allem leid in richer vreuden teile.
wer wart noch ie genoezet an so manger wirde sunder meile?
sus vreuten si die jungen mit triwe richen worten,
als ie von reinen zungen niht anders gie dan reine zallen orten.
des heten ouch die werden hie genozzen,
die sich da vreude noten, die doch von herzen gie vil gar verdrozzen.
daz fuogt in leit der kunfte und wessen des vil cleine.
si pflagen sigenunfte und heten aller vreuden vlust deheine.
an pris, an eren also hoch gewinne,
an strit, an guot, an wirde und ouch an uz erwelter hoher minne.
urloubes nieman wernde was der wol versunnen,
wan erste wunnebernde der meie was, er wolt daz er entrunnen
wer aller sorg, ob sich die hie kund kergen
durch den meien und tasme, diu glesten gap den luften und den bergen,
und durch presente riche, als im die kunig und fursten
brahten krefticliche, durch daz er nie der miltikeit ir dursten
von der jugende her geleschen wolde:
er het alrerst zu gebene, als noch diu milte wider legen solde,
daz man die richeit sehe und dar nach wol enpfunde.
zer hochgezit vil gehe was der kunic, der ie niht anders kunde
dann mit vreuden milticlichen gebende,
und kund in schone gruezen, swer des vroelich bi im was der lebende.
ir vreude was do michel des meien gar durch mezzen.
wart ieman des in richel, so sit geleit, des sull wir hie vergezzen.
wir haben dannoch me dann vil zeclagene.
daz mueze got noch lengen, sig und seld ist noch ein teil zesagene!
do was buhurdieren vil rich in rehter maze,
gen tanze wol florieren. englischer wat uz paradis mit waze
woltens sich vil gerne da gelichen.
darunder clungen doene, daz wol diu herze an vreuden kunde richen.
in tasme si waren, daz wol an vreuden stiure
gap allen, die da waren, von der ougenweide so gehiure,
daz si vergazen bracken unde seiles.
daz wert iedoch niht lange, iz kom ein bot, der braht in vil unheiles:
< ein her vor kamfoleise leit,> so was er sagende,
< daz nie groezer reise in al dem riche nieman sach betagende,
sit daz herzeloude wart erworben.
turkeltals der furste, menlicher wer ist er von in erstorben.>
nu vragte, wer iz were, sun der gurzegrines.
do sprach der valsches lere:< orilus und lehelin. vil pines
kunnen si do luete und lande bieten
mit roub und ouch mit brande, mit tode muezen si sich arbeit nieten.>
man horte von kayleten fruentliche stimme hellen:
< ey, daz wir bi uns heten luete in liehter sarwe gar die snellen!
si muesten iz vor kamfoleise rumen
oder tot da ligende, alle, die sich der vluhte kunden sumen.>
der britoneiser herre hiez in sorge lazen:
< si wellent mich ze verre uber sehen, vil und ane mazen.
daz get mir an der wird ein teil zenahen.
kan ich in hazzen bieten, daz sol in doch niht gar von mir versmahen.
si ligent an der schulde, so sten ich an dem rehten.>
er widerbot in hulde, so daz si muosten vliehen oder vehten.
< sol ich deheiner triwe gen in geniezen,
min zuht ist unverkrenket, swenn ouch mich der triwen kan verdriezen.>
die werden waren jehende, ob iz im niht versmahen
kund, er wer si sehende in sinem dienste verren unde nahen.
des seit er in zedanke vil und mere:
alle die zer hohgezite waren hie, die hulfen im der ere.
morholt, der jach zemagen der fursten uz lalander,
artusen kund er vragen, ob er geruocht, er fuer alsam die ander,
und ob er sin durch rechte lieb enbaere,
daz er im zallen ziten hoher dienste gar gebunden waere.
die andern waren alle hie mit dem kunige varnde
den veigen gar zevalle, die der grahardois do was unsparnde
und ekunat, der helde wol gebluemet.
koment si in icht nahen, die zwene werdent sunder da geruemet.
als nu sigune horte, daz er da was gevellet,
der eren hoves porte innerhalp den werden was gesellet
mit staeticheit, als er do wol bescheinde
mit sinne richem troste, wen, si daz kinn mit handen under leinde.
wie wart hie undersetzet ir kinne mit den handen?
an vreuden unergetzet begunde siz den ougen lieht enblanden.
daz lie der grahardois ze herzen slichen
ein teil in solcher naehe, daz iz vergolten wart mit fursten richen,
die er darumbe valte sint vor kamfoleise
und furbaz pris bezalte, swie er doch was uf abnemender reise
von der grozen virre siner hoehe.
sin wider ker an wirde, diu ist noch aller fursten uber zoehe.
nu hal des kuniges krie von sinem ruefe helle,
daz al diu massenie sich an dem dritten morgen huebe snelle,
wol beriht, alsam die strites ruochent
die virre in andriu riche und die mit sturme turn und burge suochent.
tasme, die richeit edele, hiez man do lazen nidere.
do wart vil groz gewedele, biz ieglich stucke siner stat hin widere
da beide namen sturzen unde valten.
artus, der triwen riche, mit besiht die richeit hiez behalten,
darzuo ir aller bringen, dazs uber mer da brahten,
die vrowen sunderlingen. vur daz allez si behalten dahten
richaud, clauditten und di magt sigunen
( diu was magt und het doch man: sus pfligt diu minne wunderhafter lunen!),
darzuo die andern vrowen, der herren hie do fuoren
und wolten helme howen. des si dem kunige niht mit eiden swuoren,
iedoch so was er ledig aller vorhte
wankes an ir triwe, wan steten dienst sin tugende nie verworhte.
ginover wielt der vrowen, darzuo des richen guotes.
zevelde moht man schowen vil ritter wert gar ellenthaftes muotes.
iedoch si funden strit, dar si do wolden,
so daz vil hurticlichen ir ritterschaft die lenge wart vergolden.
durch waz diu samenunge so gahens wart erziuget?
ob orilus ertwunge die rotte groz, da mit er hie urliuget?
nein, iz wart durch grozen haz erzeiget,
die tschinotulander ze floritschantz an prise het geneiget,
( ane die im noch leisten ir helfe sunder twingen,
an werdicheit die meisten, aller sicherheit gar sunderlingen,
als er ze dolet het si ledic lazen,)
daz nu sin hohe wirde kund in lob noch hoeher vil gesazen.
ez heten von navarre die fursten vlorn ir herren.
die wolden sunder harre mit ir hazze wesen bi den erren.
des kunde geolarz si under wisen,
der was ir herren bruoder: des wolt er werben rache hie durch prisen.
in hulfen punturteise mit brandelideline
mit einer starken reise, der ouch da rechen wold die mage sine,
die tschinotulander het geletzet,
aspinel der furste, und kaylet ir einer het entsetzet:
daz was der mit dem tuoche die burc da het gemuret.
gen haz in grozem ruoche was da kunige vil, die niht beturet.
si wolten den uz graswalt vertriben.
waz hulf sin groze wirde, solt er nu niht an werdicheit beliben?
ob ieman wirde lebenes die lenge helfen solde,
so pfleg sin wirde gebenes gen im, daz er noch lange leben dolde,
biz der werlde leben stet gemezzen.
junc brunnen, balsem vluzze moht er mit werdicheit wol han besezzen.
erec und edolantzen und aspinel, den rezen,
und joret, den bekrantzen mit waldes richeit paradis gemezen
vil nahen an der edelen boume vruhte.
oriluse die viere helfe jahen artuse zewiderbruhte,
ein furste und kunige drie, die des erwinden solden,
daz si dehein malie erzeigten dem, der wol gen in vergolden
het ir helf. etslichen her von kinde
erzogen het der werde von britanje zeliebem ingesinde.
do was ot iz von hazzen den helden so gefueget.
an ritterschaft die lazzen wurden niht den vollen drumb gerueget
so von sippe, sus von mangen dingen:
swer bi tafelrunde was, der kunde wol nach ritterschefte ringen.
in wellent hie vil hazzen der houbet kronebaere.
zenemen fur daz lazzen im, wen, gen solchen noeten bezzer were.
swie lang iz doch diu aventiure vliehe,
so muoz sin wirde sigen, daz wen ich nicht die lenge sich uf ziehe.
der von arragune durch kaylet in hazte,
und der von ascalune durch hardiez, den daries do lazte
uf plenantz in terre der wilden kriechen:
e daz er tot gevalle, er machet e vil toten unde siechen.
abort von gerunden hete vil der mage,
die in da rechen kunden beide offenlichen und mit lage.
ob die nu niht ensin vor kamfoleise
und dise hazzaer alle, so sint si uf der vart der selben reise.
der kunic von ascone und der furste riche,
herzoge uz ledibrone, die fuoren all zu dienste ritterliche
lehelin und orilus, den recken.
und den von patrigalden sach man sich vur kanfoleis nu lecken.
und der von iserterre, clamide der starke,
der zogt aldar die verre. daz selbe tet der kunic von reibabarke
harlot. der selbe was ir muoter bruoder,
der fursten von lalander. den wart geworfen hoher vreuden luoder.
do dise rotte breiten werlichen gen in zogeten,
ir vreuden vetach weiten, ich wen, die hoehe gen den luften vlogeten,
e daz man ouch den adelar sach vliegen
in einem samit roten. der selbe kan mit sigenunft niht triegen.
wan er ie was gesigende herlich ob allen vogelen
und si vor im geligende. also gelac ir hoher vreuden gogelen
von dem aren, den artus da bringet,
der mit siner milte vil mange hohe werdikeit erringet.
dar nach so kom der anker umb einen mitten morgen.
wart ieman da von kranker? darumb so wolt ich harte wenic sorgen,
und ob der struz iht isens da verslindet,
den kaylet von spange in einem samit zeiner panier bindet.
er fuort in uf dem helme sunder nest vil vrechen.
iz wart nie stoubes melme uf erden mit gevreut noch bluomen brechen:
der struz enkunde niht von tjoste vallen.
waz ekunat hie fuorte? den bracken mit dem seile gar mit allen.
des bracken namen groze mit schrift zelesene verre:
< vil tief in selden schoze habent ist der kneht und ouch der herre,
der wol verte huet an allen orten.>
des horte man den vollen lesen an der strang des edlen porten.
mich dueht, der hunt iht zaeme an kunige wapen cleiden,
wan daz der nam genaeme was, der kunde missewende leiden,
daz er aller verte hiez wol hueten,
und edelkeit der strangen, daz die kein richeit nie moht uber gueten,
und durch daz lop vil sueze, des er da het enpfunden
der hohen edlen grueze, der im so minnecliche was gebunden
diu edel kuniginn uz kanadicke,
ekunat zeliebe: darumb er fuort den hunt mit dem stricke.
waz die ander fuorten, daz laze wir die nennen,
die nach ir vanen ruorten. wer solt ouch niht sin wapen wol erkennen,
daz in in sturme sol zefruenden wisen?
nu hueten vor dem struze die vinde sich, sint er kan slinden isen!
wie vil der tagereise geriten von artusen
hin fur ze kanfoleise wart, sint daz er fuor von weidehusen,
des enweiz ich niht. iz wart so lenge,
daz e bekobert wurden mit rotten groz die von lalander strenge
ouch hie den tracken fuorten mit fiures gebender flamme.
nu gen ein ander ruorten zwene her. ir orsen niht der kramme
het die buege noch diu lit bekrenket.
diu tjoste wart gemezzen, so daz dem luft mit druntzen wart geschenket.
ir beider helme riche gelochert wart mit isen
der gleve hurticliche, daz man uber halp da sach wol risen
ob der peckelhuben die zimiere:
hin fuorten si die zarge, der ein, der ander vlos gar die barbiere.
wider zuo ein ander riten die genenden.
sin houbet vol enbander, der ein, dem muost der ander vride senden,
sint daz er vor den ougen was der bloze.
mit lutzel red von ander si kerten wol, der werdicheit genoze.
von warte man in brahte nu beiden her ein mere,
daz in doch niht versmahte, do si nu horten, wie diu krie waere,
daz die mit dem aren schriten< nantis>,
< anschowe> bi dem anker. do was uber al da nieman, er bekantis.
si wolten in der herte der dritten niht geraten.
si schriten< huet der verte>. in sturme si den ruof genomen haten,
die den bracken fuorten mit dem seile.
daz sin unselde walte! wes pflag er uns der verte niht mit heile,
alda er was der varnde uf den von graswalden?
da von er vreude sparnde was und sigun und immer die gezalden
gen sorgen, kumber und gen arebeiten.
der selbe leitbracke vil werder diet in jamer kunde leiten.
die vierden mit dem struze,< dolet> die selben schriten,
iedoch si ligent uze an dem sig, ist daz si wellen striten
der dritten, die zehelf in hie sint ligende,
und ob si risen waeren, daz dritte teil in allen wer an gesigende.
her key ouch niht vervalte an mannes ordenunge,
des mal er manlich malte und braht ouch mal. wer giht, daz nie gelunge
dem senetschalt? swer alle zit ist spilnde,
der muoz etwenne vliesen und ist gewinnes halp etwenne zilnde.
daz min her keye strafen die valschen boesen kunde,
die selben in ouch trafen, so daz sin pris verliesen zaller stunde
wart geruegt und sin gewin vil selten:
her key, der pris bejagende, der selben zuht an prise muost engelten.
er kund ouch strafen dicke die werden und di rechten
durch schelcher maere picke, er wolte die krumbe scheiden von der slehten:
iz zemen wol die krumben bi den krumben,
die werden bi den werden, bi wisen wis, die toren bi den tumben.
er was ouch ruomes pflegende, her key, daz wirde letzet.
swer ie sich selbe uf wegende an prise was, der wart hin ab gesetzet.
sin selbes pris, den sol ein man verswigen.
wil er sich selben hoehen mit lob, er muoz an wirde nider sigen.
bejage, swaz er welle an pris, an grozer wirde,
ist ruemen sin geselle sich selb, er ist an prise der verirde.
er sol sich ander luete lazen prisen
und sol die wirde halten, die an der werdicheit in hoehe wisen.
er sol ouch nieman swachen, ob si halt swache werben,
mit red noch spot niht machen uf nieman, wan so mac vil wol verderben,
swaz er an werdicheit ist der bejagende.
daz wirt getreten under, man ist daz boeser leider gerne sagende.
key artuse benande die kunig und al die fursten,
der wapen er bekande. er sprach:< si ligent wol in den getursten,
daz wir mit strite widersatz da vinden.
uns zimt den orsen gurten und daz wir die helme zehoubet binden.
darumbe nieman schricke, wir sin der vluste sunder.
ob halt noch zwir so dicke ir helfe leg, iz muesten geben zunder
ir helme fiur mit hoehe gen den luften.> -
< key wil aber vliesen>, jach manger do,< ich hoerz an sinem guften!>
artus jach an den ziten gein keyen dirre maere:
< wer kunde mit iu striten? ich wold, daz iu der helm bezzer waere
und daz houbet gantz, gar unverhowen!> -
< herr, iz wart vergolten, si muezen in der selben varwe schowen
mit roete wol genetzet von houbt uz einer wunden.
min hant in hat geletzet, des hat er selb und ouch der helm enpfunden.
er bringet beide wunden unde scharten
den herren sin zekiesen, wie wol er si vor schaden kan verwarten
und ist im selben schadende. solt er des niht geniezen
an prise vil uf ladende, so moht uns werder manheit wol verdriezen,
daz wir liden arbeit under wafen:
die zagen, traegen, lazzen kundenz wol verligen und verslafen!>
des was im nieman gebnde antwurte, wan sie wessen,
er wer in zorne lebnde. noch scherfer danne kren oder kressen
hal sin stimme, swenn er pris gewinnen
kunde oder vliesen. serpente was er wol an herten sinnen.
die dort vor kamfoleise movierten sich gen strite,
ouch trowten si der reise mit krefte niht so herte an aller site,
als do diu vesperie was geschehende
durch herzelouden minne: da wart man nu vil groz unminne sehende
mit einer buhurdiere mit alle, niht rott gesundert,
doch ritter wert und fiere, die riten mit artus wol drizic hundert.
ir was doch wider dise gar zecleine:
ie einer vant wol fumfe, die artus da fuort uber al gemeine.
etslicher keiner gunste was keyn durch sin troesten.
in salomanders brunste wunschten sim do sin den unerloesten,
die doch vil guoter ritterschaft da pflagen.
manic ellenthafter sorgte, der iz doch vil manlich torst gewagen.
was segremors in sorgen? nein, noch min her keye.
ir strit nie wart verborgen in schimpfe noch in ernste, swelcher leye
des ie der man gen beiden was begernde.
ietweder wolt e sterben, dann si des ersten nides niht wern wernde.
zeglicher muot geveiget was do zebeiden siten.
so ritterlich geneiget kein sper uf schilt wart nie mit tjoste riten
gemezzen dar mit hurte gen nageln vieren.
die sper mit krache helle sach man zerbrochen clein uf wedelieren.
wer die beide waeren, die dise tjoste brahten,
die nieman kund ervaeren, daz si deheiner zagheit ie gedahten?
kyngrun senetschalt was ie der eine,
des von iserterre, und segremors, der manheit was nicht seine.
si waren baz der gehe gesippe wan der sume.
der wirt ouch vil zeraehe an pris, und heizent dicke satel rume,
die sich unversinnet sus vergahent:
zegaehe noch zetraege, daz sint die wol gen werdem prise nahent.
wie segremors niht< rume> da hiez< den satel> verre,
daz wart erwant vil kume. sin veter didones nach im der erre
was, den duht, in wolt diu tjost verdrucken.
er sprancte gen im balde, er kund in gahens in den satel rucken.
sie waren an ir koufe der hantgift wol zeheile.
vil ors gen tjoste loufe ersprenget wart zebeider sit vil geile,
fur daz die zwen alhie den kouf entsluogen.
ze berne uf kampel markte so richen kouf die staznaer nie getruogen!
hie wurden kunige veile ir lebnes lip mit alle
an ringem geltes teile. ob ein ors bestruchet wart gen valle?
sus wurden geolarz die sine hie ane.
wart er in baz vergolten? nein, daz weiz ich war wol sunder wane.
der buhurt so mit krache sich huop von helden fieren.
nieman mit gemache do mochte leben, ritter parriwieren.
uz der stat von kanfoleis si zogeten,
do si den anker sahen ob dem, der si mit helfe wolt bevogeten,
mit aller ir conmune, lantzen, hatschen, kuelen,
gabilot, burdune, da mit si gaben wunden unde puelen,
des die mit dem tracken wol enpfinden
mohten, ob si wolten sich fur sterben lebens underwinden.
an der andern siten, da niht die vinde lagen,
manlichen sach man striten die, di wol ze fuezen torsten wagen
lip und lebn, die waren zogend alumbe.
die< kanfoleis> da schriten, der krie was der selben keiner stumbe.
es dorft in niht versmahen, die im da helfe bieten
wolten durch enpfahen. er wande, er solte sich des anders nieten.
des selben waren sie die zwifels eine,
sie solten gein im riten in ander waete dan in stahel zeine.
wes si sich underwunden uz kanfoleis, die starken?
do sluogen si die kunden, der vremden huotten si vor todes arken.
die si da vor heten umbe sezzen,
die burgaer in daz gulten: si kunden inz envollen wider mezzen.
die cleider si do schrieten den orsen sam den lueten.
des muosten sie sich nieten, die doch iser heten vor den hueten.
daz fuogt ir wer, diu was so mangerhande:
gen toetlicher vare wart in der nachgeburen vil zepfande
mit den scharfen orten, die si dar kunden vellen.
zelone vor den porten wolten sin die soldimente zellen,
die si mit pfleg do heten wol verschuldet.
zehuote vor den porten het ir dienst vil clein alda gehuldet
an turkeltals dem fursten und hardisol, die beide
ie wurben mit getursten. ane gamuret im nie so leide
geschach in waleis und in nurigaltschen.
die selben ouch mit krefte do rumten lant und stat ze kingrivaltschen.
die fursten von anschowen im waren noch die verren,
und die sigun zevrowen heten und den grahardois zeherren
von graswalt, und die von katelangen,
der muost er sich gar anen, diu virre im het ir helf gar undervangen.
nu schriten die anschowen ir krie wol, die alten.
die witen lucken howen si kunden, daz man helme sach gespalten
uf ir sla, dar zuo die niwen schilde.
des truoc in vor die lere der sich da mit dem anker hohe zilde,
und die gesellen sine, die noch die wapen tregten
und helm von ackerine, dar under mangen babilon si legten,
da si der urteil muezen gar erbiten.
in dem selben done siht man die uz erwelten hie nu striten.
swie doch artus ersprenget vor den selben hete,
durchel wart gedrenget von dem anker und von kaylete
vor dem britun biz uf die von lalander.
vil hurticlicher volge im do jahen die gesellen ander.
die von anschowe gahen kunden wol durch herte.
hazzen unde smahen die vinde muosten dulden uf der verte,
als si vil dicke werdiclichen wiste
gandin unde galoes, die man an ritterschefte hohe priste.
tschinotulander beduhte vremder maere
und sin gesellen ander, wie dirre strit ein spil mit tocken waere
wider dem ze kaldei mit den kriechen.
des frumten si der toten vil noch michels me der wunden siechen.
und waren doch die genenden in toufbaeren landen.
si mohten aber wenden ir puneiz durch mit ellenthaften handen.
si waren solcher uberfluot die frien,
niht sam die babilone, die kunden sie mit tropel uber snien.
iener was vil groezer denn dis und michels merre,
an kreften ungenoezer. des was in hie nu aller kumber verre.
wan swer uz grozen noeten wirt enbunden,
dem ist in cleiner noete reht als ob erz al hab uber wunden.
ob ich dar uber lengete alhie die strites mere,
und ob mir des verhengete diu aventiur, iz wer unhovebaere,
ob ich die meisen wurfe nach dem grifen:
durch gewin an grozen eren mir mohte wird und ere wol entslifen.
werben aller fursten an prise niht genoezet
gen dem, der mit getursten sinen pris hie an die hoehe stoezet.
ey ungelucke! ich mein dich, salomander!
wan din flust aleine, sin pris wer nu gewahsen uber die ander.
der hete sich die hoehe so verre hin uf gewunden,
daz man der nider zoehe noch enhet niht vinger breit enpfunden.
wer anderhalp niht selden golt geweltzet
von triwen ackerines, so wer sin kraft, sin pris niht so verheltzet.
her hartman von owe, nu sprecht, daz iu gevalle
enite iur werden vrowe, der dienaer muoz hie slichen sam si alle,
und edolantze, den ein provencale
prueft fur die werden alle, die twanc der grahardois der vluht zemale.
von der tavelrunde diu werde massanie
vil ritterlichen kunde werben.< nantis>, also hal ir krie
den langen tak, sus wert iedoch ir striten.
gen in die von lalander da fuorn und iserterre an der siten.
ob nu min her keye sin gueden hie verswige?
niht, vil manger leie was nu sin schal, diu rotte noch diu gige
nie so mangen spot enpfienc von munde
alsam die uf der fluhte: deheiner meit dann toten unde wunde.
ich mein die mit dem trachen, die fursten uz lalander.
sunder slaf erwachen muosten si von tschinotulander
und von allen, die mit im da waren.
manges si vergazen, des si verklagten niht in mangen jaren:
kunige, fursten riche, barune, da zuo ritter,
der hohen etesliche, und ane zal die nidern und die mitter
wurden da gevalt vor kamfoleise.
wol gen dem dritten teile hetens mangel uf der vluhte reise.
wie vil nu der genenden da wer, der vluht die traegen,
die sich ungerne ellenden von hoher werdicheit hin zuo den legen?
der was genuoc, und wurden sus nu jehende:
< wir solden zuo den heiden, so wurde wir an ritterschaft gesehende.
wir muezen an ritterschefte bi disen sin die blinden
der kunst und ouch der krefte. eintweder sint verwehselt wir zekinden,
oder si habent lewen herz verslunden
dort jenhalp in den heiden! wir heten etslich vor wol uberwunden,
die nu hie so varnde sint mit hurte krache
und die hie vor wol sparnde waren uns vor allem ungemache.>
lehelin gefraget wart der maere,
ob iz in heidenschefte disen helden sus ergangen waere.
nu was er in do sagende:< wir wurden so gepinet,
swer da leben tragende wolde sin, der muoste sich han gesinet
gantzer kraft und kunst der wol gelerten:
swer sich eins erwerte, so waren drizik, die gen im do kerten.
der orse guot geverte git der manheit stiure,
iz si in noeten herte oder durch diu wip in aventiure.
unser zwelfe waren sus gesellet
und wurben so nach prise, der nimmer wirt in heidenschaft gevellet.
er muoz die hoehe swebende mit endelosen ziten
in heidenschaft sin lebende. geschriben und geprueft ist unser striten,
in unser ere gemachet bilde von golde.
die sint etslich an betende, si mezzent uns gen wirderichem solde.>
nu lazens bi den werden, swie si doch pflaegen vluhte.
vor kamfoleis di erden si rumten doch der wer mit kleiner zuhte,
wan ie ir pris der valken vluoc verobte,
do was der junge talfin uber all mit sinen gesellen der gelobte.
er warp do mit den toten, den hohen und den nideren,
so daz vil unverschroten sin ere was. artus da niht verwideren
wolt, er muest geruowen nach der mueden.
nu komen aber maere, ich wen, si vil der herz mit jamer lueden.
lucius von rome wolt artusen suochen.
sin rede hal unbekome, artus der solt niht kuniges namen ruochen
also die rehtelosen von geburte:
sinem bruoder wolt er all sine riche lihen mit antwurte.
der werde wart erfunden der zuht vil unerveret:
< der man half ie dem kunden, dem er do gan. ist hiur also bejaeret
im daz, so geb er mir des selben rechtes.
ich bin noch baz ein herre, dann daz ich wer ein kneht sines knehtes!
arnive, min muoter,> so sprach der eren kaste,
< utpandragun vil guoter, lebten ie mit eren sunder laste,
swaz e behalten solt, mit rehtem kriege.
iz si daz mich zunrechte di loica an rehticheit betriege.
ez ist ein alte schulde>, so sprach der von britane,
< sit daz der romaer hulde wart der edel constantinus ane
von maxencio, dem selden schiehen.
des sach man vil der werden gen britanje her von rome ziehen.
er waent, im sul gelingen als octaviane,
der britanje ertwingen kund, alda er wart der fursten ane,
die constantinus het von rom verfueret.
nu kum er her mit kreften, iz wirt mit swerten hie gen im gerueret!>
sus hal von segremorse des vreidegen stimme:
< uf mangem snellen orse sol ir aneganc hie werden grimme
mit tjosten hel, daz in diu lid erkrachen
muezen in der wise, als ob si sin gezunt uz durren spachen!>
britanje was wol gemenget mit rom der edlen slahte.
da von sit dicke ersprenget vil urliuges wart in solcher ahte,
daz beidenthalp vil tot gelac der veigen.
wie artus wart uf nemende, da von so wolt in lucius hie neigen.
er fuort die lampardie und die von derlabune
und die von tuscanie und dar zuo di her von galabrune,
die von ceciljen und die von nutschiere.
ir< deusal> gar vergolten wart in niht mit< dewart malmisiere>.
mich wil diu aventiure urliuges niht erlazen.
so gib ich ir zestiure, daz ich mich der umbe rede wol mazen
kan, die man in strite kondiwieret:
vergizze ich ir zimiere, daz wirret niht, si waren rich gezieret.
zehant von talfine artus urloubes gerte.
< vil dienstlicher pine bin ich iu bereit mit sper, mit swerte>,
also was der uz graswalde jehende.
< ich bin des unverirret, man wirt mich wol in iwerm dienste sehende!>
daz wider riet mit triwen der sun utpandragunes:
< iz mac dich wol geriwen, si anent dich hie fursten, dort parunes
und bringent dir daz lant vil gar zewueste.
ob du halt hie belibest, von in du grozen kumber dulden mueste.
ie groezer und ie merre wirt ir haz gesterket.
ir alter haz, der erre wirt nu mit disem niwen unbeserket,
von ir herzen immer ungewichen.
du muost dich hie der werden mit helden wern, der zagheit unerblichen.
die triwe din erkenne ich, lieber neve, lange.
din munt mir was benenne, do dich gamuret uz katelange
mit triwen bat die herzogin beruochen,
herzelouden und ir vruht, und hiez dich rat und helfe an mich suochen,
und ouch an kayleten, der tuot iz gar von schulden.
sit wir von gamureten vlust mit tode immer muezen dulden,
so hat uns got mit dir vil hoch geeret,
daz in so kurtzen jaren din werdicheit sich hat so wol gemeret.
ekunat beliben sol mit al den fursten.
den sol er priefe schriben, daz si von kanadicke mit getursten
komen und die sine von berbester.
die sullen wol erzeigen, ob din muoter was ir herren swester.
daz selbe der von spange mit allen sinen recken.
die kunnen uf der plange schar gen schar uf ellen hohe wecken.
swie kume ich doch ir helfe bin enpernde,
vil suezer neve mine, so bin ich dich alsolches rates wernde.
so bistu selbe dritte der lande hie gesindet.
die stritent gen der mitte durch pris, biz daz mans anderhalb uz vindet.
si strebent von der wite gen der enge.
von waleis, von anschowe, von nurgals die turent wol die lenge.
dich sol des nieman wenden, du heiz dir bringen balde,
daz si dir helfe senden uber al din lant, ich mein ze graswalde,
so daz si allen varen oder stiuren.
da mit so wirt gesterket din helfe, daz dich muoz an prise tiuren.
darzuo du noch die groesten helfe hast mit krefte,
da von die wol erloesten werdent dise lant von ritterschefte,
die dir noch sicherheit da sint die jehende.> -
< si sint von mir die vrien, daz wart ze dolet sa von mir geschehende.
nicht wan ir zuht, diu riche, bracht si durch iwer wirde,
do ich in beteliche machte kunt, iz wer wol iwer girde,
daz wir uech mit vreuden sehen solten.>
der kunic jach mit zuhten:< daz solt mit dienste werden hoch vergolten.>
tschinotulander sprach muotes unberoubet:
< der ein und ouch der ander, wir suln iu alle helfen uberhoubet.
in sol begegent werden uf der reisen,
daz disiu lant iht kunde werden lampardien noch pulleisen.
min herr, ein vogt der frantzen durch reht der volg ist jehende
mit staetikeit der gantzen, wan er von erst da wurde schaden sehende.
darnach vil manger der sin wenic trowet.
wir sin iu des gebunden, daz man uns all in iwerm dienste schowet.>
vogt der britoneise, der triwen unverborgen,
sprach:< mir get din reise nahen in daz herze mit den sorgen,
wie du selbe luet und lant behaltest,
ob du starker helfe hie heime niht mit heres kreften waldest.
si habent doch daz beste verwuest nu al geliche
vil gar unz an die veste.> -< die sint besetzet>, jach der muotesriche,
< ir sit da mit der helfe niht gesumet.
der veste bin ich sicher, die sint vor allen sturmen ungerumet.>
doch was vil sorgen irre in im alsus verworren.
diu minne gap di wirre. des muost sin sueze jugent an vreuden dorren.
er weste wol, daz er die lant verliesen
mueste von der helfe, die er dem britoneise wolte kiesen.
des was er sich begebende durch niht wan in der wise,
daz er sigunen lebende wolte sin zedienste gar nach prise,
ir minn erwerben under schilt bedachet:
< ob ich nu solte miden die ritterschaft, ich wer gen ir geswachet.>
si trosten sich gedingen, als ie die unverzagten
und jahen, daz si ringen da wolten mit der wer, daz iz beclagten
noch aber baz die fursten uz lalander.
des jahen die waleise und die uz nurgals und gar die ander.
es wer ouch noch geschehende mit witzen den gesinden,
daz si dem herren jehende waeren krumbes, der doch niht wolt erwinden,
und daz er inz gen zageheit iht merke.
urloup was er do nemende mit troste vil. doch het sin jamer sterke,
do er also gedahte, wie gamuret im gebende
was rat, der witze brahte, daz er den landen wer mit helfe lebende,
und in nu twanc diu minn al anders werben:
vor allem sinem leide was im nu aber ditz ein niwez verderben.
diu minne iedoch gesigende was hie mit hoch gemuete,
der triwen unverzigende, wan er pflac mit manheit rehter guete.
im wart sigunen minne so gepflihtet
mit liebe zuo dem herzen: des wart sin leit gen vreuden hie gerihtet
mit triwe richen sorgen, mit herzen swer bedecket,
so tougenlich verborgen, als ob ein vreuden troum in het erwecket,
und lac im doch in herzen sunder wende.
tot den gamuretes gab iz im fur, als do er nam den ende.
diu wort des talfines die kunige mit den fursten
ermanten muotes sines. dem edeln britoneise mit getursten
si gedahten nu also des waren:
< lat man in nu vol riten, so beginnet er aber sines schaden varen.>
si lobten helfe starke mit all ir samenunge.
ieglicher siner marke gebot und sinem rich. der alt, der junge
wolten dem von rome die vart erwenden,
so daz ir eteslicher sinem vriunt da heim sich moht ellenden.
da mit heim zelande si wurden alle varnde.
ein tak, in der benande, lac ze floritschantz, daz nieman sparnde
wer dar nach di kumft in manen drien,
wol bereit gen strite, als si der vluste wolten sin die vrien,
all die da zegagene kunig und fursten waren,
an prise die unverslagene, an den artus gedient in sinen jaren
het also, daz er in triwe jehende
was mit gantzer staete, daz wolder nu mit helfe sin der sehende.
lot von norwaege was niht zer hohgezite,
durch daz der vreuden traege dem jamer liez bi herzen michel wite
durch savien, ytonjen und kundrien.
des truoc mit im die pflihte artus und die zwen klaren jungen vrien.
die horten liebe maere, daz si den muot erswingen
do solten und die swaere von dem herzen gerne wolten bringen.
des muosten liht die lampardois engelten,
ob clinscor von napels daz verdient, daz mannes er kan schelten.
do waleis wart gerumet von disen hohen werden,
do wart iedoch gesumet, daz si da einer wider reise begerden.
ich mein, die uz lalander kunden miden
diu lant vil gar mit hazze. durch liste wolten si die smehe liden.
die wile ze floritschantze daz her sich samelierte,
do wert ir vride gantze ane bet. si vorhten, daz sich vierte
ir vlust, diu in hie vor da was gedriet.
darumbe si der rache wolten harte wenik sin gefriet.
als disiu zit vol endet wart und al bereitet,
gen vinden wol genendet schar gen schar vil ritterlich geleitet,
ab floritschantz gen arle si do zogten
gen lucio lampruere, der solt si vor gewalte gar bevogten.
der wil gewalt erzeigen gar aller schulden ane.
swer daz reht wil neigen, der vindet schuld von einem lihten wane.
artusen wil ich immer gern entschulden,
er treit der eren krone: swer des niht giht, der strich uz minen hulden!
daz lucius der keiser gen artuse waere,
der rehticheit gar heiser, gar ane schulde, daz waeren vremde maere.
im was diu rehtikeit so liep gesellet,
und wer iz nicht von sachen, er hete so grozer hohfart niht gestellet.
des moht er niht geniezen gen lucio dem tiuren,
ob in des muoz verdriezen? darzuo helfen aller werden stiuren
mit dem wunsch, als ich da ger mit girde.
ob er nu schuldich waere, man solt in lan geniezen manger wirde.
owe der hochgezite, durch die da wart vermaeret
utpandragun so wite, da von der edle, werde wart beswaeret,
der dannoch was vil lanc der ungeborne!
arnive, diu clare, was utpandragun diu uz erkorne
in ir beider jugende. daz mohte niht erwenden
richheit noch vil tugende. swaz di beidenthalp der boten senden
kunden, e daz ie ze kornvale
urlois die magt erwurbe, ich trowes niht, iz machte vil der quale.
utpandragun nicht trowete, daz ieman der geturste
wer, daz ers beschowete wider sinen willen, kunic noch furste,
biz urlois ze kornval erworben
hete beide mait und lant, des was utpandragun vil nach erstorben.
nu warp der sinne riche als noch die werden wisen
und tet dem niht geliche,( mit solchen witzen solt man sich noch prisen!)
als ob im arnive zenichte waere,
doch wer diu werlt sin eigen, er wer darumbe niht so clagebaere.
und darnach wol die lenge, daz nieman was in wane,
daz in der minne strenge tet gen arniven aller vreuden ane,
do hiez er eine hochgezit gebieten:
kunig und darzuo fursten solten sich mit im da vreuden nieten,
und alle mit ir vrowen. der was man vil da sehende.
ouch muoste man da schowen dem man ze kornvale was des jehende,
er waere furste luete und ouch des landes.
der kom mit siner vrowen, bi der sin herze was gesetzet pfandes.
diu liebe dicke pfendet die hohen sam die cleinen.
utpandragun hie wendet vreud ein wip. di vreude kund erscheinen
arnive, diu saz im da ze angesihte.
daz urlois wol erscheinde, daz er ir truoc der liebe die ganzen pflihte.
gen arnive der claren kund er so lose blicken.
sie enwesten, wie gebaren, wan daz ir beider scham da muost erschricken,
der sich die wisen noch vil wol versinnent,
die werdicheit und ere und ander tugent fur golt und silber minnent.
urlois erbeite kume, biz man die tische hebende
was. er schuof da rume allen, den gedrank er do was gebende.
daz het der wirt fur ein unwirde groze
und truoc im solches hazzen, unz er iz sider rach mit wider stoze.
hie vor was kornvale ein herzentuom zen ziten,
e marx al sunder twale sich des underwant. mit grozen striten
verdient er, daz man in zekunige schone
wihte uf kuniges stuole mit kron und ouch mit zepterrichem trone.
herzog urlois ein furste, der elter, marxes bruoder,
urliugte mit geturste und vlos den lip ze kornval. manic fuoder
wart der zeher do durch in geweinet,
als ein vil wert gesinde, daz umb ir herren riche triwe erscheinet.
man zech utpandragunen, aureljus, sinen bruoder.
mit fursten und barunen zugens gen urlois di strites ruoder,
und muost ouch durch arnive den lip verliesen,
darumb daz offenliche utpandragun ir minne mocht gekiesen,
und het si vor beslafen uf tintaniole.
solt ich dann vri vor strafen sin, sint also werde kunige dole
von luge lident unde niht von ware?
durch dise selben maere erzeigete artuse lucius die vare.
ach daz so werdem libe solch ere wart entzucket!
arnive zewibe het urlois. ob da nu wer entnucket
utpandragun bi ir mit slafes minne,
di wile urlois lebte, artus wer ir beider vruht gewinne,
in der zit enpfangen. do was der keiser sagende:
< diu er ist im zergangen, daz er zu reht die krone si der tragende.
so mak utpandragun niht mer vor alter,
aureljus, sin bruoder, ist lange tot, der lant zunrehte walter.>
mit worten wol versunnen, sus was der keiser jehende,
und was ouch vor begunnen von andern keisern, die iz waren spehende
aldar mit clag durch niht wan durch die maere,
zenide mangen eren, die er do truok vor in so kronebaere.
utpandragun iz lange het marxen vor gerihtet.
vientlicher zange waren si vor manger zit verslihtet.
wie nu die sache wart alsus erniwet,
utpandragun beroubet wart arnive, des wart sin lip geriwet.
daz wurden wite maere( so redt man ie daz boeste),
daz si entrunnen waere durch pfaffen lieb. des was si die erloeste;
gar an ir dank si klinscor het verfueret,
da von diu alten maere wurden vor dem keiser so gerueret.
waz half in al sin ere? er muost iedoch hie liden
siner wirde wider kere. durch allez reht so muost er die nu miden,
die im da nemen wolden, daz er geerbet
het so werdiclichen, vor aller missewend vil unverderbet.
den vogt der britoneise, den horte man nu sprechen:
< hey, mueste dise reise mit tod iz an dem schuldehaften rechen,
und daz die andern solten lip behalten,
so wolt ich mit unrehte niht leben!> sus kund er der tugende walten.
diu rede vil mangen swaere wart, die zwifel truogen,
ob er ein e kint waere. die sine doch vil lutzel da gewuogen,
sint in der tac gen strite wer gemezzen.
swer ellen trueg in herzen, der moht des in dem sturme niht vergezzen.
wigamurs, der snelle, den vorsprunk het ergahet.
mit einer tjoste helle kom er einem degen wert genahet,
der von dem riche lehen nam mit zepter,
uf einem berg durch warte gen wigamurs nu lenger niht enhepter.
von walap in rabine wart beidenthalp gewendet.
die orse liten pine, e die tjost so ritterlich verendet
wart mit heldes handen, die sie mazen,
so han ich daz fur wunder, do beide ors uf haehsen nider sazen,
daz si sich beide enthebten sunder val mit sitze.
daz niht lenger lebten diu ors, des was mit sorg ietweders witze,
und sazen doch in satel unerbeizet.
durch gesigen der harre si kerten wider, des het si pris gereizet.
wie si diu sper vertaeten, des kan ich uech bewisen:
ich wen, si gar zeschraeten, in sprizen sahen sis von luften risen.
si waren stark, des ouch diu ors enpfunden,
diu hie zer erden knieten, biz diu not mit kraft wart uberwunden.
der eren die behabten beide an dirre tjoste
hie gahens wider drabten, durkel wit der schilde. solcher koste
wart hie wigamurs vil hoch gepriset.
< her key, ir habtz verslafen>, jahens all,< ir sit uz ruom gewiset!> -
< da man die werden hoehet>, sus wart do michel schallen,
< ir sit der wirde enzoehet!> -< ey, ich solz in wol vergelten allen,
die miner merke melde kan geruegen!
si sint min spotten tragende, iz muest zelast den helfant wol genuogen!> -
< herre, nu machet varnde daz her mit guoten witzen.
der keiser ist niht sparnde die sin, also daz irs wol moht entsitzen,
ob ir fuert als vil uz erwelter degene,
die durch wirde unwirde hazzent, der si heizent die verlegene.
der keiser vert mit ehten vil werder schar gefloret.
die kund ich wol ervehten, ist mir min kunst, min witze niht vertoret.
wir vinden gegen strit, des uns genueget.
ir krie hal  nutschiere , die da gen strites heben sint gefueget.>
do sprach der wol bescheiden artus:< man darf niht sorgen.
von nutschier uf die heiden an der ersten schufte kan iz worgen.
da gen so schick ich fridebrant den schotten
und den uz engelriche: die kunden sich gen heidenschaft ie rotten.> -
< des keisers schar, diu ander,> wigamurs was jehende,
< ob der alsam ein zander siht man einen liehten vanen brehende,
uz einem samit rot ein gelwes kunder,
tier und vogel beide, gehalbet vogel uf und tier hin under.
der krie hal  messine . daz lit ans meres grieze
und dolt mange pine von heidenschaft, daz si mit wider drieze
vil ritterlich so dicke hant vergolten,
so daz ir pris die hoehe swebt enpor, der eren unbescholten.
ir houbetman ein furste von art ist hoch gepriset,
der si mit geturste grozer manheit wol nach eren wiset,
fortimar genennet von berole,
er kan durch friunde liebe in sturme wol bi vinden werben dole.> -
< so wil ich gen im senden den werden uz frankriche,
gen manheit den genenden. ich dinge des, swer sich an in da striche,
daz er sich mit ubel an in leinet:
die frantzois in sturme habent wibes ougen vil erweinet.
im volgent fursten werde, duc und vil barune.
rich ist ir begerde: sternwarten noch planeten lune,
die biten si durch sigenumft niht schowen.
swie sich die stunde lunet, si kunnen sich mit swerten wol uz howen.
daz selbe der von spange, si varent in einer slihte.
der fuert wol uf der plange die dritten schar, swer sich halt gen im rihte.>
alsus was sich der britoneis hie scharnde.
nu sach man die nutschiere werlichen gen den engeleisen varnde.
die da wol gewurben, die wurden wol gepriset.
welich da verdurben? man seite mir, da wurden wol gespiset
die vogel mit der heidenischen diete.
des wart den engeleisen und den schotten wibe lon zemiete.
schadenhalp geligende wurden die messine.
die frantzois gesigende warn, iedoch si muosten dolen pine.
widersatz, den waren jen do gebende,
da von die franzoise mit clage durch verliesen wurden lebende.
uber al ir striten, der schar und al ir herren,
wil ich an disen ziten mit der aventiur die rede verren.
doch sumerlangen tac ir striten werte:
vil sper da lac zebrochen, dar nach versuochten siz do mit dem swerte.
der grahardois mit ellen vuor bi dem britune.
sunder siner gesellen valt er toten vil, des in sigune
twank und durch artuses bet, diu beide.
sin gesellen waren mit heres kraft in sunderm wapen kleide.
diu aventiur wil gahen von einem an daz ander.
wer moht iz allez vervahen? ir herre, daz was tschinotulander,
wie der an pris uf nam und muoste sigen.
durch die aventiure muoz ich von den gesten vil verswigen.
doch sulle wir den gesten artusen niht genozen.
der was ie bi den besten, an aller werdicheit vil unverstozen.
vrou aventiur, lat in bi uns beliben
alhie in iwern hulden! sagt uns, ob in der keiser mug vertriben!
ein ander ungelucke wart aber im zehanden.
der vreuden vederflucke begunde vaste risen in sinen landen
an der hoehsten drin mit lebnes vluste.
mit ougen wart erzeiget von wiben, waz si klagten under bruste.
iter wart hie gesterket an sinem krieg, dem alten.
von im vil unverterket wart diu missewende, der muoste walten
artus von dem keiserlichen vogete.
als er gehort die maere, von artusen helfe er do zogete
und wolt sich underwinden der krone mit dem riche,
sit man in zuo den kinden zalte, die niht erbent ordenliche,
wan in der wis, als er ein pasthart waere.
so wer von kumberlanden kumbers vri vor im der kronebaere.
von angeborner arte kund er sich doch mazen.
sin tugent hoch, diu zarte, hiez in daz vermiden unde lazen,
daz er dem keiser doch niht helfen wolte,
swie daz er gesigte, daz er di lant mit zepter enpfahen solte.
der helf er niht verzagte artuse, wan in der wise,
daz er also betagte vor dem keiser, niht von solchem prise,
der gen dem riche kan sin reht verliesen.
iter also gesitzen wolt, als die da triwe kunnen kiesen.
der grahardois vereinet wart sus der kumpanie,
iedoch vil unverkleinet was noch sin groze manhait, wandels vrie,
diu sinem herzen was versigelt nahen.
bi im zenehste riten kund artus in sturme nicht versmahen.
der adelar verschroten hin nider von der mitte.
dar under vielen toten. iz wart so lut dehein hamer in der smitte
erklenget als uf helmen hie falzone,
verdecket under schilte. ichn weiz, sigun, wie des din minne lone.
adelar, den gantzen, mit keiserlicher krone,
von golde schilt den glantzen, der sol in umbe zirkelt haben schone.
in rabenvarwe siht man in nu dringen
gen dem britoneise, der nuer den halben fuort uf den gedingen,
daz er der milte kunde formieren all ir wirde
vor mit snabel munde, aber mit der kla der kreul girde
was artusen hertzen ie gewidert.
der adelar ze milte stuont uf dem schilt und in dem van gevidert.
si komen gar zenahen ein ander mit den ecken.
die fueres funken sahen ob in hoch, die heten si fur recken.
doch het sich der grahardois gevirret
von artus in gedrenge, des er vil nach an prise wart verirret.
den keiser und artusen, die beide sach man striten,
des einem mohte grusen, der niht die leng in sturme tar geriten.
lucius, der wart hie tot gevellet
von dem britoneise. do wart der vluhte lenger niht entwellet.
den fursten uz berole sach man die hende bieten.
fur toetliche dole wolt sich fortimar nu vrides nieten
und sicherheit. iz duht in bezzer verre.
kunige unde fursten beliben tot und gevangen teil daz merre.
den uz berole fueren hiez man den lamprueren,
der tugende wol an rueren kunde baz dann uppic ebentiuren.
der sicherheit durch daz wart er enbunden,
daz er den keiser brehte dar im zerehte wer sin reste funden.
si heizent iz palerne. swaz kunige und keiser sterbent
jensit der mont lamberne, und alle, die dishalp mit tod verderbent,
den sol man reste suochen bi dem rine.
spire ist iz genennet, swie doch karl in ache hab die sine.
artus sin reht behabte mit ellenthaften handen.
ither, der ungelabte erbeshalp, noch was bi sinen landen.
da von si beidenthalp nu krieges waren
vil starker an der herte: daz kunde kumberlant nu kumbers varen.
artus vil gedanken alda den werden kunde,
den starken und den kranken, von der helf er sigenunft enpfunde
also wert. vor allen sinen genozen
dem von graswalde bot er sunder eren vil der grozen.
e dann si sich zeliezen, do komen leide maere.
der muoste gar verdriezen mangen, der nu wol von rehte waere
lang gewest da heim bi siner amien.
etslicher was do jehende:< wir werden strites nimmer mer die vrien!>
tschinotulander, dem fursten, man nu sagete,
die zwene von lalander gerihsent heten so, daz man ez clagete:
die von nurgals und die von waleise,
er horte vil der stimme:< wir sullen nimmer komen uz der vreise!>
des vie der furste merke und jach, daz iz geschehe
mit worten kraft der sterke, daz man in siner helfe nieman sehe
in jaren drin, ob er halt nimmer mere
fursten amptes solte gewalten noch der ritterlichen ere:
< alein ich wil versuochen geluckes underwinden.
des muoz vrou selde ruochen. si muezen mich der vluhte sunder vinden,
si haben her daz groze oder kleine.
gewinnen oder vliesen, der zweier muoz ich einz da haben eine!>
des kund in niht erwenden artus noch ander keiner.
der britoneis iz enden uber al began. des pflac da manger und einer,
daz si wider heim zelande fuoren.
swenn aber er des begerte, si hulfen im, vil mange des do swuoren.
zekaridol sich schieden den e niht scheiden fuogte.
da saz mit klage lieden sigun, daz in noch niht der not genuogte,
die er da het erliten durch ir minne.
daz gienc ir also nahen, daz si vil kum behielt alda di sinne.
nu sach man kayleten alhie mit ekunaten
gebaren, sam die heten triwe gantz mit staete wol beraten,
daz er so vil der noete was der tragende
bi kreftlicher helfe, und er sich was da von so gar entsagende.
man sagt iz uberhoubet und was gar uz dem wane,
daz diu lant beroubet weren aller wer, und daz si ane
wer die veste heten niht ertwungen,
als iz do wol erscheinet wart: si vluren di alten zuo den jungen.
der schantz zu beiden siten getopelt was die lenge:
beide zevelde striten und ouch von herten sturmen also strenge,
unz daz ir beide lant ze herren jahen
von starker uber vluete und si zehelf in nieman komen sahen.
akerin so vil der triwen pflac, swie er was ein heiden.
er wielt vil manger riwen durch den talfin, sint er was gescheiden
mit ungelucke von dem golde heiles:
vor ungeluckes valle wolt er in behueten solches teiles.
geschriben er im sande, daz er het in huote
vil baz dann aller lande hort, wan iz im queme baz zeguote,
daz naehste golt, daz im sin boten truegen:
alsam di sarwe riche solte iz im selde und wirde fuegen.
< ich hiez ein teil behalten durch edelkeit des goldes,
sit iz kan tugende walten und ich herze nieman trag so holdes,
sunder kint und ane wip aleine.
ob ichz den selben gebe, iz hulf si doch an solcher selde seine,
sit manz der sippe sunder muoz geben und des koufes.
daz golt hat mangiu wunder, wan iz der sterne kreft ir wider loufes
habent mit den wurtzen so gesterket.
vil lieber vriunt der mine, nu hab daz golt flizklich in huot beserket!
in swelcher ley gewurhte iz dir min bote bringe
( und ich din also vurhte), so sol dir doch daz golt niht wesen ringe.
iz si in stucken zwein oder gedriet,
so hab daz golt in huote, du kanst an selden werden niht gefriet.
iz kan mir so niht werden als dir gelicher ahte.
halben teil der erden da nem ichz fur. nu ist iz solcher slahte,
ob du mirz halbes woldest wider senden
ze wirde minem heile, iz kund mir ungelucke niht erwenden.
sin kraft ist ouch verheltzet sunder des achates.
ist der niht drin geveltzet, so ist sin selde wert vil krankes rates,
dann als iz uf der wage mak vergelten.
daz selb ist dem achate, ist er an daz golt, er frumt vil selten.
behalt iz unverwendet, die steine mit dem golde!
von dir vil ungesendet sol iz beliben, swar du tragest holde.
wiltu iz aber anderweid verliesen,
ich und din ander vrunde muezen ungeluck dann an dir kiesen.>
er hiez im wider schriben, er wolt iz gern behalten
gar ane widertriben all siner rete, sit daz er kunde walten
also vil der triwen unverwenket:
< darumbe sol min triwe gen im beliben immer unverkrenket.>
den boten er do sande vil werdiclichen widere.
nieman daz erkande umb disiu maer. ie baz und baz her nidere
began sin hohe werdicheit nu sigen,
doch unverzagt des muotes, und sinen widerstriten hoher stigen.
er was urloup hie nemende. sigunen gar mit triwen
bevalch er, doz nu zemende was, di kuniginne. ob sie mit riwen
sich so gar niht schieden und mit leiden?
owe, vrou aventiure, wie welt ir uech alsus mit jamer cleiden!
vil klagelieder singen welt ir ze hoher fluste.
in slaf unsanfte ringen welt ir vil scharf, in troum von jamers luste.
wart iwer herschaft vreude ie gehoehet,
die muoz so tiefe vallen, daz si sich nimmer wider uf gezoehet.
nu wein, sigune, weine! er wil von dir hie riten.
mag und man aleine, die er het in mangen landen witen,
der sin noch driu zeherren hoch begerten,
dar an ir triwe vil staete was, dazs in der dienste di volle werten.
noch zweier het er mangel. ich wen, im daz nu waere
ein scharfer jamers angel und machte in noch baz unvreudebaere,
dann gamuret was toter vor im ligende.
dannoch seil des bracken, ob disen allen was iz im an gesigende.
sigune hie vor leide lac witz und wort unwise.
geverwet nach der heide wart er aber, alsam do er nach prise
von sigune fuor, diu in do florte.
diu ligt nu hie vor leide, daz si vil lutzel sach noch wenic horte.
zewapen er den anker alhie niht fueren wolde.
er duhte sich wirde kranker, daz er der zweier lande mangel dolde.
iedoch so het er des noch wol gedingen,
daz er vil ritterlichen diu lant mit strite wolde widerbringen.
von karidol er drabete des muotes unvereinet.
wa er hin willen habete? niht wan dar des herzen willen meinet.
in einem walde breit an einem geruete,
da riten recken zwene: in duht, daz er geseh nie groezer luete.
die waren risen maeze, doch niht gar an der lenge.
ich waene, si liht entsaeze artus mit al der tavelrunde strenge.
den grahardois si beide wol bekanden,
swies in doch nie gesahen, mit nide si hurticlichen uf in randen.
si riten koste riche mit aller ir zimiere,
alsam der lobeliche secureiz, der edel und der fiere.
aller koste si im geliche varnde
waren also schone. der talfin was ouch hie niht tjoste sparnde.
do kund in nie genuegen zewundern der geschihte:
< wie kan sich daz gefuegen, daz von paradis hie zwen die rihte
uf mich gestozen sint so reht durch rechen?
iz ist von gotes zorne, alrerst muoz sich min unseld hoeher zechen.
im ist so niht, dem maere, des zwivels bin ich sunder.
jesus der wunderaere hat durch die cristen vil getan der wunder.
des sint die heiden wol von im erlazen.
er het liht brueder zwene, die wellen mich also durch in besazen.>
ob ich nu sunder nande al ir zimierde riche?
swer die nu gern erkande, der suoche vor mit alle gar kuntliche,
wie man secureiz gen ackerine
pruofte koste riche: dem waren dise gar in gelichem schine.
deweder stille habete, ir ponder kom geliche,
des ersten so man drabete.< jupiter> sus hal ir krie vil riche,
die uf den grahardois da tjoste mezzen
so ritterlichen kunden, daz er beleip vil kum vor in besezzen.
ze dolet was durantze anderweide gehertet,
da von ez aber ganze beleip also, daz helm und schilt verschertet
dem einen wart. die zwen ir sper zebrachen.
da wurden swert erzucket, ich sag iu liht her nach wol, waz si rachen.
si wolten rich gewinne do beidenthalp erwerben
ze lobe der hohen minne. daz wirt gescheiden liht nu sunder sterben.
dem do schilt und helme was verhowen,
der wolt iedoch niht borgen, er wolte maenlich dienen siner vrowen.
falzone wart ouch nackent der scheidenhalp beschowet.
ir wizzet wol, wie si hackent, swa der woldan kirchen porten howet;
dem gelich die zwene hie gebarten,
als ob si valken waeren und mit timpen tampen vogel varten.
was er sich hie des wernde, daz kumt im gar zelebene.
den einen was er hernde, des andern was er sich mit wer begebene,
der da stuont gar vri vor helm und schilte.
er daht:< bin ich gesigende an im, des wer min lop niht hoch gezilte.>
do der wol versunnen an im daz erkande,
zehant was im entrunnen al der haz, den er gen im do wande,
und er begund in zuhten hoher halden
und liez an im erkennen, ob er zuht und wirde kunde walten.
durch striten noch durch scheiden sach man den helt erbeizen.
er liez die zwene cleiden daz gras mit schildes scherben. wol gereizen
kund al solchen strit diu werde minne.
wer die zwene waren, die vrage lat, biz daz der ein gewinne.
mit hurte wart gestozen von beider sporn triben
mange boz die grozen. ob diu ors bi lebene da beliben?
daz muosten guote brustenier da wenden:
der edeln, hohen minne wolden si do werde dienste senden.
< paradis> der eine sin herezeichen schrite.
uz graswald der reine gedahte:< herre got, ich waen hie strite
wider dich lihte nach sigunen minne,
und du hast her gesendet uz paradis ze minem ungewinne
enoch und elie. die wellen daz nu rechen,
ob ich der massenie von munsalvasch ir ordenung wil brechen,
daz ich der fruht niht wirdich bin zemuoten,
wan sich der gral gelichet dem paradis mit siner wunschelruoten.
ob ich die rehten maere von got alhie bechande,
ungerne ich danne waere sin wider strit. an sige der gepfande
muest ich doch beliben sunder danken.
bin ich got siges jehende, darumbe zelt mich nieman zu den kranken.>
mit dirre penitenze was er vil nach erblichen
an siner wirde glenze, doch was im werdicheit do niht entwichen,
derz im het vervangen in rechter wise.
wan er gesworen hete, iz weren gotes boten uz paradise,
und sich vil gar begebende hie wolte sin an strite.
do was der ander strebende also nach sige, daz er im nie die bite
verlazen wolt. do wolt ouch er nicht sterben
so gar der wer beroubet. der grahardois wolt nu mit wer verderben:
< sit got der herzen kunde hat mit den gedanken,
so strit ich ane sunde.> ie mitten wart er los von disen wanken,
als er gehort von sinem widerstrite,
daz er niht schrei die lenge< paradis>, ein anders er nu schrite:
< tasme> und< vriende> und< tabrunit>. mit alle
der zageheit ellende wart er nu. sin sterke gar mit schalle
in muote hoch, den nieman kund erlangen.
er wolte werben miden nach sigun, da von wer iz ergangen.
da von im helfe nahte an kraft und an geturste.
daz er nicht der versmahte von got nu wer, des troste sich der furste:
< got, der sol daz weger mir bescheiden.
sin kint und sin genanne bin ich, cristen, so ist jener ein heiden.
diu selben lant gerichet sint uber alle riche.
da von er si gelichet dem paradis. iz ist aber ungeliche.
waz krie nimt er im vom paradise?
ich wil krien  graswalt , anschowe laz ich wol in solcher wise,
sit ich vergaz der triwen an der vil edelen vruhte.
daz sol mich immer riwen, do mir der werde riet von hoher zuhte,
artus, daz ich belib der land in huote,
die mir da het bevolhen gamuret und herzeloud, diu guote.>
die krie lut erklengen der grahardois begunde.
da mit die stunde lengen er sinem widerstrite vil wol kunde.
er sluoc im vil der sleg, daz in beduhte,
der helme wer gefiuret innerhalp, und wie der verre luhte.
daz galt er im mit krefte und unverzagtem ellen.
mit strites meisterschefte kunden si diu swert uf helme vellen.
die hort man in dem walde verre klingen.
der aventiure suochte, wol raste lank der doz den kunde bringen.
geflort den hohen tiuren, in duhte wol des rehten,
wie er in aventiuren horte mer wan drizic ritter vehten,
also komen im die sleg zehoeren
mit zagheit ungeletzet. ouch kan der walt mit wider doze toeren.
swaz in walden krachet, geslagen oder geschriet,
der wider galme machet, daz ir ie einz mit done wirt gedriet.
und swa sich dann der slac mit menige wirret,
als dise ritter iz wurren, der swerte klanc wart in dem wald gevirret.
darnach ein degen fiere sich gerne wolde rihten.
der vogel discantiere liez in in wald niht ackerlenge slihten.
so hin, so her, gedrenge dorne dicke,
hie ronen, stein geschuere: disiu not wist in von rehter schicke.
nu laze wir in riten die steine sam die stocke
nach disen, die hie striten. die heten weder schilt noch wapenrocke.
die schilte lagen uf dem kle mit schirben,
man sach die wapenrocke ob in an den esten hohe zirben.
der eine lange stunde schrite< paradise>,
darnach er aber kunde< tasme, tasme> krien in hoher wise.
die rief ouch secureiz, der hoch geruemet,
des lop in werder wirde wart ob allen heiden hoch gebluemet.
wan er sin wapen fuorte, er krey ouch sine krie.
< grasewalt> hie ruorte mit ruofe der da hiez der valsches vrie
und den diu aventiure herre nennet,
tschinotulander. die zwene uns sint vil gar noch unbekennet.
daz selb ist ouch der dritte, der dise zwen do suochet.
von isse unz an parlitte wart nie siges mit solcher gir geruochet,
und gerten ouch mit sig ein ander vellen.
was dise gir gemeine? ja, si waren des vil gar gesellen.
wan si do beide gerten siges und ouch gevelles.
mit breiten, scharfen swerten pflagen si niht vinger breit entwelles.
nu scheidez got zeguot dem wol bekanden:
ich gan im selden mere dann dem, der was, ichn weiz, von welchen landen.
beide ors verzageten, daz si niht furbaz wolten,
von stoezen, die si trageten, daz si alle die sleg der sporen dolten
und ir umb ein linden loup niht ahten.
wan si vertriben waren, daz si niht wan alein des todes mahten.
trakun, des name verwandelt wart in lazheit ligende.
sus het der strit gehandelt diu ors zebeider sit. swer nu gesigende
werden sol, daz muoz geschen ze fuezen:
diu swert deweders brechen mohten noch diu sarwat durch ir gruezen.
alrerst wart erklenget der helme don vil wite,
der swank maenlich gelenget, diu swert geworfen hoch an disem strite
und widerbraht mit kraft. si mohten ziehen
zevollem slag die wafen: nach sig wart hie geworben sunder vliehen.
der irre in disem walde des tages fuor die lenge,
der mohte nu vil balde keren an die wit uz dem gedrenge.
sich het der helme klanc also gemeret,
wol raste lanc ze merken. die ritter stuonden dannoch unverseret
beidenthalp vor wunden, iedoch versuochet harte.
nu het der ein enpfunden( von grozer lieb er des an im gewarte),
swenn er schrite< kaukasas, vriende>,
daz gab im hoch gemuete und warf das swert ie hoher einer hende,
und lie nu< paradise>, vil gar in disem sinne.
von graswalt der wise verstuont sich wol, iz were von der minne,
die er vil liht gen secundillen truege,
oder gen arabadillen, ob die niht klageleit ze tode ersluege.
durch daz begund er denken in herzen sunder krie
an daz vil sueze erblenken, als in do sehen lie diu wandels frie,
und daz diu vaele von teserat bedachte.
daz gab im helfe groze an disem herten strite manger slahte.
do began dem ellens richen sin herz an manheit grozen,
gen einem schrite wichen muost nu der gast, des wolder zuo den blozen
sich an aller werdicheit gesellen.
er was sich ergebende, den grahardois bat er sich tot nu vellen.
entstricket wart sin houbet von helm und haerseniere.
< helt vil unberoubet aller wirde, wirp min ende schiere!
dich und allez din kunne iz hohe priset
von cristen und von heiden, das du mich von dem leben hast gewiset.>
do jach der eren groze:< du bist vor mir der vrie,
die wile du der bloze bist. furwar, ich liez e hie min drie
vellen tot, dann ich dich also valte,
daz ich an ritters prise und werdicheit wer immer der gezalte.
wiltu gerne sterben alhie von minen handen,
daz muostu anders werben, dann da von ich wurd der hoehe zepfanden
an dem prise furstenlicher taete:
wiltu sic erwerben oder den tot, so wis der wer noch staete!
durch waz bistu verkeret an dinem hohen muote?
wer hat dich so geleret? han ich icht getan, daz du zu unguote
mir verkeren maht, des la nu melde
und laz ze merke hoeren. ich wandel dirz, ob iz halt leben gelde.
ob ich nu ritters rechte gebrochen han sin orden,
daz du mir krump fur slehte gebieten kanst, ich sull dich also morden
ane pris oder in der scherjen pflihte.
der lehen bin ich sunder, daz ich entlibe nieman vor gerihte!
ich var nach aventiure und diene hoher minne
so rein und so gehiure, daz bi roemischer kron ein keiserinne
nie gesaz, diu ir ze gelichen tochte
an art, an schoen, an tugende. ichn weiz, waz dir an mir gebrechen mohte.
du furhtest liht, ich sie dir gar der ungenozen?
artus, der wandels frie, der machet solcher sorge dich den blozen.
ob dir aventiur von mir versmahet,
daz tuot mich sorgen riche, so daz mir vreude nimmer mer genahet.> -
< wiltu nu vreude machen dir selber hoch gebluemet,
der wol din herz gelachen mac, so gich, uber alle man geruemet:
wer du in strite bi ackerin dem heiden?
und ob din hant der werden ieman da von leben hab gescheiden?> -
< swaz ich dir da von sagete, daz wer ein spil den kinden.
daz ich mich selben tragete an prise hoch, der mohte wol verswinden.
artus hie dishalp treit die hoehsten krone,
der seit ein wort niht krumbes, darumb so nem er niht die werlt zelone.
wiltu von mir mit listen des strites haben wandel,
daz kan dich niht gefristen durch swachen mich an prise missehandel.
ich erfuer er mit dir elliu riche,
daz ich min reht behabete, ob dich des dunkt, daz ich dir niht geliche.
des si min lip, min ere dir hoch zepfand gesetzet!> -
< was sol diu rede mere?> so jach der gast,< du bist vil ungeletzet
von mir wol aller werdicheit an prise.
ich bin der habelose, an werdicheit geslipfet uf dem ise.
ich wil iu, herr, enbinden, durch waz ich mich hiez toeten:
do ir mich uberwinden kundet sus mit stritlichen noeten
mit einem schrit, den ich iu muost entwichen,
des bin ich zuo den armen gesetzet an der wirde von den richen.>
nu wurden ir hie viere, der e do waren drie:
mit richeit voller ziere kom ekunat, der werde wandels vrie,
und was den tak geriten nach dem done
vil irre virre waldes. die geste kund er wol enpfahen schone.
in wundert wol der maere, do er diu ors vant ligende,
wie disen dingen waere, wer gesigend wer oder ungesigende,
do die zwen der houbt enbloezet waren.
der talfin was hie jehende:< du darft nu niht wan vridelich gebaren.>
und was von erst im sagende, wie er si hete funden,
vil richeit hohe tragende. daz moht er noch wol sehen an den stunden
an dem, der noch vor strite was der frie,
wan daz er was geletzet von durantz, daz lak noch gantz da bie.
von graswalt der junge sprach:< nu sol mich, herre,
bewisen iwer zunge, durch waz ir uech von eren zelt so verre.
ob ir sit hoher einen fuoz gestanden,
so waene halt, ieman lebete, der ane strite sicher wer vor schanden.
welt ir noch striten mere, so wapent iwer houbet.
ich gewinne pris und ere oder ich wird an werdicheit beroubet,
daz ir den pris mit iu nu hinnen fueret.> -
< der rede ist so niht, herre!> sprach aber den der schade het gerueret.
< ir habt mich uberwunden, des bin ich iu der jehende.
zedienst ich iu gebunden bin, und lat daz noch an mir geschehende
sin, daz ich min leben iht behalte.
daz ich mich selber toete, verbiutet unser e mit ir gewalte.
ich weste mich lieber toten, dann ich also bin lebende,
an werdicheit verschroten, nach minne und nach wirde jamer gebende.
der zweier kan ich werden niht ergetzet,
dann mit dem tode aleine. ein ander sach mich ouch ein teil entsetzet.>
der talfin im nu sagende was alsolchiu maere:
< sint ir alsus verzagende sit, so wil ich iuch stritlicher swaere
lazen vri. swer also gerne sturbe
und sich von eren zalte, wer wer ouch der, der lop an im erwurbe?
ich enban so werdem libe der ellens wer gerichet.
ich waen, er ie von wibe gesouget wart, der sich gen iu gelichet
an ritters tat. da von ist iz mir swaere,
daz ir iuch tuot verzagende mit also starkem ellen wirdebaere.> -
< herre, wer iu kunde alhie gar underscheiden,
wiez mir drumbe stunde, so trueget ir mir niht haz von disen leiden.
iz wurden lange maere, ob ich iz sagete
und weckte mir vil sorgen, da von ichz immer gerne wol verdagete.>
do jach der toufes lebende mit eren richer wirde:
< ir sit mir sik doch gebende und sicherheit zu dienst. so ist min girde,
daz ir mich solcher dienste sit gewernde,
zewizzen iur geverte, und sit ir danne, swes ir welt, der gernde:
durch waz ir  paradise  ze herezeichen schriet,
und do in ander wise was iwer ruof mit namen, waen, gedriet,
und wie iz umb uech beide si gestellet,
ir und der zuhteriche, der sich do hat mit iu da her gesellet.> -
< herr, zekunigen riche si wir beide benennet.
vil lande werdicliche muezzen uns zedienste sin erkennet.
paradis heizt unser lant daz hoeste:
zehen kunige riche mohten nicht vergelten lant daz boeste.
der bin ich zweinzic herre ostert gen der sunnen,
ane mazen verre, wan daz wir die grifen leren kunnen,
daz si uns wol muezen fueren schone
sam den wisen alexander, kunic philippes sun de macedone.
darzuo greciane, daz wite nider criechen,
und capadociane, die der edel markis kunde siechen
uz palastin an sigehaftem strite.
den ouch uber sigete ein dacianus sit vil langer zite.
diu lant, diu braht zetoufe geori und sin bruoder.
der vorderung ab loufe wurden wir. noch me diu strites ruoder
heten wir vil schiere da gerueret,
dann disiu vlust an prise, die uns din werdicheit so gar zefueret.
wir sin geburt der kriechen, von art der hohen witze.
do alexander siechen began und het ertwungen jenz und ditze,
darium und ander kunig riche,
da zuo die werlt anz ende, biz daz er sach artanticum kuntliche,
in dem daz firmamente sin aehse umbe ridet -
weder gen oriente noch occidente, diu beiden ort vermidet
artanticus. untz gegen meridiane
stet er der erden under.( disiu rede get nicht uz troumes wane.)
swer gar der erden ende so tiefe sich geneiget,
der vindet sunder wende, daz er artanticum wol vinger zeiget.
anders kan in nimmer oug ervinden -
do wolt ouch alexander, e dann ern sach, urliuges niht erwinden.
die erden an dem orte wolt er ein ende schowen.
die kriechen kunst ie vorte heten gar mit witzen underhowen.
daz hat alexander wol erzeiget:
mit witzen sunder sterke het er die werlt schier gar an sich geneiget.
do sin gewalt erfunden wart an der erden orte,
darnach ans meres grunden mit listen er vil wunders sach und horte.
er sach gen einem velse vische vliehen
da, ein schar vil cleine, der sach er jagende mange schar nach ziehen.
die vluhtigen umbe kerten an einem schroven des velsen.
der wer si vaste gerten und stachen dise her wider gen den helsen.
des half in der vels, der was ir letze,
daz dise schar so cleine maniger grozen schar gap widersetze.
do schieden dan die ander, ir halp vil ungespiset.
der listig alexander wart mit disem liste hie bewiset,
daz er machte die burge und die veste,
da vor sinen ziten uf kein urliuge nieman umbe weste.
und ander liste mere, der ich nicht kan gezellen,
die vant alda der here. er kunde sich der losheit niht gesellen,
er fuor bi al den witzen gar mit slichte
al siner hab gemeine: des vant er sin uf alle ort die rihte.
mit listen wolt er kiesen, waz in den luften waere.
dar an kund er niht vliesen. von dem galadrot so sagt er maere,
wie der in den luften hoch alswebende
bruetet sine junge, biz daz si mit im vliegent schone lebende.
den fenix, bellicame und salomander in fiure,
all ir natuer mit rame vant er gar mit solcher wisheit stiure.
so sin wir noch nach im in paradise,
und ist doch niht daz rechte, daz adam verworhte mit unprise.
swer die grifen ziehen wol kan zerechter zunfte,
fur jagen und fur vliehen, uf gen der hoehe und schone mit widerkunfte,
zwischen zwen wir setzen wite kasten,
die fuerent unser viere mit ros mit al ein wochen sunder rasten
und ane sitz des landes, ob man si rehte wiset
und si eins helfandes zeinem male werdent wol gespiset.
den sol man in zemunde mit scheften bieten.
uf wag, noch uf gevilde darf sich darinne nieman sorge nieten.
der helfant sol der jare mit alter haben drizic.
so mac der grif zeware uf der vart an kraft niht werden slizic.
mit disen listen habe wir gerichet
in india die riche, daz iz sich wol dem paradis gelichet.
india diu dritte, ein ende gar der welde:
deheiner richeit bitte ist da niht, iz lit zehohem gelde.
swaz diu erde suezicheit ist bernde
und swaz die lufte ruerent, des sint diu lant gar ubervluzzic wernde
von vogeln und von tieren, die edeln, niht die boesen.
ein richeit kumt mit vieren von gestein, gold, wurtze, daz wir loesen
wol diu pfant. ob si versetzet waeren
umb halben teil der erden, daz gulte wir von gold mit bergen swaeren.
die selben richeit tiure, die hab wir aleine
von der grifen stiure, da mit wir fueren golt und edel gesteine
uz tabrunit, uz tasme und friende.
darumb ich doch die krie alhie niht krei, niwan nach vreuden sende.
da ist dehein gebreste, dann als ich iu bescheine.
goldes uberleste ligent da berge hoch und edel steine.
daz ahtent si da cleine fur geraete,
sam iuch die distel, dorne und ouch die stein hie irrent an der saete,
sam stocke, steine, wacken iu tuont alhie zelande
den pfluegen und den hacken schaden groz. und swer inz da verswande,
dem wer genigen tief unz an die fueze,
sus hab wir da verdienet vil richen hort und ouch ir werden grueze.
eigenlichen riche ist india, diu staete.
des hab wir frumichliche von horde dar geschaffet solch geraete.
durch daz so get diu krie von paradise
durch werdicheit der lande. min ander krie ungern ich dir bewise:
manic uberlestic fuoder was minn uf uns hie ladende,
uf mich und minen bruoder, daz ist ouch mangem manne vil hohe schadende.
iz git ouch mangem vreuden vil und eren
da heim in unsern landen, die uns zu dienste kunden wirde meren.
innerhalp den landen kan uns gelucke riden
daz rat zebeiden handen, uzerhalp wir ungelucke liden.
daz hant uns astronomici erfunden.
so jaget uns diu minne, daz wir nie vremde lant vermiden kunden.
der edeln minne bluome wont in den selben landen.
ir werden minne zeruome sin wir in ir krie die wol bekanden.
secureiz ir vater was geheizen.
den twank arabadille, der minne in kunde zuo dem tode reizen.
wol weste der bedahte, daz er die tohter sine
nimmer hoher brahte dann zu mir oder dem bruoder mine,
und was vor rehter lieb ir niht enperende.
durch keiner slahte wirde wolt er si keinem ze staete sin der wernde.
do sit arabadille secureiz sach toten,
do riet ir herzen wille,( wan anders wer ir leben gar verschroten)
do si uns lebende weste solcher krefte,
daz uns die grifen vuerten, da wir gerechen si mit ritterschefte.
und braeht ich ir sin houbet mit anker und mit krone,
der in da het beroubet des lebens uf plenantze, ich solde schone
secundillen haben zeiner vrowen,
so wolt arabadille den bruoder min zeherren immer schowen.
alsus wart uns bewiset sin wapenkleit begarwe
und wie er was gepriset. durch daz, ob wir im beide in wapen sarwe
mohten an gesigen samt, niht sunder,
daz wer gen siner krefte, ob wir gesigeten, dannoch michel wunder.
da gen ich mich versprechen zeverre leider kunde.
ich wold iz also zechen. swer uf erde lebt zedirre stunde,
dem wolt ich nimmer fuoz uf hoher halten,
oder ich solt deheiner wirde von minne noch von krone walten.
sus bin ich lebend erstorben, uz vreuden gar gewiset.
und wer ich doch verdorben von dem, der mir so hohe wart gepriset,
so wer min leit niht halben teil der pine.
swie gar ich bin verweiset, iz muest erhoehet sin di vreude mine.
oder wer ich von des grales ritterschaft geletzet,
die mir sunder twales an werdicheit fur ougen sint gesetzet
von der sternewarten, die mir jahen,
wolte wir niht miden die vremden lant, wir mohten uns vergahen
der lande gar zevluste. von dem gral ein herre
dar koeme zu vreuden luste, und im wer elliu missewende verre.
priester johan, so wirt er genennet.
herre, ich bin hie gernde, daz mir iwer name werd erkennet.> -
< ir sult mir er ze kunde tuon iwer namen beide.> -
< daz bin ich gerne tuonde,> sus wart jehende der da lebt in leide,
< darumb daz ir mich dar an iht letzet:
iwer nam der werde mir kunde, so wird ich eteslicher leid ergetzet.
herr, ich heiz alexander, min bruoder hie philippe.
aller namen ander hete wir ungerne durch die sippe,
die uns von alexander hat uf geerbet,
des vater hiez philippe von macedone, der was vil unverderbet.>
mit manheit sprach der ander:< ich wart alsus getoufet
tschinotulander und het vil ofte gerne pris erkoufet
an ritterschaft, und han ouch des noch willen.
verwitwet und verweiset han ich ir kint und si, arabadillen,
und bin ze graswalde den lueten kunt zevogete.>
der ander jach do balde:< wa ist dann der anker, der do vlogete
dort hoch und wiz uf helme ob der krone?
des han ich hie niht funden und wart mir bewiset doch vil schone.
 antschowe  hal sin krie, der secureizen valte.
pfelle von arabie( in hohe richer koste man in zalte),
den solte man und ors zekleiden fueren.
ob ich den selben funde, min bruoder muest noch hazzen gen im rueren.>
ekunat was jehende:< ir redet gelich den touben.
wir sin alrerst iuch sehende, und hoert doch gerne, daz wir iu gelouben.
ir wolt uns an dem valsche gern ervaeren!
nu sit ir selbe jehende, wamit wir di warheit suln bewaeren.>
man hort den kronebaeren von kaukasas hie jehende,
mit warheit den gewaeren:< ich was'z von erste hoerent unde sehende:
er ist der schuldig aller der geschihte,
und ist doch schulden ane, wan daz diu vrowe min vor leides pflichte
des wil gelouben cleine, wan sie der jamer tzwinget.
daz nie so luter reine wart so hoch geselleschaft gedinget
an der sicherheit mit gantzen triwen!
arabadillen noch ir kint dorfte nie sin tot so ser geriwen
als den werden jungen, den fursten hie zegagene.
sunder valsch ertwungen lac der herre min von im erslagene.
ich beleip von nichte alda der lebende,
wan daz ich mich der huote sins toten libes was da niht begebende.
der baruk werdicliche bevalch mir do den werden.
gebalsmet wart er riche. iz mohte niht uf heidenischer erden
noch in der kristenheit den lip gefristen,
swer secureizen hete den lip benomen mit deheinen argen listen.
ir hoeret all min stimme und sit mich doch niht sehende.
swem ich hazzen grimme tragen wolte, der wer mir schiere jehende
mit tode mat gar sicher aller diete.
daz kumt von einem steine, der tuot den ougen sehen widerbiete.>
er gie zedisem schone, der gesicht erkennet,
geziert mit siner krone uf einem helme lieht. er wart genennet
mit anevang in werdiclichem gruoze.
der helme von dem houbet enstricket wart. er jach:< hie wirt unmuoze
mit strite gar gescheiden. iz sol mich riwen lange,
daz ich von iu beiden ie vertruoc kein striten also strange!
secureizen tot hat disen jungen
an siner kraft geletzet, er het iur anders lange fumf ertwungen.
mine vrowen beide hant mich so her gesendet,
iedoch in wapenkleide,( si sint ot aller vreuden gar gepfendet)
daz ich der warheit gar ein ende sehe
iwer beider striten und waz man eren disem cristen jehe.
ich han iz wol erfunden: nach ritterlichem rechte
hat er uech uberwunden. er het sunder krumb mit aller slechte
den houbtes bloz mit vollen von erst ervellet.
so habt ir hiute lange die sigenunft von iu zu im gesellet.
ich fuor vil tougenlichen da her uf iwerm grifen.
der kost die ebenrichen waren wir. wie stilt diu sunne den rifen,
alsus bin ich, swenn ich wil, der stelnde.
iedoch nicht ab den eren, wan daz wern die gote niht langer helnde.
ich wil gar unverholne mit samt iu varen widere.
swaz mir darumb zedolne geschicht, ich wagez mit iu uf daz gevidere.
ich wil der aventiur noch mer ersuochen.
ich han die kunst gelernet, wie man di grifen sol und mac beruochen.
wer ich uf orsen varnde gewesen her die virre,
daz wer ich hie niht sparnde vor dem uz graswalt, daz doch ein irre
uns uf der verte mit dem laste waere.
philippe, din ors belibe! dis grifen tragent dester minner swaere.>
philipp was do jehende zem edeln hohen jungen:
< ist iz also geschehende, daz ir mich habt mit ritterschaft ertwungen,
so bin ich iu die sicherheit hie gebende.
swenn ich daz verspreche, warzuo wer ich danne guot der lebende?>
er jach si ledic beiden, philipp und alexander.
< ir sult iuch doch niht scheiden. die grifen lat geruowen!> sprach der ander,
ekunat, und ladet si zehuse,
swa iz in wol gevalle: ze kanadicke oder ze artuse.
< ja, si wir doch zelange beliben hie der zite
in disem vogel sange. tag wol aehte durch riten vil der wite
haben wir den anker vil gesuochet.
dann diu kron aleine, wir heten strites nie gen iu geruochet.> -
< daz waren si mir sagende>, jach der uz kanadicke.
< den aventiur behagende was, die buten mir der liehten blicke
von wapencleiden, die man niht erkande,
daz man der koste riche hat gewundert vil in kristen lande.> -
< die gaben uns die claren>, sus warn die heiden jehende,
< do wir des willen waren, daz wir die cristen waeren hie gesehende.>
do sprach uz kaukasas der werde riche:
< zwelfe der selben cleide het secureiz aleine kosteliche.
gantzer rocke viere fuer ich durch aventiure,
niht durch die geziere. ich wold ot sehen, wer durch wip gehiure
so kosteliche vremde riche suochet,
und wie getaner wise er mit dienste wibe lon geruochet.>
den walt mit krache hellen si horten lut erdiezen
von jagender hunde pellen. der warte wolt ir keinen da verdriezen.
vil snell ein hirz do kom mit sprungen witen,
dem volgt ein leite bracke und darnach groz gehunde in cleinen ziten.
darnach vil weidenliche die pirsemeister randen.
der zowen hal so riche in hellem don, die zwene wol erkanden
der horne doz und horten an ir wuofen,
daz sie von britanje des kuniges willen da mit jeide schuofen.
andolt, der meister jagenes, hie blies mit einem zinde.
den baten si do sagenes, iedoch was er der vart niht wol uf binde.
wider sehens jach er do mit ile:
< welt ir zuo dem kunige artuse, der lit da vor in einer mile.>
die zwene die drie do baten, daz si des niht enliezen.
ich waen, siz gerne taten, sit nieman lobes kunde von im erdriezen,
und er nu bi in wer in dirre nehe,
ekunat begerte, daz der kunic artus die grifen sehe.
< daz kan sich dar niht fuegen, wan si niht gent zefuezen,
e si zeflug sich buegen,( daz moht in zehen raste nicht gebuezen)
so daz ir fluc ze fliegen wer gerihtet.
der wint von ir gevidere in einer mile die luet an kraft vernihtet.
in einer mile hoehe, e si die hoch erswingen,
ir vaetach nider zoehe kan mit kraft den dunst zer erden bringen.
swen er die riht erreicht, der mak bestruchen,
und ist er ungetempert mit guoter luft, tier, vogel muoz sich tuchen.> -
< so blibt alhie vil suezen>, ekunat was gernde.
er wolt in truren buezen und wer si gern der gegen verte wernde.
er warp, daz artus aldar gen in zogete
und lac bi in durch maere, der si da jahen von graswalt dem vogete,
und dannoch michels mere. kaye was do jehende:
< aller ding verkere hebt sich an, daz ist man hie wol sehende:
die nu gotes huld uf erde vliesen,
die mugen uf den gyeren, swelchen wek si wellen, gen himel kiesen.>
der grahardois verholne reit uz dirre pflihte,
mit kumber not zedolne. nu hoeret, wie si jensit hin die rihte
in tribalibot zer erden sazen:
si brahten leide maere, do si mit rache siges hie vergazen:
arabadille niht wernde was lenger bi dem lebene.
der tot was ir begernde. dem het ouch si vil werdicheit zegebene:
klarheit, da bi hort der gantzen tugende,
edelkeit die grozen, darzuo richeit uberkraft und jugende.
wart ie wip zeklagene von werdicheit der grozen,
so het ich not zesagene. daz wil diu aventiur hie understozen,
darumb daz klage niht wan jamer bringet
den vreuden richen meren, da von sich herz in hochgemuete swinget.
hie vor ist clag erklungen und muoz ouch noch erklingen.
da von wil ich der jungen secundillen ir jamer wol geringen
umb vater, muoter tot, die grozen leide.
si daht:< waz sol mir sterben? ist bezzer, daz ich mich von jamer scheide!>
arabadill erstorben doch wer des ersten blickes,
do si mit tode verdorben vant secureiz. owe des herzen schrikes!
fur todes hagel was si die zit vermuret
mit edelkeit der steine, da von ein herz in jamer niht entruret.
die steine wurden verre und gar von ir gebrochen,
do secureiz, ir herre, beleip von disen rittern ungerochen.
secundille was ie rich gesteinet,
die sie behielt vil staete; da von beleip si clag alsus vereinet.
bestaten wol nach eren sol man die triwe richen.
wer solte si daz leren? so darf ich iz mit worten niht gelichen,
als gamuret bestat der heiden herre.
von gold und von gesteine was hie richeit tusentvaltic merre.
ez het vor mangen jaren secusier gebowen
( den kund ouch niht beswaren deheiner kost den goten und den frowen)
ein garte rich, wol acker lanc gemezzen,
rotund alsam ein schibe, dar an deheiner zierde wart vergezzen.
werz im gewesen tiure, iz het in liht beturet.
der edel kunic gehiure schuof, daz dirre garte wart umb muret
mit richen edeln steinen, als er wolde,
die wurden schon geveltzet in spangen groz, di waren rot von golde.
morter uz kalch gemachet heten si da cleine.
die steine under machet mit golde rich, gesmeltz verwieret reine,
daz was die steine da vur morter habende.
kalch und sin geslechte was man da von der richeit naher schabende.
diu mure wart richeit waehe, der was ot da den vollen.
wie gerne ich gesehe ein werch mit also mangen richen knollen!
der garte min wirt nimmer so vergettert,
ob er halt jaergelichen mit blueden wurde dristunt uber blettert.
wol klafter hoch gedriet, von golde dar uf gespitzet,
in eicheln wis gevriet, vor dem gefugel beleip iz unbesmitzet.
nu merket, wie sin palas wer gezieret:
zenakel und kemnate wirt mit lob hie niht gekondiwieret.
innerhalp der mure der garte was besetzet.
wer ich ein peltzgebure, so wer ich an der kunst hie niht geletzet,
wie mangerley er edeles obzes baere:
kardamom, kubeben, margram, kuten, ich wen, daz boeste waere.
zeder und cipresse, aloe und mandel,
prisilje, ackridesse, mirr, wirouch da stuont, und triasandel,
aspinde und vite virge uz paradise,
acte und muscat, tateln, olei: den zelt man edelkeit zu prise.
etslich sint da benennet, die man ouch hie erkande.
so hant si dort bekennet ir vil, die man gesach hie nie zelande,
noch kein ir vruht. da wider nieman strite.
die boum gar undersetzet mit edlen wurtzen waren an aller site.
swenne der meie brehte den boumen blued so riche
und uz den wurtzen drehte smac mit all ir blueden sunderliche,
den selben luft ich michel sanfter dolte,
dann ob ich in dem ougste dort in agleie burger wesen solte.
enmitten in dem garten stuont ein rich gewelbe.
wil ich dem lange zarten mit zier, daz lob ich zehenteil niht helbe!
mit suelen undersetzet manger steine,
die wol ergraben waren von rechter kunst mit edlem werke reine.
mit saphier uber tunkelt daz gewelb gar uz erkirnet,
dar inne verkarifunkelt, reht sam der tempel ist zem gral gestirnet,
bis da sich daz gewelwe nider setzet
uf pfiler, die der varwe und grozer richeit waren ungeletzet.
dar under secusiere lak in richem sarke,
der art krisolitiere. der edel stein an kraft ie was der starke.
da bi ein ander sark mit liehtem schine
het ecussir behullet, secusieres kint, in eim rubine.
smaragdius der dritte was ein sark da stende.
iegliches uberlitte was dar ob uf kleinen schiben gende:
swenn man di lich gebalsmet gerne sehe,
mit balsem rich beliuhtet, daz iz mit senfter arebeit geschehe.
mit disem smarak gruene was secureiz beserket.
sircues der kuene was sin vater. swer die warheit merket:
die zwene vater und ir sune beide
da lagen drier stucke und was mit vieren doch ir under scheide.
ouch wart arabadillen ein smarak hie bereitet
durch secureizes willen, sit daz si mit tode wart verleitet.
sus kan diu liebe wunderlichen werben.
starp si von herzenliebe? nein, si muost von herzenleide sterben!
von veldek meister und herre, vil lutzel mich betragete,
wol drizic raste verre wolt ich riten, daz ich uech gevragete,
ob arabadille starp von herzenleide
oder von herzenliebe. nu lebt ir niht. wer ist der michs bescheide?
ich muoz ot selben denken. ob ich dar an icht vaele,
daz sol mir nieman krenken, wan hohiu kunst, diu nimt sich vor mir haele
manger witz, die buoch da kunnen leren.
der kunst han ich deheine; und han ich kunst, die muoz mir sin gemeren.
da von so ist iz wunder, ob ich zureht bescheide
die warheit ob und under. ich sag, als ich versten an disem leide:
arabadill, diu starp von herzenliebe,
diu sus geriet zem tode und stal ir daz leben gelich dem diebe.
wer liebe mit ir krefte also niht dar versigelt,
so moht des todes hefte sich niht so hoch ze herzen han verrigelt:
swenn ie hoher liebe wirt entzucket,
ie tiefer von dem leide wirt daz hertz wider under sich gedrucket.
swa liebe kunde muren in herzen vreuden burge,
diu wart verkert in truren. diu liebe stach ir angel, todes wurge,
arabadillen in daz herz enmitten,
also daz lebenes twalen da lenger nieman furbaz kund erbitten.
ich ger niht wan der maze mit lieb zereht gemezzen,
die mir daz leben laze, swenn ich han die vlust an ir besezzen.
ich ger niht lieb mit sus getaner sueze:
daz honic wold ich miden, dar inn ich mich entstuont verbraemter fueze.
hie lat arabadillen und darzuo secureizen.
wer kunde nu gestillen ir beider kint, so daz diu klag erbeizen
von ir herzen mueste wol die virre?
kraft der edlen steine liez ir herz an vreuden gen niht irre.
wa sint nu die steine, die solcher krefte wielten
mit solcher tugende reine? ir lebt noch vil, die si doch gerne behielten!
also hoer ich mangen tumben vragen,
und ob evax noch lebte, ich waen, in muest der selben red betragen.
ie doch ist mangem kunde, daz vil der stein verliesent
ir kraft von menschen sunde, die si nach ir tugende niht erkiesent
zehalten und zetragen mit der ahte,
sam sie da got hat gordent und ieglich dinc nach wirde in siner pfahte.
ir vreuden vlust, die grozen, was secundill begernde
mit vreuden understozen. ouch wolten all ir kunige niht enpernde
sin uber all diu lant, daz si vergaeze
ir klag und herren neme, der secureiz an wird wer eben maeze.
niht anders moht si bliben den landen zeiner vrowen,
und wolten si vertriben von der werdicheit, an pris verhowen.
si hiez besenden meister al die wisen
der kunst astronomie. die begunden ir do zwene vaste prisen,
die nu da waeren lebende, geburt der uz erwelten,
und ritterschaft wol gebende:< und zwen, die werdent noch die hoch gezelten.
die sint noch under jaren drin gefunfet:
maenlicher art der hoehsten werdent si der kueschen zunft gezunfet.
die zwen, der ein zem grale sol noch kunig werden,
der ander sunder twale ist muoterhalp von heidenischer erden
und vaterhalp ein cristen. dirre wunder
sint si alle viere der sippe gar verworren, keiner sunder.>
ir kunige und ir fursten, die do lebende waren,
der vaeter mit getursten in dienst der babilone kunde varen
der tot, da von si waren vreuden eine,
die wolten junger herren haben rat; sie waeren selbe cleine.
swaz man tugende sagete von disen claren jungen,
ir aller herze tragete si nach dem kunig, der uber alle zungen
gepriset wart dem gral zehohem vogete:
der maget secundillen ir herz aldar mit ganzer liebe zogete.
wan daz die astronomien ein teil begundens verren:
< wir kiesen, daz hie sien von disen zwein geslehten zwene herren
herwerts kumftik in diu osterriche,
und daz mit ir gewalte der kristentuom hie wirt gewalticliche.
der eine von dem grale, der ander von der arte,
der uns da sunder twale an secureiz betruebet hat vil harte.
und e daz man deheinen kranken neme,
iz wer der gote wille, daz uns der selbe wol ze herren zeme.>
von kaukasas der wise, der widersluoc die maere
und jach:< er dient zeprise durch minn, der al diu werlt wol eigen were
an werdikeit, da von lat den gedingen
und werfet iwer liezen aldar, da iz gelucke muge erringen!>
der von graswalden wart sus von im gepriset,
daz alle die hochgezalden an prise waren gen im abgewiset,
do si von im gehorten disiu maere,
daz umb di vlust ir herren sin kraft vil me dann halp erstorben waere.
sin herze was genendik, der manheit ungepfendet.
di reise was unwendik, er wart zem grale werdiclich gesendet
anfortase mit einem richen kramen,
in fuorten hin die grifen, und menschen zwei, der art was vremdes samen.
do twank in ander minne, und was doch nicht entsagende.
secundille mit sinne wart in also gar in herzen tragende
uf lieben wan. ich waen, daz selb in valte,
das er niht galt mit liebe aldar, da man im liebes vil bezalte
und anderhalp sich wande mit ubermaze liebe,
da man sin nicht erkande. diu minne machet mangen noch zediebe:
sueze wort enbot er secundillen,
bi cidegastes wibe lac sin herze gar mit ganzem willen.
daz treip er lange stunde, biz einer tjoste riten
im braht da von ein wunde, die nieman heilen moht in langen ziten
noch kunde mit deheiner kunste heil gemachen.
do huop sich ander werben gen dirre magt, des muosten sper nu krachen.
der was nu gemannet vil wol gen ritterschefte.
daz wirt noch baz gespannet in langer zit, wie er mit siner krefte
fumf und zweinzic lant, der ellens riche,
mit strite muost ertwingen, der deheinz der andern sprach was geliche.
sag dirre aventiure wont niht in einer zungen;
si hat ir aller stiure. deheiniu hat so hohen pris errungen,
die alle zungen hab so gar gerueret
sam tschinotulander, der zwelf zungen herren hete gefueret
hin uber in die heiden, der kristen uf plenantze.
so was von kunigen beiden zebeider sit da heidenschaft diu gantze.
daz selbe was uf floritschantz kurteise:
kristen, al di werden, bi dem kunige wert der britoneise.
von dem was hie geslichen der aventiure wisel,
durch daz im vreud erblichen was von hoher selden aberisel,
beid von orilus und leheline.
ir gewalt der zweier lande durch grebet im hie gar die vreude sine.
an manheit doch der gantzen beleip er ungebrochen.
sinem lob zekrantzen wolt er daz sunder helfe han gerochen.
daz het sin groze wirde wol erfunden,
wer im der selden schibe gewaltzet niht noch jensit uf gewunden.
orilus der eine waleis het besezzen.
lehelin gemeine der het da ze nurgals niht vergezzen
vorderunge dienstes mit gewalte.
des was im nieman widere. den selben pris ouch orilus bezalte
ze waleis in dem lande. er was sin alles herre.
ze vreuden er sich wande, wan er pflac der lande nahen und verre,
und lac zevelde mit siner trut amien.
in beiden vreude nahte, und wurden ouch der vreuden gar die vrien
eins morgens, do si lagen mit grozer vreude fuore:
< iz wil ein ritter wagen mit tjoste rich. der rit uns durch die ruore.>
die maere sagt ein knappe wol behende.
< daz ist der uz graswalde, so wurd ich aller werdicheit ellende!> -
< er ist also niht varnde>, so was der knappe jehende.
< sich ist diu richeit sparnde vor disem gar mit der zimier al brehende.
er hat sich entecket aller cleide
von graswalt des gruenen: der ist gelich der meie varwen heide.>
verwapent wart do schiere der den tracken fuorte,
mit richeit der zimiere. vil hohe vreud in hie gen manheit ruorte,
daz iz nicht waere tschinotulander.
den west er in der wise, daz ern entsaz noch mer dan drizic ander.
jescuten er nu kuste, e er zem orse gienge.
den schilt vor siner bruste solt er tragen, daz er daruf enpfienge
die tjost. sus bot in im diu klare.
nu wart er hie ersehende den, der im erzeigen wolte vare.
vor dem pavelune muosten si nu tjosten.
von kriechen untz an vedrune gesach nieman ein sper so clein zebrosten
dann daz sper, daz orilus da fuorte.
da mit er in den bluomen gesaz, als ob er satel nie geruorte.
nu wizzet ir wol, durantze lie sich brechen selten.
daz beleip so gantze. des muosten alle die mit vall entgelten,
di do tjoste riten gen dem jungen
sam orilus der furste. snellichen kom er wider uf gesprungen.
ein swert begund er ziehen mit manheit uz der scheide.
der ander do niht vliehen wolt; er stuont da nider uf die heide,
sin ors bevalch er einem zwi mit stricke,
valtzone wart enbloezet, da von jescute nam vil herzen schricke.
der eine krei< lalander>, der ander< graswalde>.
des ruofes wol enpfander an den slegen. iedoch der manheit balde
was orilus mit starken slegen swaere.
tribent siz die lenge, so wirt jescute gar unvreudenbaere.
durch daz wil ich verswigen al ir striten sunder.
iz galt ir ane wigen niht vil me danne sterben ob und under.
leben, lip was beidenthalp versetzet
uf gelt des waren todes. daz hete schulde wider schult gehetzet.
den kunic von anschowen, galoes, man clagete
alhie mit swertes howen; dem von graswald den selben ruof nu sagete
turkeltals und ander klageliche
und von anschowe der junge, daz der beroubet was da zweier riche.
diu leit sich kunden krimpfen da gar mit jamer strenge.
des muosten helme dimpfen, der walt gap luten krach von swerte klenge.
sich duhte flusterich der von lalander
an zweier swester kinden von kuniges vruht. noch me zerache vander:
er selbe was geletzet an arm, und an eren
sin bruoder wart entsetzet, der im mit sicherheit die reise meren
muost hin uber in die heidenschefte
und von kanfoleise entwichen muost von siner uberkrefte.
daz kund ouch im gemeren die kraft an allen siten.
do was kein widerkeren. ich han gezalt den haz ir beider striten;
des bracken seiles wirt da niht vergezzen:
der kriec der mait sigunen und vroun jescuten wirt hie hoch gemezzen.
der grahardois sich werte von graswalt der krie.
< huete wol der verte!> durch sic er nach dem bracken seil di schrie
im erkos und vreute sich der maere,
daz er den kampf do liden solt, des wart der junge vreudenbaere.
die krie gap nu swenke mit swanke her geswungen,
daz orilus die krenke gewan, daz im an kraft nu misselungen
was und sich zenihte moht verwalten
von schalle, niht von wunden: uf hoher stuont der zuht wol kunde halten.
jescuten nach ein sterben vor leide wart erworben.
der wol nach eren werben kund, der spranc wider uf gar unverdorben
und wider an den grahardois mit hazze.
von karnant diu klare, erblichen gar, diu wart da niht diu lazze,
si umbeswief mit armen den fursten uz lalander.
vil stille uf disen varmen er ane haz bestuont, die zuht bekander.
orilus do nie von im gescheiden
mit zuht die vrowen kunde. do wolt ouch ers mit arge da niht leiden.
gen allen werden wiben so muez er sich enteren,
swer hie niht lat beliben sin hazzen: der wil ritters pris niht meren
und aller werden wibe gruoz verswachen.
nach rosen lieht geverwet sol in erluehten nimmer mer kein lachen.
gen tschinotulander sprach do vrou jescute
< uech wil, waen, nieman ander scheiden weder still noch uberlute
dann der tot von disem bracken seile!
wer iz der werlde waege mit richeit gar, ich liez iz e zeteile
dem widerwarten werden, dann daz ich, herre, sehe
dich vallen zu der erden dann zeinem mal und ligen also smehe.
sigune muoz daz seil in allen gahen
immer han vur eigen. daz solt du, herre, hie von mir enpfahen.>
uz karnant der vruhte antwurten do begunde
uz hoch gelobter zuhte der grahardois, als er solt und kunde:
< vrou, ich wil iz e ab im erstriten,
oder ich gelige toter, des wil aber ich durch iuch nu furbaz biten.>
si bat in aber mere, daz er die strange fuorte.
daz wart von beiden sere ir gar verseit, wan si di manheit ruorte.
urloup was der grahardois do nemende.
des was diu reine traege im zedanken, wan iz ir niht was zemende.
ditz was ir vreuden irre, als ich hie vor was sagende.
daz wert niht lange virre, biz daz ir truren vreude wart verjagende.
in kom hie selde grande mit gelucke,
ob si heten kunde gehabt, wie iz nu stuent umb disiu stucke.
ein weideman der pirse hie brahte rich presente,
und niht gen einer kirse erkanten si noch er die penitente,
diu dran gen hohen selden was ein kerne
von grozer kraft der wurtze, darzu der edeln stein und ouch der sterne:
ein vingerlin von golde, ob man die keiserinne
da mit gemehlen solde, man vunde an edelkeit niht der gewinne;
an der gesicht was iz niht hoher kuste.
owe, gurzegrines kint, alrest do huop sich diner saelden vluste!
ein furspan groz und riche, gesteinet und gezieret,
der koste wol geliche: vroun jescuten muot sich kondiwieret
mit vreuden hoch, do siz begund enpfinden
in ir blozen hende; ir vreude wuchs, ir truren muoste swinden.
hie mit si wol erkande, iz wer von edeler kuste.
den rinc si von ir hande niht lie, noch diz furspan von ir bruste
tak noch naht, als sit do wart bescheinet,
do si der tumbe clare in dem pavilune vant vereinet.
der weideman hie sagende was iedoch von schulden:
< si iz iu wol behagende, so lat mich dester baz in iuren hulden>.
er jach:< vil gern, ich wil dich immer richen,
daz ander din genozen dir an richeit mugen nicht gelichen.>
daz ein si doch bekanden, der furste und furstinne,
von den dyomanden: swem die werdent sunder koufes gewinne
und sunder bet mit willen dar zegebene,
daz dem guot und ere nimmer wurde minner bi dem lebene.
furbaz der kraft unwise gesteines unde goldes
waren si nach prise. da von behielten siz vil gar unholdes.
sunder bet und kouf wart iz ir eigen:
ir selde wart uf nemende, do wart ouch ander sit diu selde veigen.
doch was vor disen maeren jescut in herzen schricke,
do si den furstebaeren, ir herren, sach in jemerlichem blicke
anders niht wan ligen fur den toten
( des wart ir hoch gemuete an wunnebernder vreude gar verschroten)
und der von graswalde der strangen niht enwolde.
eine magt vil balde bat si verholne, daz si fueren solde
die strangen nach dem fursten talfine.
si want da mit erwerben oriluse den vride vor todes pine.
und ob er ir niht wolte, daz si di reise mit slunen
vil gahens enden solde gen artus zu der edlen mait sigunen.
also wart iz von der magt geworben.
der talfin ir niht wolte, er was ot ie an manheit unverdorben.
furstinne uz katelangen, wie stet iz dir an muote?
dir kumt hie diu strangen! vreud und schrick, der pfligt diu reine guote.
si pflac doch zuht und weste wie gebaren.
ir herze was ir sagende, daz si beklait her nach in mangen jaren.
diu magt al die geschihte zehove den werden sagete,
wie tjoste valles pflihte nam orilus und von dem swerte verzagete.
des wart sigune an vreuden hoch enpoeret,
und baz alda mit lesene diu strange von ir munde wart gehoeret.
der edlen von karnande wart ir leit verniwet:
do si die magt versande, do bestund si daz da heizt geriwet.
alsus gerou si gar vor allen dingen,
daz si sin ie gedahte, und hiez's die magt vil balde wider bringen.
daz wurden vlorne maere, si kunde ot nieman vinden.
do wart vil zornebaere der furste, er jach mit worten niht den linden:
er wolt alrerst von im den lip verliesen,
oder der von graswalde muest ot umb die strang den tot erkiesen.
hie mit ein ander riwe ir herzen kom genahet.
daz fuogt ir groze triwe. si vorht im nu daz leben han vergahet.
< owe des, diu sorge wart verkeret
ir wol gen hohem muote, und wart der jamer unserhalp gemeret!> -
< vrou, ich solt iu hazzen immer sin der tragende:
daz ir mich ie so lazzen west an prise, daz bin ich immer klagende.
waz dann, hat er mich anderweid gevellet?
weder im noch keinem manne wart min sicherheit noch nie gesellet.
des han ich pris behalten vor mangem ritter schone,
die ouch der lande walten wol kunnen. der treit ouch eteslicher krone.
der sicherheit han ich vil oft enpfangen.
noch sanfter wil ich sterben, dann iz immer werd von mir begangen.
waz habt ir dann gerochen an miner grozen wirde?
ir habt unwar gesprochen, daz ir niht elliu rich mit rehter girde
fur die strangen nemen woldet zeigen!
unser beider wirde muez sich noch von hohem prise neigen.
oder welt ir smaehen an mir in kranker wise,
daz si vor artus jaehen, ich were vridebraeche, daz ich an prise
gen ekunate wer niht kampf genoze?
und han iz doch bewaeret, daz ich der selben schulde bin der bloze!
daz wil ich iu bescheiden, und ist doch mir unmaere:
gesprochen wart uns beiden ein kampf, wenn ich gesunt des armes were,
dar nach uber wochen sehs gedriet.
mit disem wort aleine bin ich vor aller missetat gevriet.
do kund ich rache biten daz jar wol ubermezzen.
der wart ze kampfes ziten vor dem kunige minhalp niht versezzen.
und habt ir mich des selben sus enteret,
daz lat mich hoeren balde, oder iu wirt groziu unwird hie gemeret!> -
< herre, sol ich in hulden dann jehen hie des waren,
so lat mich uz den schulden, sit daz ich gehorte bi minen jaren
nie kein wort von iu alsus verzagende,
dann daz ich von iu horte! des was ich allen vreuden widersagende,
unz daz daz golt so reine mir vreude hat enzundet.
diu edelkeit der steine hat mir dise werdicheit gekundet,
der ich vil vreudelos do was engestet.
von disem wort aleine was ich aller werdikeit entlestet.> -
< daz wort lat uns doch hoeren>, seit orilus der kuene.
< ir mugt mirz, herr, enboeren zefuoge niht. ir jaht: wer iz der gruene
uz graswalt, so wert ir der verlorne.
durch daz han ich di strange von mir gesant vor leid und ouch vor zorne.> -
< vrou, ir sit entschuldet, ir kunt nach eren sorgen.
ich wird gein iu gehuldet. tusent libe, den wolt ich wenic borgen,
ob ich die gimme solt verliesen alle,
ich weste mich lieber toten, dann ob ich stuend an werdikeit ze valle!>
den fursten niht betragte bi allen disen maeren.
den weideman er vragte, von wann im disiu golt bekomen weren
< herr, si truoc ein wallerkleids genozen,
der gie fur eine hecke. dar uber spranc ein hirz hat in erstozen.
er gie die witen strazen von dolet her vil ebene.
do moht ich des niht lazen, ich het im gern geholfen zu dem lebene.
ich vragt in, ob er wolde den zur kunde,
der menschen kunn erloste und an dem kruez erstarp fur unser sunde.
ichn weiz, ob ern erkande, er bot mir niht zantwurte.
 dem fursten in dem lande , daz was sin rede. ie mitten er im engurte
und nam die buhse rich von helfenbeine.
dar inne was versigelt ditz werk von golde luter unde reine.
sin leben was zergangen, e ich von im scheide.
nu habt ouch irz enpfangen, als ich im da lobte bi dem eide.
ich weiz niht hoeher fursten in dem riche,>
der weideman so jehende was,< nu hat iz nieman so billiche.>
der nu da wielt der krone zu waleis in dem lande,
der hiez in rich und schone bestaten, ob man touf an im erkande.
wer des niht, daz man in doch der erde
werdiclichen solte bestaten aber wol nach sinem werde.
an den selben stunden die daz da solten werben,
den talfin ob im funden, als der von clagndem leide wil verderben:
niht umb di vlust des seldenbaeren goldes
niht wan von der grozen triw, di im do truoc der paruk holdes.
er was deheiner vrage nach dem golde pflegende.
niht wan uf gotes wage wolt er sin gelucke sin der wegende.
des genoz er an bescheidenlichem ende:
izst ubervluz der selden, der bescheiden ende nimet sunder wende.
an dem gelouben staete und an der waren riwe
sunder zwivel raete und daz diu ware minne pfligt der triwe
gen der gots erbermde mit gedingen,
diu selde ob aller selde kan die waren seld an ende bringen.
bescheidenheit mit tugende liez in da niht wanken,
der pflak er ie von jugende. die selben verwent sich wol nach dem blanken.
gewizzen herze wirt der hell gevriet.
diu selde ouch mir gevalle, des helfe mir des nam sich hat gedriet!
sag ich von sinem ende, der noch da ritet lebende,
der maerehalp behende, und was noch ritterschaft vil schone gebende?
owe des, wan het er in doch funden,
den boten, bi dem lebene! daz het im jamers vil mit leid enbunden.
der talfin ane wandel nu jach:< er was ein furste
begarwe in werdem handel. izn lebet heiden niender der geturste.>
hin reit der clageriche sere clagende.
wie nu sin vart geriete, da bin ich in gen prise noch der sagende.
dem kunicrich waleise kert er aber den rucke
gen manger wilden vreise. weder straze, pfede noch der brucke
nam er kleine war. wan under stunden
doch mit verdahtem muote het er aventiure gerne funden.
von lewen und von tieren wart er vil dick bestanden,
den tugende kondiwieren kund an allen siten, mit den handen
winket er in zewalde durch die maere:
< du hast niht vor der huete, du bist ouch sper und swert der wapen lere.
wer solte mich des prisen, ob ich daz wilt nu sluege?
sit ich bin gar von isen, so duht iz mich ein dinc gar ungefuege.>
hie mit kert er uz der grozen wilde.
dar nach uber eine wile vant er eine burc uf dem gevilde.
des waldes zeiner siten ein schrove het erlenget.
des endes wold er riten, daz er der muede und trakun wurd entwenget.
ein horn von dem wahter wart erschellet.
dar nach so was sin vrage, in welcher aht sin kunft dar wer gestellet.
er sprach:< niht wan zeguote. swer des von mir geruochet,
des ist mir wol zemuote. ich bin der von grozer muede suochet
herberge hie. und sol mich daz icht kosten,
daz stet ans wirtes hulde. mir und dem ors der kraft ist nach gebrosten
nu tagelanc den dritten slafes und kost der frie.
ir sult mit vlize bitten, daz ich hint alhie behuset sie.>
der wahtaer bot im rede gar unkunde.
ein ritter daz erhorte, der tet daz ich dem orden sin wol gunde:
sit ritterlicher orden der werdicheit ist gernde,
ich bin des unerworden, ich si in zallen ziten wirde wernde,
swenn er darnach mit werdicheit wol sinnet.
halt ritterlichem orden sin reht, so wirstu hie und dort geminnet!
wart er nu hie behalden? daz sol man gerne hoeren:
an dem von graswalden der wirt im kunde allen kumber stoeren.
mit handelunge guot was er niht sparende,
biz daz er kom ze kreften und daz ors gesunt wart schone varende.
an dem vierden morgen der furste reit von dannen
nu hin gen mangen sorgen. vrou aventiur, ir welt nu vreude bannen
in den herzen, die doch vreude uf erbet!
ich wil der tat geswigen: si moht diu dro mit sorgen han verderbet.
wie sullen siz erliden? sol er an prise vallen,
des werdicheit sich riden ie kunde hoch so verre vor in allen,
die doch an manheit waren hoch gepriset,
und niht zem halben teile wirt noch wart nie fursten lop gewiset?
daz in vrou kuneware mit lachen kunde miden,
des twanc si haz mit vare, daz ir werder bruoder muoste liden
von siner tjoste val und armes letzen.
si brach ir kurteise, des kund her key si wol ze buoze setzen.
er het wol reht der merke, do si was uber sehende
an pris alsolche sterke, der man disem fursten was da jehende.
key selb nie fursten baz gepriste
sunder haz die lenge, diu witze mit der warheit in des wiste.
gen nurgals dem lande so reit der wol gehiure,
ob in diu seld erkande, daz er lehelin mit aventiure
vunde, daz er solcher pfande gerte,
die nurgals gevriten. sunder tot in nieman des gewerte.
kaylet von spange und ekunat den jungen
mit heres kraft nu lange zevarn, ir triwe het si des betwungen,
do sich der talfin aller helfe werte.
darumbe siz niht liezen, si twanc diu sippe alsam diu kint diu gerte.
den hete helf gesendet der kunic von britanje,
vil ritter unerwendet, die iz nu taten guot uf dirre planje:
vor kingrivals da heten si besezzen
roys lehelinen. der kund ouch ritterschaft da niht vergezzen.
si hetenz ouch vil weger mit menige die dort inne:
wart in gelucke traeger, so lagen die hie uz an dem gewinne?
nein, iz gieng in sorgen der verluste:
do si zusamen brachen, vil durckel wart do schilte vor der bruste.
si wurden gar durch fueret mit scharen dar gedrungen.
vil hurticlich gerueret wurden ors mit sporen dar getwungen.
der puneiz durch und wider wart gedrucket,
diu tropel wit gestoeret. des mangem ritter leben wart gezucket.
tschinotulander, die liebsten vreunde sine,
ir triu vil gar bekander, daz si durch in hie liden solche pine.
< ir aller helfe han ich gar versprochen,
ich ker aber in zehelfe. da mit sit doch min eit vil ungebrochen.>
so stark ward diu malie daz manige vluhtik waren:
gen einem ie wol drie uf der vluht begunden si so varen
und muosten sunder dank der vluht erwinden.
hie mit die krank gemueten sich zerehter manheit mohten binden.
ir schupfen und ir grezen wart ein teil gestillet.
die uzern ouch die raezen wurden, do si wurden wider zillet.
ir hurticlichez dringen wart vergolten,
swaz in da wart geborget: ir ritterschaft beleip des unbescholten.
des was er vor geleite, den nieman do bekande.
zestoert si warn e breite, die striten nu bi ein ander unzetrande.
di koberung in ubermuete vinden
kunde lehelinen und orilus. die wandens alle binden,
und waren in daz vliehen umb anders niht da wernde,
si wandens umbe ziehen und mit aller tschumpfentiur behernde.
da von so bin ich wise vluht der lobende
fur striten ane witze, wan die sint wol halben wec die tobende.
vil oft in doch gelinget, die stritent ane sinne;
gelucke iz darzuo bringet. so kriegent si her wider nach gewinne,
so beginnet liht gelucke weltzen.
daz selbe vil der toren mit torheit gen der gaehe kan verheltzen.
der went, er hab gewunnen, so vellet er zevluste,
striten wol versunnen selden funden wirt in solcher kuste.
daz wart an alexander wol erzeiget:
der streit mit richer witze, da von er wart nie sigelos geneiget.
der hie den puneiz leite mit sturme durch gedrenge,
ob er mit wisheite strite? nein, iz wart im sit vil strenge,
swie dick er werdiclich wart sigebaere;
daz fuogte kraft und ellen, daz hulf, die wil der man unveige waere.
iedoch so kan daz ellen, des man im solt erbunnen,
vil werden man ervellen stet an guoten witzen wol versunnen,
so daz er kraft und manheit muoz engelten,
wan er vil mangez waget, daz ein zage torste sehen selten.
die maer nu haben ende, und sagen, wie si striten:
gen prise der genende gunde vor im nieman da zu riten.
ze beider sit so nam si michel wunder,
von wannen der ritter were, der uz den helmen sleht so starkiu zunder.
in erkand ot niemen dann orilus aleine.
der strikt gen im die riemen. do huoben ouch die sin di vluht gemeine,
sunder dank so wurdens hin gedrungen
in kingrivals die veste. si heten da vil gern ir arm erswungen.
do den walt so wilde der talfin was her varnde,
do was durch daz gevilde orilus di reise her niht sparnde.
wan waeren si begegent uf der verte,
si weren ungescheiden beliben dann ot mit dem tode herte.
er het des wenic ahte, ob orilus hie waere
mit suoche manger slahte, diu schar alhie von im vil durkelbaere
worden waere. er wart uf lehelinen:
mit einer starken wunden sach man in den unverzagten pinen.
durch den helm tiefe daz bluot di hoehe schraete
ob ieman clage riefe? ja, vil mangen duht, er koem zespaete
uf die reise, do man vliehen solde.
her lehelin der kuene selb niht lenger da beliben wolde.
die vluht gen allen porten si heten, doch gedrenge
geriet. si, waen, bekorten stoze vil, da von diu knie die lenge
wurden groz. vil wol die selben lebten,
daz si niht ab den brucken ze beiden siten in dem graben swebten.
fruent der magt sigunen, swie gar dem ernest waere,
bescheidenheit hie runen begund im zuo, daz er die burgere
uz der stat vermeit, die er bekande.
durch gamuret den werden sin zuht von art die triwe des ermande.
wie giht man kayleten und ouch ekunaten,
dazs ir niht schone heten, do si an pris niht wurden hie beraten?
der grahardois wolt in do sin entwichen.
ekunat do jehende was:< also hie wirt niht hin geslichen!
du wurde mir bekennet huete lange bi dem done,
do also vil entrennet wart der liehten helm. ob ich faltzone
jehe niht der wirde vur alle wafen,
so wern die sinne mine an witzen vruot vil wunderlich entslafen.>
beliben was unwendik hie von dem wirde richen.
< wir weren siges pfendik, dann du alein, gewesen vluhticlichen.>
also di zwen dem dritten waren jehende.
sie jahn:< waz ist din wille? daz wirt von uns gen dir vil gar geschehende,
als verr uns leben reichent, die lant und ouch di mage.
mit kruetzen wart gezeichent von artuse und hete vil der vrage,>
jach ekunat,< wa du werst verswunden,
da wir den grifen warten, di sich mit vlug uf in di lufte wunden.
artus der eren tragende, den hat man des bewiset:
dich ist der eide sagende ledic, vri( und nimmer bist enpriset)
ein bischof, daz man sus gelobt in zorne.
von din eines handen sint diu lant und ouch du selb verlorne.
la dir helfe bieten und ker mit uns zehuse!
du solt dich vreuden nieten bi dem eregernden kunige artuse.
dir ist der wunsch gevallen zallem heile,
dir wirt sigunen minne: diu list nu frilich an dem bracken seile.
daz hat din hant errungen mit strite lobelichen
der edeln klaren jungen. wer ist, der dir uf erde mug gelichen,
der iensit mers und dissit mers si tragende
so vil der hohen wirde? daz ist nieman vor und nach uns sagende.> -
< ob ich mich dar an kerte, so wer min pris verswunden:
din munt der witz gelerte, durch daz er mir von sippe ist lobes gebunden.
al die wile mir sint diu lant zevluste,
so kanstu mir, noch nieman, herzen leit geziehen uz der bruste.> -
< nu tuo niht wan daz eine, des wir dir immer danken:
daz du der edelen reine di strangen sehest in ir henden blanken
und ir munt, der liehte rosen velwet
mit siner steten roete: da bi sint towig rosen bleich geselwet.
dar uz diu wort gesuezet von dirre strange erclingent;
des maenlich herze ergruezet in vreuden, die sich gen der hoehe swingent.
und wiltu niht der vreuden kunft enpfahen,
so trueget mich daz mere, ob du maheden herz geleg ie nahen.
diu was min werde swester, die gap man gurzegrine.
uz graswalt und berbester bistu geborn, vil lieber neve der mine.
di wurden an ir prise nie geswachet.
du hast werdikeite bejagt, swaz halt dir disen kriek nu machet.> -
< du zelst mich unverborgen der werden diet zemage.
deste baz sol ich besorgen der eren vlust, swenn ich dich selben vrage,
mit wie getaner triwe der uz erkorne
mir hat daz kint enpfolhen: der triwen sunder bin ich der verlorne.
ich verlos diu lant aleine an iwer aller willen.
da von sol ich nu cleine ieman kumberhaft dar an bezillen.
swenn ich ir einen mit sicherheit betwinge,
so sint diu lant erlediget. vil werder mak, nach disem krieg ich ringe.
dann erst ist mir gemeze ze konen diu magt sigune.
wie zem uns, ob ich seze an solcher eren vlust bi selden lune,
diu mit selden hat zen engeln pflihte?
oheim liep der mine, nu la mich von der krumbe zewerder slihte!> -
< bistu so cleine wegende die triwe mit den eren,
der hoehste si din pflegende,> jach ekunat und seit diu wort durch leren
kayleten, wan er was richer sinne,
so was im dirre naeher. si uberretten in mit lieb und minne,
daz er sigunen sehende was nu bi artuse
und vor in allen jehende was al der geschihte da ze huse,
wie iz im nu lac an der geschihte.
und swes die zwene jahen, daz wart alda gesagt vil gar die slihte:
man was im widerwegende umb solcher eren sorge
und daz er doch nu lebende dar under waer des libes in der borge;
daz er so manger diet uz witen landen
aleine wolt gestriten, des duht zevil die sine jugent erkanden.
wie daz sigune clagende ward von al ir krefte,
ein ander klag ich sagende muoz sin, daz ich bedorfte meisterschefte.
da von ich dise clage hie nu laze,
wan die was mit ir tragende ritter unde vrowen ane maze.
iedoch er uberhorte di strangen von ir munde,
daz iz im vreud enborte, wan er groz truren het unlange stunde.
< ze rehte leit ist man also wol tragende
der manheit unverirret,> also was man von dem werden sagende.
ist truren von den leiden und jamer iht gesundert?
daz wil ich hie bescheiden, ob ieman ist, den dirre sache wundert:
jamer, leit ist wol etwenne geliche,
etwenne ein herz ouch jamer hat und doch inne gar ist vreudenriche.
jamer sunder tragende was talfin und sigune
ir beider minne bejagende. doch swie ir herze waren in vreuden lune,
ir jamer was geleit in ander stucke:
umb gamureten und sin wip, ir beider vlust in nam ein ungelucke.
nach dem si jamer truogen getempert wol mit leiden
und iz doch undersluogen, daz si nieman sach von witzen scheiden:
jamer und leit sol witz und manheit ueben,
so sint die da trurent aller guoten dinge gar die trueben
und siedent in ungemuete dem zwifel nach gesellet;
zekeiner slahte guete ist ir gemuete selten wol gestellet.
jamer, leit wis herzenhaft so tragende,
dem hoehsten wol getrowe, daz jamer dich in zwifel iht si jagende!
mit jamer leit gemischet, die truogen dise beide.
ob daz mit vreud erlischet, daz wirt gesagt: si truogen ouch gescheide
jamers guft gemischet vreudenriche:
zejamer kan sich pflihten vreud und leit, die wegent ungeliche.
si was der von graswalde ordenlichen habende.
gen truren der gezalde, allez truren was er von im schabende.
nach rehter ordenung er was gemezzen.
vollekomner tugende was an im niht siden groz vergezzen.
sigune vor jamer groze sprach mit leide herte:
< eniten zu widerstoze wil ich wesen, herre, din geverte.
erek eniten zehe, si were klagende,
daz er an ritterschefte wer bi ir verlegen und verzagende.
darumb in zorn ruorte und wolte niht erwinden,
mit im er si do fuorte, daz si mit den ougen muest ervinden,
ob er ein guot ritter wesen kunde.
in schiltknehtes wise fuor si do mit im vil lange stunde
wider al ir herzen willen. wan si die not was sehende
der tjoste widerzillen, uz ougen wart er jamer an ir spehende.
so bin ich sorgen vri vor disen leiden,
mit dir bin ich diu varnde, an den tot si wir des ungescheiden.>
die rede widerlegende was ir der furst in zuhte:
< du bist vil eren pflegende, als dich ist an geborn von hoher vruhte,
du fursten kint, du wunschelruot des grales,
des heilbernden samen, der nie begerte keines wandel males!>
do jach diu wol gepriste mit magetlichem krantze:
< ich si diu ab gewiste, iz wart nie mines herzen will der gantze:
swaz dines herzen wille niht enmeinet,
daz kan bi minem willen beliben niht ein vingerlanc vereinet.
sit du hast gantzen willen unwendik solcher vreise,
ein teil soltu mich stillen, wan ich muoz aller vreuden sin eine weise,
biz ich geleb, daz du die lant erringest,
so bin ich von dir gernde, daz du mich zuo dem heren grale bringest.
da wont gesinde reine, den got ist niht versagende
rehter bet gemeine. dins werden libes bin ich sorge tragende,
segen, salme bin ich dir da lesende.
dirre bete sunder bin ich manger sorgen ungenesende.
ich wil ouch dar durch bihte, daz ist min gier di meiste.
ich han getan vil lihte wider vater, sun, den heren geiste,
da von uns beiden vreuden zil so lenget.
diu fruht von titurele wirt vil liht von sunden sus gestrenget.
daz vindet man ame grale zebuoze fur die schulde.
doch weiz ich solcher male uf mir niht, wan daz ich jamer dulde
nach diner minne niwan zerehten dingen.
durch sus getane maere soltu mich, herre, zuo dem grale bringen.> -
< nu sage, reine, sueze, wie bring ich dich zem grale?
diu vart unsanfte grueze hat mit ungeverte zallem male.
den strit ich furhte niht der tempeleise,
wan durch die liebe dine und ouch durch got laz ich gen in die vreise.>
si sprach:< du wirst gefueret von mir der noete sunder,
daz nimmer dich berueret von in kein strit. daz ist ouch niht ein wunder:
ich bin der edlen vruht aldar gewendet
und in allen wol erkennet, da von so wirt ir haz gen uns verswendet.>
< wir muezen koste fueren durch die wuesten solitane,
sit wir niht luet berueren. des waldes drizic mile sin wir ane
veilen kouf noch umbe sus die beide:
niht danne walt der wilde, hueser bloz und der acker, heide.>
nu het er vil gedanke, ob er ir volge jehe,
gen valsche gar der kranke. ob in iemen an der vorhte sehe,
daz er gen disen noeten wer verzagende?
den werden und den hohen was iz allen werdiclich behagende.
< owol dem werden libe>, waren im die werden jehende,
< dem ie der selden schibe so wol gelief, daz er den gral ist sehende!> -
< tusent mile weren mir vil cleine>,
was da manger jehende,< daz ich da wer niht wan ein naht aleine.>
ekunat was gernde clauditten der vil wisen:
ob si die wil enpernde wolte sin der strang,< daz sol ich prisen
iu beiden hoch. und wer si tusent lande
wert, si wirt din eigen, darumbe ste min werdickeit ze pfande!>
sigune jach mit girde, daz si iz gerne taete.
si hetz in cleiner wirde und nam sich des vil haele durch die staete,
daz ieman jehe still noch offenbare,
daz vrowen kurtz gemuete in herzen truegen under langem hare.
des wart iedoch sigune mit warheit wol gevriet.
wie lank ir har, daz brune, was, ir muot was doch vil lank gezwiet.
ir widerstuont diu strang von kunft der sorgen,
diu ir geschach zu leide mit manger not den abent und den morgen.
urloubes si do gerten, do huop sich riwe strenge.
gedanke si do werten, daz si ein ander sahen niht die lenge.
tasme bevalch er kunige und kuniginne,
daz sie imz wol behielten durch willen siner dienstlichen sinne.
man gesach ir scheiden nie me so truriclichen.
man und wiben beiden man sach wazzer vil uz ougen slichen.
richer triw si vil ein ander truogen.
ich waen, daz si gefuoge, sich welle dann unrehtikeit unfuogen.
vil dicke wurden trahene von ougen da geswungen,
den wangen nach zetwahene, uf der liehten waete wol erklungen.
si duhte michel zit nu dan ze riten.
kunic und kuniginne kondiwierten geste zallen ziten.
si kunden truren swachen wird und vrowen zeren;
vier wochen zeiner machen ir sueze miltikeit di kunde leren
mit manger handelung der tugende richen.
aller witze kunste kund ir hohen triwe niht gelichen.
bi allen disen sorgen die den talfin ruorten,
so wirt im hie verborgen, daz si im disen manot sus enpfuorten:
( ginover, artus im heten daz gebrochen
und aller meist sigune mit suezen worten vreudenriche gesprochen
ab dem bracken seile) daz orilus nu clagete,
daz er an vreuden teile immer wolte leben der verzagete,
lebenes vlust was er sich der bewigende
gen dem talphialte: gesigen oder sigelos geligende!
an lehelin zelebene het er wol enpfunden,
daz er mit kraft zegebene strit wol het ein teil bi siner wunden,
und aller meist daz golt so rich gesteinet,
daz gen der selden stiure der baruc het dem grahardois gemeinet,
daz im der bote brahte an zil gen halber mile,
do in der tot ergahte. owe! getorst ich vluochen noch der wile,
diu im gelunet wart so arger lune:
do solten si nicht erben zwei paradise, der furst und ouch sigune.
sigune was von arte erwelt zem paradise.
swer noch verdienet harte in heidenschaft der kristenheit zeprise
mit strites lon alsam der talfialte,
und vride von gaylotten, er wer gen paradise der gezalte.
darzuo ein degen reine, vri vor missewende,
dann sigun aleine wolt er aller wibe sin ellende.
wer ein man noch solcher wirde lebende,
solt ich im wunschen wirde, daz vron paradis wer ich im gebende.
noch bezzer dann zem grale, so duhte er mich do wesende,
do tusent jar ze male sint, sam hie ein tak. lat mich genesende
sin, ob ich den werden dar gesetze,
da er engel schar genozet! so hazzet mich niht durch in mit wirde letze,
der hohen muot was tragende iedoch bi vreuden vluste!
ist mir daz ieman sagende, wie disiu zwei beliben under einer bruste?
swa vreuden vlust mit manheit sich wil koberen,
durch stiur der manheit gebende muoz hoher muot der vreuden vlust hie oberen.
orilus der furste die zwei gar ungesundert
wol truoc mit der geturste, des selben mich nu furbaz niht enwundert:
sin hoher muot durch vreuden vlust in lerte,
daz er mit siner amien sunder helf alein zevelde kerte
mit einem pavelune gar sunder aller vorhte.
do daz diu servidune gesluogen uf, juncfrowen dienst im worhte,
daz si im abent, morgen koste brahten.
die liezen si zwei eine, so daz si aber wider von in gahten.
der furste reit durch striten zewalde und ouch zevelde.
jescute sin erbiten zaller zit muost ein in dem gezelde.
alsam erek er si mit im niht fuorte,
iedoch diu selbe schulde in hie gen strit nu von ir strafen ruorte.
zedrate noch zebalde die zwei von artuse
riten gen einem walde, der hiez precilje pitiment, diu kluse.
gezimiert reit der grahardois vil schone.
niht wan sigunen zeren fuort er nu den anker sunder krone.
vergezzen was durantzen, do si von hove schieden.
ein ander starke lantzen gab im der grave bol von ardebieden,
der iz so wol erbot kalokrianden,
und sin vil werdiu tohter. dise zwei mit dienst si baz erkanden.
iedoch truoc si diu reise gen tieren noch gen brunnen.
leider sus gen vreise geriet ir vart; si muosten not erkunnen,
und si riten allen den tac verirret
des waldes wilt geverte. sigunen wart vil vreuden hoch verirret.
des waldes grozer tiefe belibens als si mahten.
ob ir deweders sliefe? nein, si kunden vil nach selden trahten.
ob in vrou selde wider hulf der lande,
daz man ir hof geliche gen artus an werdicheit erkande.
ir milte an triw, an eren mit suezer handelunge,
ob sich diu muoz verkeren, in sol umb disen willen manik zunge
sprechen guet und ere vil ungestillet,
und allen reinen herzen, die nach richer tugende sint gewillet.
guot will an allen orten ist ewich seldenbaere
und wiset gen der porten, der da petrus ist ein portenaere.
ir ist nu vil, die ander wille ruorte,
ob er in einem walde eine magt so clar aleine fuorte.
mit disen maeren suezen in einer gruen si sazen.
wie si ellende gruezen wolten milteclich, si niht vergazen:
mit triwen gantz der witwen und der weisen
wolten si clagen stillen, darzuo di armen beschirmen gar vor vreisen.
die naht untz an den morgen si da niht anders pflagen.
aller valsch verborgen in ir herzen was, vil ringe si wagen,
daz si die wile braht zem anger irre;
durch daz si samt die stunde beliben lank, si enruochten umb di virre.
iedoch si furbaz zogeten und funden schoene wite.
vil jamers groz bevogeten sigunen wil alhie von disem strite.
zerossen der geschach mit einer tjoste:
der furste von lalander, orilus, hie reit mit richer koste.
die richen und die grozen si beid an manheit waren.
der houbet noch die blozen begunden hie nu vintlich gebaren.
zehoubet kunden si die helme stricken.
sigune ir liehten ougen nie bekand in also leiden blicken.
do si diu ors ersprengen so ritterlichen kunden,
der meide herzen twengen ein schrik began sa. bi den selben stunden
zu der erden viel si ungeschriet.
< ey, vrou aventiwer, moeht ir uns haben dirre mer gevriet!> -
< iz kan sich niht gefuegen, daz reht mich dar zuo bindet,
darumb si sol genuegen, ob sich geluck noch ie mans underwindet,
daz er uf sich selben niht sol borgen
zevil der ubermaze: iz weltzet hin, der iz niht kan besorgen
und wisen rat verhandelt. der werdiclichen lebende,
der pris nie wart verwandelt, in si diu meiste werde wirde gebende.
des sol die kumberhaften niht betragen.
mak iz in vrum erwerben? vor aller diet sol man sie selbe vragen.> -
< waz hilfet alle witze, und wil gelucke wenken?
der talfin jenz und ditze( vrou aventiur, dar an sult ir gedenken!)
wol kund an sinne richer witze lere.> -
< ist witze wirde riche, iedoch so hilfet selde michels mere.
swer selde mug ergrifen, als dirre furste hete,
der laz imz niht entslifen, er si an wiser huote wol der staete.
daz weger hat diu volg an allen dingen.
swer des unwegen spilende ist zaller zit, dem kan niht wol gelingen.> -
< owe, vrou aventiure, waz welt ir an im rechen,
der iu so mange stiure ie kund an pris in mangen landen zechen,
den nu kein aventiure mac genozen?
sin schad ist wol gefuege an pris. ir tuot iu selben schaden grozen.
er stalte sich nach eren durch triw und ouch durch minne,
die kund er wol gemeren. und si, daz im gelucke alhie entrinne,
dar an so wirt sin pris mit niht geletzet,
der vor ob allen fursten ist in di werdikeit so hoch gesetzet.
er kan ouch wol unmaze an disen dingen miden;
solt er nu widersaze gen orilus mit zagen vorhte liden?
des moht ir selbe fur uns alle spotten:
lat alle sine wirde, gedenken wir alein der gaylotten.
und da bi hie daz ander: solt er den fursten vliehen,
ich mein den uz lalander, den er zem dritten mal kund uberziehen
mit sig? an tjosten zwein und mit dem swerte
vor im so muost er struchen, do im jescute lebens lenger gerte.> -
< fruent von blienvelden, du weist niht, waz ich meine!
do im der baruc melden begund, iz muest sin wirde werden cleine,
sint er niht golt der selden kunde halten,
unz er iz anderweide verlos, do sold er witze han gewalten.
vil werdicheit mit tugende bin ich im schuldic jehende,
mich jamert siner jugende, daz die sol vellen selden golt daz brehende.
und nimt er val hie von sin eines handen,
daz machet vunt des goldes, er het sin anders tusent wol bestanden.
darumb ich iezuo strafen muoz so harte liden.
wafen, herre, wafen! sol ich mich von siner tugende riden,
di er in solcher jugent was der tragende?
waz wil ich an im rechen? er was an zehen tusent pris bejagende!>
hie lit di magt erschricket, hin lief daz pfert verlazen.
diu tjoste wart gezwicket mit hurte rich, si beide niht gesazen.
diu sper von groeze sich mit noeten spielten,
so daz die lufte kleine der sprizen oben in der hoehe wielten.
di beliben bi ein ander geschivert und gezerret,
sam donres blicke glander sich zu tal in einen boum verwerret
und also stet zerizzen und zespalten;
der kraft zu beiden siten kunden hie diu sper geliche walten.
der eine viel zer erde fur tot mit einer wunden,
der ander wol begerde des pfaffen in dem herzen an den stunden,
mit solcher kraft het in diu tjost erschellet.
dann ackerins presente sunder danc muest er sin tot gevellet.
mit clag ich aber varende bin graswalder vogete,
daz sich alhie niht sparende diu tjoste was und sich niht langer zogete
an der lenge gen einer halben mile:
diu kraft der stein, des goldes wer disehalp gevallen an die zile.
jescute niht erkande die edelkeit so guote.
ein jungelinc si pfande dar an, wan si iz het in swacher huote
alzuhant, do ditze was geschehende.
ey furst uz graswalden, so muest er dir des siges sin der jehende!
nu dahte, war er kerte, der furste wol versunnen.
als in der adel lerte, sit in beiden sprache was zerunnen,
hie mit do gie der edel zuo der maegde,
alsam der einhurne, den da diu maget veht in dem bejegde.
aber sunder schoze so wart der helt gevangen.
ir zen mit under kloze tet von sinem wapen ein guldin spangen,
darnach ein wenic towes mit der hende,
da von diu magt ein kleine der kraft enpfant, an vreuden diu ellende:
si want, iz wer der ander, ir vreunt, der herzen trute
tschinotulander, do sach si uf und sprach ein teil, niht lute:
< owe amis, wie ist iz hie gescheiden?>
dem fursten eren riche enpfielen zaeher vil von jamers leiden.
do in diu magt sigune mit kunde reht erkande,
alrerst ir vreuden lune vor leide starp, unwert si gen im wande
und bat in doch:< nu sit mich todes wernde
durch willen aller megde! des bin ich, magt, durch wip an iu begernde.>
hie mit er wol bekande ir leit daz uber groze.
zem fursten er sich wande, der was an lebelicher kraft der bloze.
er sprach:< edel furste, mahtu lebende
vor dirre tjost beliben, ich wil dir beide lant sin wider gebende,
sit mir gelucke fueget, daz ich dich han ervellet.
des mich durch reht genueget. min herze muoz dir immer sin gestellet
zedienste mit der hohen triwe riche.
mit schilte nie bedecket wart ritters lip, des pris gen dir geliche.>
gurzegrins geburte erbot er vil der eren:
er vant da niht antwurte. orilus von dan begunde keren,
vreud und jamer het im sik erworben:
die vreude doch gesigete des fursten halp, sigun was nach erstorben.
als orilus von dannen mit klag begunde riten,
ir herze wart entspannen von uberkraft alhie zen selben ziten,
und viel mit beiden armen uf in klagende.
hiest anevanc ir klage, da waere wol an ende von zesagende.
ich bin niht, der iu kundet ir klage bi hundert eine.
wie si diu clag erzundet het, des sag ich lutzel unde cleine,
durch daz ir ir triw ein teil ervindet:
aller irdisch triw exempel, ir herze wol all herz gen triwen bindet.
ir stimme lerte pine den werden mit den noeten
me danne di wunde sine. er jach:< vil sueze reine, du wilt mich toeten.
ob ich der wunden halp noch wer genesende,
diner clag so starke, der muest ich mit dem tode sin der wesende.>
si sprach:< wol mich der stunde! min clage wirt gestoeret
von dinem suezen munde, sint daz den min ore hat gehoeret,
daz du maht genesen vor der wunden!
la sehen unde hoeren, an welcher stat hat ir din lip enpfunden?> -
< wiltu klage mazen>, so sprach der wol gehiuret,
< ich wil dich sehen lazen da von dir vreud und mir daz leben tiuret.
ich sol niht unwar sagn an lebenes ende:
iz hulfe dich unlange und wer doch miner sele ein missewende.
den lip wis lutzel clagende, gib iz der sele zeteile!
der wis mit triwen sagende din rein gebet mit ewiclichem heile.
wunsch ir zegot und an der werlde ende,
dem libe mit der sele, mit den gebenedieten der urstende!
min sele hat die sihte beruert an lebenes grunde.
ich tuon dir mine bihte, altissimus, sit mir von pristers munde
vrag nach minen schulden ist so tiure.
jesus, kint der meide, mit namen drin ein got, nu gip mir stiure!
al miner schulde verjehende bin ich dir unbenennet:
du bist si selb an sehende; dafur si dir min riwe baz bekennet.
die riwe soltu fur die sund anschowen:
den wehsel du uns kouftes, do du am vronen krueze wurd verhowen.
diu selbe reine triwe ist ob aller triwe zu prisen.
ouch dinget min wariu riwe und vordert min geloube, daz du spisen
mit dir selben ruochst die sele mine,
daz ich an der urstende mit dir zediner zeswen in vreuden schine.
sigune, du solt verkiesen, swaz ich dich han gepinet.
vil manger vreuden vliesen hat sich din junger lip durch mich gesinet.>
si sprach:< herr, du solt mir sin vergebende!
wan min zung aleine, ja werstu, herre, manic jar noch lebende!> -
< vil reine hoch geborne, ich vergib dir niht aleine,
in allen der verkorne bit ich luterlichen gar gemeine,
daz mir vergeben werde von dem hoesten:
swer ie geletzt an vreuden von mir wart, die ruoch got selber troesten!
die edeln hohen, vrien wil ich dir zeboten senden.
ave die magt marien, diu sol ir kindes hazzen gen mir wenden,
diu genaden vol, gesegent vor allen wiben!>
hie mit sin lebn verendet, die sele moht da lenger niht beliben.
er hete sich gewunden durch des bluotes sigen
gen erde mit der wunden, diu wart im durch den schilt. niht lenger swigen
wil diu magt. ir klage wart erhoeret.
orilus daz houbet entwapent het, daz tet ir schoz enpoeret.
swa triwen riche minne ein herze hat besezzen,
daz kan von allem sinne der triwe mit staeter liebe nicht vergezzen.
durch minne wirt diu liebe dar geneiget
nach vreude mit der sorge. daz wart ouch an sigunen wol erzeiget.
die von der hoehsten schuole gelert die gantzen tugende,
diu gesaz uf jamers stuole. ein vlinsin hertze moht ir bluende jugende
erbarmen, wie si vreuden wart beroubet:
si lak fur tot die lenge, dar nach ougen wazzer wart erloubet.
mit jamer uf den toten begunde si do vallen.
di wazzer richen soten muosten von ir herzen grund uf wallen,
daz iz durch ougen regen gap mit guzzen.
ir friunt sus lebens ane began si trueten, halsen unde kussen.
< owol der hoehsten tugende, die du mir hast erscheinet
vor todes bitter mugende, daz gen der trinitat din herz gereinet
ist unde gen der muoter magt marien:
die suln dich bevogeten vor den widerwarten unde vrien!
gebet von minem munde wil mir der jamer brechen.
swie gern ich selden gunde der sele din, so lat mich jamer krechen.
die twengent mich gen clagelicher vreise:
swie mir daz under sagete din reiner munt, so bin ich vreuden weise,
diu nimmer wirt ergetzet der wirde noch der triwen.
durch daz mich jamer hetzet uf clagende not dann uf gebet mit riwen.
got mueze mir hernach den willen fuegen,
daz ich min herze rihte, daz iz die sele mueze din genuegen!
du bete mich der hulde, daz ich dir wer vergebende,
und ich han toetlich schulde: du bist von mir der tote, niht der lebende,
da von sunder lip und herze krache!
du muezest mich erwerben, sus jach ich, under schiltlichem dache.
owe>, sprach sigune,< tschinotulander,
wie mich gedanken lune toetent, einer ie baz dann der ander
und aber sunder! wie sol ich gebuezen
von dirre selben schulde dinen lip, den claren, jungen, suezen?
der klagelichen swere ist last uf mich geloetet!
ach, wie mich dirre maere din dienst und dine triwe jamers noetet!
daztu niht mine minne soldest erwerben,
daz get mir so zu herzen, daz ich noch michel sanfter lid ein sterben.
we, daz din klare varwe mir wart ie kunt den ougen!
ich was ein kint begarwe, do dich min herz erwelt zu liebe tougen.
do wart mir minne kunt von dinem libe:
des muoz ich immer weinen, daz ich, magt, niht wart von dir zu wibe.
daz ist, des du mich bete vergeben an dem ende.
anderer missetaete werstu anders gen mir gar ellende.
do ich dich minne bat, daztu versagende
were durch min ere, daz ich muoz nu immer sin diu clagende.
herze, weine dort inne die manicvalten swaere,
di hohen vlust der minne, die diner besten zit angenge were!
diu ist mir tot an tschinotulander:
owe vruht vil reine, daz wir niht alten solten mit ein ander!>
ir zuht, die wol bewarte, kunde sich nu brechen.
har noch kleit si sparte mit stimme groz, diu gie von herzen krechen.
daz treip si nu die lenge sunder maze.
ein knappe in toren wise die stimme hort und kerte von der straze.
als in diu stimme lerte, also vant er si klagende.
vil triwe er gen ir kerte ir zeklag, biz ir daz kint behagende
wart. sin name dannoch was verborgen.
des wolt si in bescheiden, durch daz er kund mit triw ir leit besorgen.
zimierde was er sparnde, er fuor in sackes cleiden.
enruocht, wie er si varnde, ir solt in doch der aventiur niht leiden,
sit daz er dirre magt noch helfe sendet,
daz si beleip bi lebene: ir sterben wart von im und got erwendet.
swie gar im richeit tiure ist und witze verre,
dirre werden aventiure ist leider hie benomen ir rehter herre.
sin nam, sin werdicheit sint niht erstorben,
diu ist dem lebenden gebende noch werden muot, daz hat sin witz erworben.
doch wil diu aventiure des niht sin enpernde
eins herren, der ir stiure git an wird und si vil eren wernde
ist an prise lobelicher taete:
geluck ir heil si gebende! si vert hie noch mit grozem ungeraete.
doch wirt er wird und ere der aventiur bejagende.
des einen vrumt er sere, daz wir durch in der clag doch sin gedagende,
der sigun nu nimmer wil erwinden:
so hab wir uns gen vreuden, die lat er uns noch maere halp wol vinden.
parcifal genennet wart dirre selbe tore.
swer liehte vel erkennet, der het in keinen wis fur einen more.
wer sin vater und sin muoter were,
daz sait im sigune, diu hie saz mit riwe klagebaere.
do er kom zehuse, der tumbe niht der fruote,
dem milten kunig artuse saget er von dirre maget guote,
wie si hiez und ouch der ritter werde.
swie tum der knappe waere, sigun wer tot an klaegelicher berde.
do iz der knapp gerumde und er mit tode bitter
ithern niht versumde, von kahefiez den werden roten ritter,
do wart ein solche klag zu hofe gemeret
von disen werden beiden, daz vil der werlt an vreuden sterben leret.
swie doch sigune lebete des libes unerstorben,
di kraft si des enthebete, daz ir edel magtuom unverdorben
was, wan der ist also krefte riche:
tusent wip vor leide sturben e dann ein maget sicherliche.
ither wart besarket. do huop sich algemeine
ein reise wol bestarket alda sigune claget in triwen reine.
die het er in zekunde niht baz gewiset
dann als von siben jaren ein kint, daz wer an witzen baz gepriset.
walt und gevilde, vil michel ungeverte,
si fuoren durch die wilde und liden not und arebeit vil herte.
do liez der walt ir clage stimm erklengen
zu kunde wol die virre: ein cleiner don kan sich in walde lengen.
an dem fumften morgen si funden die gehiuren
alsus mit clage worgen. kleit noch har zelebne sie niht stiuren
wolt den lip, si wolte leben vliesen.
daz moht man an ir brusten, an hut, an har, an wete, an ougen kiesen.
daz hete si gehandelt an ir vil gar unschone.
ouch was ir stimme verwandelt. an ir libe niender als ein bone
was, daz ieman an ir leben funde,
ob iz sigune were, dann ot der munt, der was in roter zunde.
dem kunige si nu clagete uf den schulde habenden.
die magt man naher tragete. mit troste ginover si was die labende.
sunder leit wer si die zit erstorben:
siechtuom, herzenleide gibet kraft. mich duht, ich wers verdorben.
swer mit gesundem libe ist tage vier an ezzen
und sunder leides tribe, dem wirt sin leben gar unlank gemezzen.
siechtuom, herzenleit den lip besorget,
so daz er sunder ezzen ein langez zil dem tode lebens borget.
hie von genas sigune fumf tage sunder sterben.
leit was ir fortune, daz kunde ir herzen groze not erwerben.
ir half ouch daz, daz si den tot was sehende
und nach ir herzen girde was ob im der clag alda verjehende.
von balsem presente riche het er uz den heiden
artusen braht, erliche wolt er nu da mit den werden cleiden.
daz geschach, darzuo mit aromaten,
muozzel und zerbeneise und aloe, sus was diu lich beraten,
und dannoch anderhande, daz man darzuo ist habende.
< ze graswalt, dem lande, sol man disen fursten sin begrabende.>
sigune jach:< daz ist ungeschehende:
ich wil in also toten minnen beide truetend und ansehende.
an mines libes ende, bekleit und unbesarket,
er sol min vreude swende sin und sol mich vreuden tuon bestarket,
also daz mir daz leben wer verswunden,
ob ich sin hete mangel und in niht solde sehen zallen stunden.>
der kunic, diu kuniginne ir klag vil kunden decken
mit triwen richem sinne, durch daz ir trost ein cleine moht erwecken
an sigune bite vor clag so strenge:
daz was ir gar zu nihte, si wolt ot fur sich klagen dar die lenge.
als si do wol ersahen, daz ot niemans troesten
si kunde niht vervahen, do wolten ouch si vor clag die unerloesten
sin, daz iz der walt enpfant die virre:
ir clag do gab geleite, ob nach in ieman fuer des waldes irre.
ir ougen wol enpfunden, waz herze truoc zelaste:
von den sich trahene wunden wider berges uf durch ougen vaste
und vielen wider ab uf liehte waete.
der des nach sinem vruende pfligt die lenge, der muoz sin gar staete.
swa solcher wazzer sprunge von herzen kunnen vliegen,
daz muezen jamer stunge triben dar, ich wen, al sunder triegen.
der manne halp die wip sint wazzers riche;
die niender jamer twinget, di stellent doch die ougen dem geliche.
< nein, vil edel ritter von eschenbach gewaere,
iwer zunge duhte bitter gen wiben, swa man hort alsolche maere,
und si geben mir vil liht die schulde!> -
< frou aventiur, erst lange tot, der iz da sprach, der aht nu niht ir hulde:
ovidius, der wise, der sprach also von wiben.
ir wandel und ir prise liez er under wegen niht beliben.
frou aventiur, daz han ich bi iu funden.
habt vrum und schaden beide, ich wil der schuld gen wiben sin enbunden.
her hartman von der owen hat wip vil wirs gehandelt
mit laudin siner vrowen, diu ir gemuete so gahens het verwandelt
gen im, der ir ir herren het ersterbet.
da von lat mich beliben, vrou aventiur, gen wiben unverderbet!
si sint gelich genennet diu wip, ir nam vereinet.
ungelich erkennet werdent si der werdicheit gemeinet.
werdicheit bin ich den wiben jehende:
sigun weint so von herzen, daz ist von wiben immer ungeschehende.>
ginoveren gar mit triwen der tote kund erbarmen.
er wolt si immer riwen. do er gebalsemt wart, mit beiden armen
kund si in so werdiclichen trueten,
daz iz den kunic bevilte, niht wan durch valsch gedenken von den lueten.
mit suezer rede gebluemet sin pris do wart bezellet,
durch jamers guft geruemet wart wazzers ane maze vil gevellet,
darzuo wart har und kleider vil gerueret,
die rehte wolden denken, wie hoch sin pris an wirde wart gefueret.
als man ir stimme horte, des wolde si nieman pfenden.
do sprach mit einem worte der kunic:< ich hilfe, niftel, dir volenden,
swar din wille stat mit im zewesene.>
si sprach:< der werld vereinet, da nieman hat an vreuden niht genesene.
herr, ir habt mir eren erboten vil und guotes.
daz sult ir hie gemeren, ir und min vrowe sit so reines muotes,
daz iu gevallen muez der selden krone
umb all die hohen wirde, die ir uns erboten habt so schone.
zer wilden laborie, daz lit in salvaterre,
mit kleiner kumpanie helfet mir da hin, dar ist niht verre,
daz der furste si vil schone gebaret
uf zwene mule starke, des wirt iwer saelicheit vil lank gejaret.>
er wolte si selbe leiten, daz was do niht ir wille.
si fuortens mit arbeiten hin sunder straz, und darzu sunder ville
was der walt der stete sam der kloster.
ir kom ein templeise, artusen boten gen widerker do loster.
er hete si all bestanden wan sigun aleine.
doch getroweten si ir handen, si weren vor im vri gar aller meine.
do was diu ordenunge der templeisen,
daz si niht solden miden vil noch groz deheine strites vreisen,
wan der geleite fuorte des grales ingesinde.
die ander all man ruorte hezlichen gar mit strite vil geswinde,
der sunder sik da nimmer wart gescheiden:
mit tschumpfentiur der herten brahten si vil mangen da zeleiden.
der templeis sigunen nu half die bare triben.
die boten des britunen hiez er die reise furbaz lan beliben.
mit urloup si do schieden von der meide,
die willen het zevarnde, aldar si leben lange wold in leide.
do si die burc bezilnde was niht voll ein raste,
sigune des wol bevilnde wart und dankt dem grales ritter vaste:
< nu helft mir mit dem fursten zu der erden
und heizet mir kundrien komen schier, so sit ir wol der werden.>
kundrie lasurziere, die kumt nu dar vil balde.
sigunen si niht schiere bekande, sit si was diu ungestalde.
ir zweier maer was vil, ich sag di slihte:
all ir herzenleide sigun ir sagete nu vil gar die rihte:
< du solt mir helfe bringen, daz man mich uf der linden
mit jamerlichen dingen bi disem toten fursten mueze vinden;
daz mich dester minner ieman irre:
ich han da muot beliben, und lat mich got der jar die langen virre.>
kundrie daz werben wol kunde nach ir girde.
si lie des niht verderben, si wold ir vil gemaches durch ir wirde
gefueget han al uf der linden esten.
sigune was nu jehende, si wolt gemaches, wirde han gebresten.
diu turteltoube erkiuset den durren ast gezwiet,
swenn si ir liep verliuset. sigune was da vreuden vil gevriet.
swie diu linde gruen geloubet were,
ein durre het si funden, daz lie si durch den fursten wirdebaere,
daz im diu sunne iht selwete sin vel daz luter klare,
und sinen munt iht velwete, der nach den rosen stuont gen strit zevare
und hiez von graswaldan nach gruener varwe:
sam linden loup gezieret sam was der edel tiwer ob liehter sarwe.
ir clage wider hebende wirt ot aber begunnen,
und under wegen lebende was si mit clag. ir wer diu clag entrunnen,
des het ich durch liebe groz gedingen
niht. si wil uf der linden alrest niwe clage lazen klingen.
diu nie noch wart gerueret von tag zu tag ie mere
ir clage nie volfueret. ir klag was aller clag ein herzen sere.
etwenne gebet was si und salme lesende
durch selde siner sele, daz si zem paradise si genesende.
si sprach:< daz edel reine vil hoch geslehte dine
dins todes vreuden eine muoz immer sin und daz geslehte mine,
wan si bekorten nie so richer vluste:
ob si all keiser waeren, si begruenden an vreuden nimmer under bruste.
owe ekunaten und kaylet, ir beider!
di vreuden ie beraten von diner wirde wurden, daz wirt leider
in jamer stark von diner vlust gewandelt.
ich sorge din, jescute, din vreude werd ouch lihte missehandelt.
owe gurnomantzen, wie dem nu sint verschroten
sinne die vil gantzen, swenn er gefreischet dich vil werden toten.
da von so wirt sin leit bekondiwieret
und uberzint mit sere, mit jamer innerhalp gefurrieret.
was iender an im belibene ein vreuden ast gezwiet,
mit jamer der vertribene wirt der nu gar. sin leit, daz was gedriet,
an daz quatter wirt iz nu gesetzet.
er und diu tohter sine sich trosten, daz si mit dir weren ergetzet.
der trost ist in gevellet uz herzen und uz bruste.
die vreude vil ungezellet sint, die sie dir truogen wol zeluste.
di wirt in klagendes leit nu gar verkeret,
graharz, diu marke riche, und brubarz wirt nu jamers vil gemeret.
din tot sol weinend erbarmen alle werde vrowen.
owe mir, vreuden armen, wa sol min ouge spilnde vroude schowen?
mins herzen inner spiegelglas du were,
nu si mir, armen sigunen, immer mere der werlde wunne unmaere.
ey, tolde grales tugende, aller ritterschaft ein krone,
din bluende bernde jugende sol diu nach miner werden minne lone
under schildes dache nicht erwerben,
des bin ich diu vereinte, nach diner hohen minne muoz ich sterben.
du edel ellens riche, und mich niht hast erworben,
des lebe ich klageliche. von schulden ist diu vreude min erstorben,
dar zuo min lip verteilt, der vil unwerde,
durch sin groz untriwe, biz in verslunden hat diu vinster erde.
got, herr, der guoten sinne wurd ich vil liht diu bloze
von jamers ungewinne! daz verkuese durch din erbermde groze,
ob ich durch jamers guft mich so verspreche
von leides uberleste, daz ich din vron gebot dar an iht breche.
an vreuden diu verarmte, an jamer diu gerichet,
ob ich nu got erbarmte, so tet er sinem rehte wol gelichet,
ob ich im wer als marie und marte,
die zwo von magdalene, den er ir bruoder widergap vil zarte,
der tak wol den vierden gelegen was in molten.
noch sanfter den gezierden geb er mir, ob sin genade wolten,
wan er ist ob der erden sunder smecken.
do lazarus erstanden was, do muosten luet ir nasen decken.
owe, waz rede ich, tumbe, durch herzen jamers twingen!
daz tet du, herre, darumbe die juden stuonden umb sin grap zeringen;
wan er so bitter smecken was do tragende,
da mit din kraft gesterket wart, daz manger diet do wart behagende,
die sich alda bekerten durch kraft der grozen zeichen,
als si die witze lerten. also wolt ich ze dinem dienste reichen
aller dinge, daz din wille were.
ich bin der bet niht wirdic; herre, wis der sele helfebaere!
wer aber, daz du gebende mir werst vruent den minen,
doch immer kuesche lebende wolt ich mich in dinen hulden pinen,
und wer mir der tot vil baz zeliden,
dann ich den werden klaren mit also manger wirde mueste miden.
ob ich mich hab versprochen, got, herr, gen dinen hulden,
daz la vil ungerochen, wan ich muoz doch so vil von jamer dulden.
ob ich dich, herre, han mit iht erzurnet,
so lid ich klagnde schulde, von reht din houbet wart durch mich gedurnet.
ez sol mir wegen ringe, swaz mir geschiht uf erden.
so vreut mich der gedinge, daz ich in fronem paradis sol werden,
als der engel jach des grals erwelten,
daz si sint selic hie, und dort zem staeten prise die gezelten.
so wil ich mir zeheile uf erden hie nu mezzen
gen hoher vreuden teile, daz ich mit solchem jamer bin besezzen.
da von min lon zehimel wirt gemeret,
ob mir diu clage mine von diner minn zu guote wirt gekeret.
ouch bin ich hie mit triwen der minne mangel clagende.
daz tempert sich mit riwen, daz bin ich, herre, dir zebuoze tragende.
daz er durch mich den lip so kund verliesen,
des moht aber ich niht trowen, darumbe soltuz, herre, mir verkiesen.
in kintlicher wise durch min wert geslehte
verriet ich in gen prise: diu minne min im nimmer werden mehte,
also was min tumbez herze jehende,
dann under schildes dache ritters wirde wer von im geschehende.
ouch soltu, herr, bedenken,> siu klagte sunder twale,
< durch miner schulde krenken, daz ich bin der vruhte von dem grale.
des regel lert niht wan ot strites orden,
da bi die kuesch behalten. sus bin ich schuldic an dem fursten worden.
dar under kom diu minne mit liebe her geslichen,
uns beiden in dem sinne was si immer mere di ungewichen,
und doch niht wan in ordenlicher wise
zedinen werden hulden: die gib uns, herre, in vronem paradise!
die bermde din mir fuege, du hast der herzen kunde!
min seld ich undersluege, ob unser lieb gerungen het nach sunde.
der wolden wir uns beide han gesundert
mit luterlicher triwe. vil dester mere mich ungeluckes wundert.
sin wir der lieb vereinet von diner kraft gewillet,
din will ist so gereinet, daz din reinikeit uns wol gestillet
an uns, daz er genediclichen werde
erfullet in himelriche. deheiner vreude muot ich hie uf erde.
min klegelich unmuoze, der wil ich niht geraten,
die gib mir, herre, zebuoze, als ie von reht die schuldehaften haten,
di menschen lip mit tode hant geletzet,
als min vermeinte zunge den fursten wert in sterben hat gesetzet.
din rein gebot ich schribe besunder zu dem herzen,
so daz man lip mit libe gelten muez zem tode mit dem smerzen,
durch daz ich wil der clage niht erwinden:
zegelten disen fursten sol und muoz der tot mich clagende vinden,
und bin niht anders gernde, wan daz ich clagen kunde.
got si mich buoze wernde, unz ich in gebueze mit clagendem munde!
sit schulde muoz von clagender riwe swinden,
so bin ich sunden ane. uber alle dink so kan mich riwe binden.
mit riwen sunde klagende der himel schar enpoeret
zevreuden, hoch behagende ist vunden clag; diu wirt von mir gehoeret
so haele, ob noch der koere drizic weren,
der vreuden sank erklingen muoz, daz si wol sin die vreudebaeren,
und tuot mich doch genoezet der himel schar gemeine.
got, herre, tuo mich enbloezet der helle und di sele des fursten reine,
und hilf im uz den witzen allerhande,
und la die sele mine an siner stat her nach da sten zupfande.
solt ich nu gulte riche von unser beider lande
pflegen gewalticliche, unlenge wer sin sele in keinem bande:
spital, kloster muesten gab enpfahen,
und ander durft gernden. got, herr, la si des willen selde vahen!
des namen  hoch ducesse  wolt ich mich gern verzihen,
daz ich zerehte wesse, an welcher stunt der hoehst mir wold verlihen,
daz im din sele mit kunfte wer gewillet
der engel schar gesellet. so wer min klag wol halben teil gestillet.
nach diner werden triwe beruert mich solcher mangel,
di tegeliche riwe mir gen dem herzen wirfet scharfen angel
von jamers pine koerder vol gestecket,
di mir daz herze vahent. des wirt min herz der clagnden stimme erwecket.
ob ich der engel vreude mit clagender riwe zeche,
darumbe vor gotes bescheude suln si miner bete sin vorspreche.
wan iz sin hohe kraft hie vor was tuonde,
so wer ers noch gepriset, ob dirre furste von siner kraft erstuende.
sin kraft ein eschen kranke zelebendem vogel kucket,
dem starke fiures vanke sin leben gar zepulver hat gesmucket,
alsam der fenix swenn er sich verbrennet.
ungeloubik diet verfluochet, diu solcher kraft an got niht wol erkennet!
der kraft dem vogel wilde kanstu dich, herre, nieten,
der mensch dir selben bilde treit, dem soltuz verre baz erbieten.
herr, si ich der bet niht wirde veile
alhie ze disen ziten, so werde mir din hulde noch zu teile.
dez muoz ich gernde biten, iedoch wer iz dir zemende:
in dinem lob er striten kund und was den heiden leben nemende,
den vinden din, den argen gaylotten,
di mit ir ungelouben dines hohen namen kunden spotten.
sust hat er dich gerochen, sie heten dich fur nihte.
din milte wer gebrochen, ob du im liebehalp niht truegest pflihte.
wiltu mirn vor lieb niht sin der gebende,
so bin ich an der fluste, daz du mir in vil spate gebest lebende.
ob ich nu tusent herzen in minem libe truege,
in toetlichem smerzen mich duht ir aller sterben wol gefuege:
die muesten von mir werden gar durchhowen,
als von dem bellicane, biz du die werlt mit vreuden mohtes schowen.
wer ich dem suezen done der nahtigal gepflihtet,
diu ir eier schone sunder brueten mit gesang uz rihtet,
und wer min houbt mit stahel dann gebunden,
iz wurd inzwei gesungen, ob din leben e niht wurd erfunden.
aller vogel suezen sank, dar zuo sirenen singen,
bluomen varwe, herpfen clank, ziterje, rotten aller seiten clingen
kund an mir entseben noch erwecken
so vil der werlt sumen, daz einer nadel oere moht bedecken.
hey, lewen stimm zeschricken, daz du mir bist so tiure,
da mit ich moht erquicken dir din lebn, daz suez und daz gehiure,
alsam der lewe sine kint die toten:
juncfrowen zuhtic runen wolt ich zu liebe gar durch dich verschroten.
ey, het ich struzen pflihte din jungez lebn zebrueten,
so wolt ich der gesihte miner ougen immer gerne hueten,
daz si wurden niht von dir gewendet,
biz diner liehten ougen blick lebelichen wurden mir gesendet.
ey galadrot, din witze, kund ich si doch erswingen,
ob ich an clagndem sitze lebnes hete noch von dir gedingen!
wan swen der galadrot mit schine gruezet,
swie groz sin sueche waere, der wurd im sunder sterben wol gebuezet.
ist aber daz er wendet die ougen von dem siechen,
sin leben wirt verendet. dar wolt ich gern alsam ein wurme kriechen,
da in der galadrot an sehen wolte,
niht wan durch den gedingen, den ich zu dir vil werden haben solte.
ich mochte mich wol mazen trostes und gedingen
nicht wan ein varen lazen, kund ich daz dem herzen nahen bringen.
owe des, wie wolt ich dann gebuezen
sunden last den swaeren, sit ich dir gap den tot so gar unsuezen!
alle kurtzewile hat mir din tot erlenget,
in hecke dornes zile hat jamers druch mir hohen muot vertwenget.
den mohten alle wapen niht gebrechen.
getroumt mir ie von vreuden, daz wil an mir die we clage rechen.
mich hat unwitz engeltet und tumpheit die vil groze,
der waren minne erkeltet was ich zu got, an selikeit diu bloze,
daz mich der sunden min zekleine duhte:
von dirre selben sunde bin ich an hohen selden diu bestruchte.
des nimmer wirt vergezzen, wie sich diu clage stellet.
ie vor hin dan gemezzen ist mir din tot, von reht ich wurd gehellet,
ich mein uf erd mit clag so clegeliche:
iz wirt diu clagnde not gesehn an mir vil armen noch hie tegeliche.
we, wes het ich willen? we, war stuont min girde?
ich jach,  wiltu gestillen din sende not mit miner minnen wirde,
di muostu under schild e han erworben! 
mit balsem wirt getroret von reht der walt, dar inne du bist erstorben.
von den schulden minen din leben ist gunlenget.
der walt sich muoz gesinen, daz al die boume werden gar behenget
mit kardamuomen und obz uz paradise.
der plan birt muscat bluede, dar ob gezwiet vil der wunschel rise,
mit zucker uber roeret diu heide gar dar under.
dri tagereise enpoeret wart diu suezicheit von dir besunder.
der vogel in dem luft solt is geniezen
der ubergrozen tugende, die din lip der junge moht besliezen
und was doch unbeslozzen: si huop sich an die witen
von dir vil unverdrozzen, daz man si wol erkand an allen siten,
ich mein der zwei und sibenzic sprach alterre,
da ist din pris erkennet an wirde hoch di naehe und die verre.
und was iedoch vil kleine der ursprink diner tugende,
din edel herz ich meine, und doch so breiten vluz in diner jugende.
mit dir diu werlde kund al ubervliezen
von diner simphanie, die du mit suezen worten kund besliezen.
si was bi dir uf nemende ie mer und aber mere.
da von zegot mich zemende wer zornes vil, doch tuon ich widerkere.
er ist mir zehoch zu allem strafen.
ungelucke daz mine, dar uber solt ich immer schrien wafen.
owe, min lip der clare, mit wem sol sich der locken,
sit mich unheil mit vare gescheiden hat von miner sumertocken?
ja was min sehn gemalt in dinem herzen,
sus gieng di clage dine, leg ich hie tot; daz git mir sunder smerzen.
du werst ouch wenic sparende die suezen wort so riche,
do du zem paruk varende wer, und wir uns schieden senicliche,
und do ich bat diner werden minne,
und du mich  genoz der engel  hiez, ich wen, daz nimt mir noch die sinne.
wan daz diu vruht des grales der not sol vri beliben
und aller laster males, wie moht ich, herr, erzeln unde schriben
allen den zart, den ich von dir ie horte?
und wer ovidius lebende, er moht sich niht gevlizen solcher worte!
du hieze mich  zem grale ein tocken wunschel bernde .
daz was zem ersten male, do ich erste was dich todes wernde,
sit dich min rat dar uf so kunde hetzen.
wie sol ich daz gebuezen dann mit widergelt des todes letzen?
dast aber ungeliche mit werdicheit vergolten.
din hohen sinne riche, we, daz mir nu die antwurten solten,
so weren mine wort vil gar verdorben:
aller werlde wirde, vor den so muestu wirde han erworben,
von dinem munde sagende, mit dingen vil beweret!
wer ich daz niht diu clagende, so wer ich aller selikeit gunmeret,
und wer diu vruht des grals an mir enteret:
angeborne tugende und engels lere niht wan tugende leret.
mit triwen rich versigelt, an staetikeit gehenket,
diu milte nie verrigelt wart, si wurd ie vor der gir gesenket,
also ob si der durft entsebende
wern an diet der werden: der ordenung ist man zem grale lebende.
und ob du, furste reine, geborn werst zem grale
von kind in der gemeine, du dorftest niht so riche han der male,
die man an fursten kan gen prise mezzen,
vil edeler furste sueze, des was niht berlin groz an dir vergezzen.
owe, daz ich niht lernde vluochen unde schelten!
so wer ich zuht enpernde. was mohte brack und seil nu des engelten?
uns mohte dannoch sorge han gerueret,
wan unzuht lop daz hohe und werdickeit verdrucket und zefueret.
du kone vridel staete der gotes tohter tugende,
mit so manlicher taete nie gezigen wart alsolche jugende
von der zit, daz von adam ein rippe
hellichen wart gezucket! mit dir gebluemt was aller fursten sippe.
die muezen also sterben und all ir vruht, diu bernde,
so daz si niht erwerben mugen halben pris des man dich wernde
was mit lob und niht durch dine milde:
iz fuor von ritterlicher tat, als iz din lip erarnet under schilde.>
sigune wil sich zeverre ot aber in clag vertiefen.
der aventiure herre, iz wer zit, daz wir im aber riefen,
durch daz sigune wurd al anders sagende.
wil si dar an niht borgen, si wirt den tot von disen noeten tragende.
er kom do her zer linden, der kunde vri der ander.
si lerte sich wol vinden, ir stimm in vrowen clag vil wol bekander.
iedoch so west er cleine gar die maere,
wer si was, noch si, daz er ir muomen kint und gamuretes were.
beidenthalp erkennet si wurden schier an ander,
mit namen gar benennet. er klagte, daz noch tschinotulander
ir herzen mit der klag so was gebunden
bi also lanc der jare, daz si der clag niht vor enthet erwunden.
si sprach:< den ich da weine ob herzen und dar inne,
mit triwen ich den meine. mir git an truren wucherhaft gewinne
sin tot, diu clag ist tusent clage bernde,
die taegelich sich niwent, daz ist, sit du mich liez, an mir hie wernde.> -
< nein, vrow, gedenke zuhte, fursten kint des werden:
kuniglicher vruhte was der vater din, daz uf der erden
so ritterlichen nieman fuorte schilte,
und laz iz durch tschosianen, die rehter tugende maze nie bevilte.>
kondwiramurs bewiset im het die art der meide.
immer ungepriset wer si nu hie, si gewuoc doch nie der leide,
die sigun mit klage kunde liden,
noch durch welche mere kiot und manfilot si kunden miden.
sigunen was entwichen der lip an kraft, an varwe.
diu triwe in het erslichen, also daz er si clagt von herzen garwe.
vil dankes wart si im der triwen sagende,
dar under diu vil reine was gen im der vrage niht verdagende.
si sprach:< nu sag mir, herre und kint miner muomen,
sit man hie nah und verre mit strit so hoch verzinsen muoz die bluomen,
wa doch hint din nahtsedel were?
vil ritter wert an prise sint hie mit strite worden schadebaere.> -
< hat ieman vlust enpfangen in dirre wilden irre,
di ist mich gar vergangen: vlust an prise get mir nah di virre.
ich was wol hint uf einer burc so riche,
swer die hat erzueget, dem dienten alle krone mugeliche.> -
< wis niht die warheit sparnde gen den, die dir getrowen:
drizic mile varnde wart durch bowen stein noch holtz verhowen
dann ein burc, die kan ouch nieman vinden.
vil manger si doch suochet, vor den allen kan si wol verswinden.> -
< ich trueg dich niht umb ein har,> so sprach der valsches eine,
< wern alle wazzer balsem gar und aller griez niht wan edel steine
und alle berg niht wan golt des sifen,
daz wer da gen ze kleine, soltiz di burk mit richeit ubergrifen.>
si sprach:< owol dich danne der selden und der ere,
du seligst aller manne! und muoz dir wachsen seld ouch immer mere,
sit du den tron des grales hast besezzen.
und ist ouch anfortas gesunt? hastu zu rehte vrage niht vergezzen?> -
< ach, leider ungevraget bin ich von dan gescheiden.
sit mich des hat betraget. so muoz ich mich zen unwerden cleiden.
ich hans an prise huet vil ser engolten:
ein portenaer der brucke hat mich durch vrage miden gar bescholten.>
si sprach:< owe des meines, den ir da habt erzeiget!
ir pruefet ougen weines, iwer seld ist nu gevellet und geveiget,
ir triw und eren arm und rich der sunden.
ob ir uech scham versinnet, so muoz uech scham vil dicke rot enzunden!>
si sprach:< owe der sere, daz uech min oug sol schowen!
alle manlich ere hat iu schande mit laster gar durchhowen.
iwer herz erjeten ist vor allen triwen.
owe, getriwer anfortas, daz iu sin quelnde not niht kunde riwen!>
hin reit der clagebaere von ir, di hie do clagte
und in mit herzen swere het uberladen. ob ich alhie nu sagte,
wie sin vart geriet, ich wer niht wise.
uns sagt ein ander mere, wie er zevreuden quam mit hohem prise.
wie sigunen riwe al klagende nam ein ende?
di durch ir groze triwe ir herze bant in jemerlich gebende,
di si nimmer mere wolt entstricken
dann mit dem tod aleine: si wolte jamer haben, vreude nicken.
wes was sigune lebnde klagnde uf der linden?
der vrage bin ich gebnde antwurte hie den alten und den kinden:
si was geborn der luete von dem grale,
die santen ir die pfruende von dannen werdiclichen ie zemale.
ir klagendez leit so swinde was wol halp ir koste.
gen regen und gen winde het man ir huote vnde vor dem vroste,
als sis bedorft. ich wen iz billich were.
des grales herren swester, man jach, daz diu mit tode si gebere.
diu hiez tschosiane, aller tugend exempel:
di reine valsches ane lie sich der gral des ersten tragn zem tempel
fur den kunic und al die tempeleise,
die dick ergetzet waren von dem gral ir stritlichen vreise.
ob do sigun genuzze der angebornen kunde?
swen iz durch nit verdruzze, daz wer an dem ein ungenoete sunde,
swer den gewin durch die verlust vertruege.
ich woltz e beide lazen, ichn ruoche, dunke ich ieman des unkluege.
fur ein groz unbilde hat iz mangen wunder,
wies in dem wald so wilde aleine moht geleben da besunder.
den ist unkunt diu edelkeit des grales,
von dem kein ungezibere uber al die salvaterre hat niht twales
danne die tempeleise, die durch des grales ere
mit stritlicher vreise vil mangem ritter buten herzen sere,
swer in wider reht da suochen wolde.
si wurden dar von got erwelt, der da ingesinde wesen solde.
von heilicheit des grales sigune was beschermet.
diu vrie wandel males het ir steten muot also getermet,
so daz si gantzer sinne was ein krone
des gelouben cristenlichen an einen got, genennet in dri persone.
swie selten si doch messe hort, diu vil gehiure
uz katelang ducesse, predigen und vesper waren ir tiure,
do was ot si geboren von der vruhte,
die daz paradise niht vliesen solten mit der sund unzuhte.
des ist ouch wol zeprisen al des grales kunne.
durch daz ein geluptez isen treip anfortas uz vreudenbernder wunne
in ungeheilder wunden smerzen stunge
niht wan durch eine sunde. die tet er wider des grales ordenunge.
des wart ouch er zebuoze mit riwen hoh gesetzet,
so daz er vil unsuoze an allen hohen vreuden wart geletzet.
daz parcifal der vrage muost vergezzen,
do was dannoch di schulde von anfortas mit buoze niht volmezzen.
waz diu sunde waere darumb er leit die quale?
des sult ir vragen mere trefizent, der seitiz parcifale
an dem hern karfritag bi dem fiure.
macht ich zwo rede uz einer, so jehe mir kunst niht ordenlicher stiure.
ouch sul wir niht vergezzen der trisekamer triwe:
di het jamers tal besezzen, erbowen mit so clagelicher riwe,
getunget mit so herzenlichem sere,
mit tiefen suefzen wol geset: da regent uf ir ougen zeher rere.
kundrie lasurziere, mit weisheit diu verdahte,
di kom geriten schiere, als si di pfruende mit gewonheit brahte
teglich des grales herren swester kinde.
diu begunde vragen maere:< wie mak des vil reinen grals gesinde?>
vor clarheit diu vrie weinen sere begunde,
diu do hiez kundrie. si sprach:< owe der jemerlichen stunde!
unser altez leit, daz ist mit niwen sorgen
erwecket und gerueret mit herzenleichen leiden unverborgen.> -
< nu sag mir, meisterinne, der hohen kunst geleret,
in triwenrichem sinne: waz ist, daz iu da truren hat gemeret?
iwer leit, daz alt, erkenn ich leider lange;
swie vil mich jamers twinget, iedoch git iz mir sunder jamers zange.> -
< owe, kint der triwe, versunnen und gewizzen!
ja hat sich clagnde riwe alrerst ir hohen kunst gen uns gevlizzen,
wan allz, daz got uf erden hat beruochet
mit kraft der hohen tugende, daz ist mit arzenie von uns versuochet.
verlorniv arbeite ist uns da mit erkunnet.
got si, der uns bereite solcher selden, da von truren dunnet,
des wer uns not. iz lak an einem stucke
al unser trost, der ist verlorn, der hat verwandelt sich in ungelucke.
do allez daz versuochet wart, daz uns die wisen rieten,
uns riet des grales heilic art mit schrift, wir solten uns noch vreuden nieten,
ob uns ein ritter ungewiset queme
und ungewarnet vragte, daz unser truren gar ein ende neme.
nu kom gester einer dar,( da von uns vreude siget!)
starker lide wol gevar: allez vragen was von im verswiget.
daz hat ouch uns in zwifel so gesetzet,
wan wir furhten sere, daz wir beliben immer unergetzet.> -
< der selb ist ouch niuliche hin von mir gescheiden,>
so sprach diu jamers riche.< ich kund im hoher vreuden vil erleiden;
er hat ouch miner clag vil ser engolten:
iz wart von minem munde weder man noch wip nie so wol bescholten.
er ist herzelauden vruhte und gamuretes, ir beider,
erborn uz triw mit zuhte, der ist uns an im vergezzen leider.
parcifal, also wart er getoufet
durch sine varwe, di claren, der sus des grales richeit hat erkoufet.
des muoz ich also clageliet vil clagelichen singen.
wie moht so hoch geborner diet an also werder vruhte misselingen!
ich wen ie groezer valsch wart behullet
mit also clarem velle: sin liehter glantz manik ouge noch betrullet.>
sueften, hende winden wirt da von in beiden.
moht ieman verswinden von jamer und von herzenlichen leiden,
daz waeren ouch dise meid an triwen riche,
der tugende wol vereinet, iedoch der antlutz vil gar ungeliche.
der kunst astronomie mit kraft der sterne loufe,
lasurziere kundrie was der selben kunst an richem koufe.
des sit zer tavelrunde muost engelten
parcifal an prise, an dem sich diu getriwe rach mit schelten.
sin hohe zuht, diu blide, wart in scham gesetzet.
ey, geluckes rat, nu ride in uf die hoehe, daz er des werde ergetzet!
vrou selde muez in uf ir straze wisen!
des wart er doch ein teil gewert, do man im nant zebruoder feirefisen.
wie er den sider funde mit strites uberleste,
daz neme uns lange stunde. wie diu magt sigune chom zu reste
von ir clage zu der engel singen,
des biten wir die werden aventiur uns an ein ende bringen.
durch werdicheit der wirde die werden ich hie zeige,
daz man mit gernder girde sich dester tiefer nach der wirde neige.
swer nu wirde werdiclich erwerbe,
der sol si behalten, daz sin wirde unwerde niht verderbe.
der lip die hoehsten wihe uf erde hat enpfangen,
die hoehsten wird ich lihe den selben, wirt der wih ir reht begangen
von in mit seliclicher ordenunge,
der wirde wol zu werde: die wirde hazzet aller boesen zunge.
die gelerten wol der buoche mit kunstericher witze,
der hat diu wirde ruoche, des siht man si zu reht an werdem sitze,
und pflagens mit der kunst der waren minne.
mit kristenlicher lere und haltent selb die lere mit dem sinne.
di werdiclichen sint geborn von adel hoch geburte,
di sint in hohe wird erkorn; sint si der tugent in vrag und in antwurte,
die zu der edelkeit do sint gemezzen
und der witze riche, der sol man bi den werden niht vergezzen.
man solt ouch wol die alten zuo den werden setzen,
die sich so hant behalten, daz si an eren nieman kan geletzen,
an triwen noch mit keiner missewende.
ach, owe des, leider, si sint nu ane guot der wird ellende!
man sihet sere brechen ein wirde fur die alle,
diu kan ir dink wol zechen. ich wil si nennen, wie si iu gevalle,
des vrag ich aber nieman dann die wisen:
iz sint di guotes richen, di hoert man nu vor aller wirde prisen.
ez wirt ouch wird geborgen mit kunste meisterschefte:
kan einer singens worgen, des sin an wirde werden mac der krefte,
daz er fursten lehens ist der wernde.
swer wirde welle erwerben, der si an kunste meisterschaft begernde.
ez lit an aller kunste meisterschaft mit sinne.
ein ritter werder gunste wirt, und wil er dienen werder minne.
kraft und ellen ist gen wird ein stiure,
und ist er kunste sunder, im mac wol ritters wirde werden tiure.
daz selbe ist dem geburen, hat er kunst zebowen:
bestet er acker suren, er mac in verre baz mit vruht beschowen,
danne der do bowen niht ist lernde.
der ist ouch manger wirde bi andren sinen genozen dick enpernde,
swer niht kunn, der lerne, der jenz, der ander ditze,
und hat er wirde gerne. wan guote lere stiurt an guoter witze.
kein ordenliche kunst, diu get niht eine:
biz er die ein gelernet, er hat uf ander witz ein teil gemeine.
swer wirde wil gemeren der torheit ungesellet,
der sol sich niht beheren, sin muot der si nach rehter kunst gestellet:
ie dar nach und im diu wird ist zemende,
oder an sinem muote, er wirt an wird, an selden uf der nemende.
der wisen lere uns lebende hant elliu dink enpfahtet.
di sint so lere gebende, daz muezikeit uf sunde vil getrahtet.
da von ist guot den armen und den richen,
daz si sich kunst gesinen, da mit si doch etwenn der sund entwichen,
wan disiu aventiure ist williclich gebernde:
vil kunstericher stiure ist si die werden alle schone wernde,
die sich des niht beherent noch betragent,
daz si werdiclichen nach der aventiur durch lere vragent.
alle werde luete( ich sprich in die gemeine,
als ich hie beduete: edel, rich der wirde, groz und kleine),
die tugentrichen maeren wirde bieten
und sueze rede minnen, di sullen uns di aventiure mieten,
daz si sigun geswigen geruoch ein teil al clagende,
so daz wir oren nigen al dar, da man si liehte wapen tragende
durch die edeln, hohen rich verweiset,
ich meine secundillen, da wirt nu wunders wunder durch gevreiset
und ouch vil strites herte von den, di wird erkanden,
und darnach ir geverte huoben, daz si schilde vil zetranden.
der waren fumf und zweinzic alzemale
kunige, fursten, graven, die secundillen gerten sunder twale.
< min friunt von blienvelden, waz wiltu an mir rechen?
wes sol sigun engelden, durch was sold ich von secundillen sprechen?
und ich der vriunde min alhie vergaeze,
so gieng ich ane witze, wan iz wer mir niender wirde maeze.> -
< sich, werde vrow geneme, ir habt die magt verweiset.
nu denket, wie daz zeme, ob ir si liezet vreuden sus vereiset!
und daz si wurd ein teil von iu ergetzet,
und lat sigunen clagende di wile doch sin an vreuden gar geletzet!
so muezt ouch ir besazen jenhalp in heidenschefte
den, des ir niht lazen mugt, wan ein von sines vater krefte
ist iuch all iwer werdicheit uf gerbet:
ob ir den werden liezet, der smehe wurde iwer werdicheit verderbet.
nu ist er doch sin bruoder, des edlen parcifales,
der jamers last mit fuoder fuert da hin alumb die vlust des grales.
wie er von iwer helfe des wart ergetzet,
des haben wir wol kunde. dirre ist an wirde niht gesetzet.>
er ist wol benennet hie vor in mangen stunden.
doch ist uns unerkennet, daz wir alhie die maere haben funden,
wan ekuba wart iz dem kunige sagende
und ouch der kuniginne, do parcifal sin ors was dannen tragende.
ginoveren niht betragete, do si des muoze gewunnen,
ekuba si vragete, diu sagt ir sus( do hiez diu wol versunnen
die rede von ir munde schriben alle)
wer durch secundillen pris gewan und ouch verlos mit valle:
< do ir muoter, secundillen, mit tode wart gegruezet,
und man ir fursten willen gehorte, mit der edelkeit gesuezet,
daz si niht vogtes wolten sin enpernde
noch keinen waeren lobende, wan der si wer al solcher wirde wernde
als ir vil werder herre, der manheit und der krefte;
und wer im clarheit verre, so gerten si niht wan ot ritterschefte:
und ob er wer ein mor nach raben gevidere
und er guot ritter were, si leiten siner wirde wenik nidere.
si waren doch niht toren und wolten sich niht swachen,
wan si wol halbe moren waren, die diu maer do kunden machen.
secundille gar von herzen weinde,
daz sich ir hoch gedinge an anfortas von ungelucke vereinde.
wan er het ein wunder der klarheit zu tragene
an sunnen blickes zunder, darumbe wer von anfortas zu sagene:
swer sin liehten luter claren varwe
zerehte pruefen solte, ich waene, ovidio zerunne garwe.
und mans doch kunde troesten von sag der sternewarten,
ir wurd ein man der hoehsten, ir stolzem libe; dem kunde si wol zarten.
richeit si wielt, geburte, libes wirde:
ritterschaft di grozen sach man nach ir werben mit gantzer girde.
ez muosten die erwelten sin, die man erkande
gen prise die gezelten. wart daz von in bewert in mangem lande,
so wart in wol erloubet dar zewerben.
daz liezen ouch di zagen wol, wan si bi den helden muezen verderben.
die fumf und zweinzic wielten so vil der hohen prise,
daz si den sic behielten. ie des jach der jung und ouch der grise,
etlicher hete risen groz bestanden,
den er an gesigete, daz er den pris do nam zu sinen handen,
als der von trogdiente, kunic papyres der starke;
der wand vil unerwente in solde tragen da hin der selden parke,
unz in tribalibot gen secundillen:
sin ritterschaft diu starke solt alle ritterschaft gen im gestillen.
den prief von im zelesene het man al die wochen,
dienst, manheit ouch mit wesene. ein ander brief wol dristunt baz gesprochen,
des botschaft muoste man da lesend liden
von einem emerale beakuns, sin lant hiez salabiden.
sin pris der was gewere, als werdicheit geruochet;
swie er ein grave were, iz heten hundert oft an im versuochet,
den er tschumpfentiure gap aleine,
die doch niht zagen waren, daz lop behielt der furst in der gemeine.
ein furste was der dritte, der daz begunde werben
der hinder noch der mitte: wolder sanfter ritterlichen sterben,
e daz er niht den hoehsten pris entruege.
der het zeblozen handen erslagen vil der lewen ungefuege,
wan si in dicke mueten in sinem rich affricke.
von kind er sich wol hueten kund vor aller zageheit mit schricke.
foriastes was der furste geheizen,
pris der edelen hohen, von dem gesaz er nie durch kein erbeizen.
ir aller tat verlorne was wan nu des vierden:
daz was der hoch geborne ladamus, der kund sich kondiwieren
mit ritterschaft, obz schimpf oder ernest were.
und als man ie den prief gelas, so speht man, ob er stuende wirdebaere:
in ir aller lande mit boten tougenliche
und offenbar bekande man ir vil, ir aller wirde riche
was von rehter warheit und vil mere.
daz zimt ouch noch den werden, ob er niht ruemet selbe gar sin ere.
des kuniges lant agrippe hiez, ladamus des richen,
der manheit so gesippe, daz si von sinem herzen nie gewichen
kein oug ersach in sturmen noch in striten.
was in ieman jagende, des kund er ane vliehen wol erbiten.
tradas von tinotente ein more was, der starke,
an erden ort erwente. er truok vil eren und manges landes marke.
genuoge waren jehend solcher maere,
daz er secundillen ouch an richeit nach genozic were.
daz lak an erden vruhte, der was er uberriche.
er pflak ouch schoener zuhte, secureiz der manheit nach geliche.
an kraft moht nieman secureiz genozen,
dem werden stoltzen recken, dann der in des lebens het verstozen.
der kunic aspramatinse von cippelant, ich waene,
er wer gen strit ein vlinse. von sinem swerte vluogen dicke spaene,
di er von den schilden kunde howen.
in mangem vremden riche het er alsus gedienet werden vrowen.
er kund ouch mit der tjoste vellen unde sitzen.
sin milte richer koste wielt, er lebt in werdicheit mit witzen,
so daz er sicher was vor hinder kosen.
sin priefe waren riche, die er secundillen sant, der losen.
ir losheit doch zeliden was sunder uppik zafen
und vor und wider riden daz houbt hin. owi, solt ich sie strafen,
die die luete werfent sus zewende,
versmehent mit den ougen so von sumerlatten wert presente?
lippidus ein furste von agremontine,
der warp ie mit geturste, daz er mangen ritter lerte pine.
er was ein zil der wilden aventiure,
di manik ritter suochte. sin pris an lobe het der werden stiure
der vremden und der kunden, der keiner wolt in schelten;
mit lob sin pris verwunden der manheit was, wes moht er danne engelten,
er sende secundillen priefe riche?
was er niht ob in allen, so fuor er doch dem hoehsten gar geliche.
den kunic melion beduhte uz modientesine,
swie sin manheit luhte uz allen den hohen gar mit liehtem schine:
er sante ir sine priefe sunder vragen.
er tet iz wol mit rehte, wan groze dinc getorst er wol gewagen.
von assigarciunde den graven arabinse
sin werdicheit begunde geren der vil hohen werden zinse.
guldin berg und zweinzik lande krone
daz het sin kraft ervohten, die fuor der manheit gar in hellem done,
so daz man im was jehende, iz wer sins herzen tunge,
swenn strit von im geschehende wer, so fuor geprist von dann der junge.
des het er vil getriben wol gesigende,
daz man in mangem riche im secundillen gap vil nahen ligende.
eralapins dem kunige, uz nitigas dem suezen,
gelich dem zucker hunige, dem kunde nieman strites gir gebuezen:
er wer getuchet zu dem meres grunde
mit vreuden richem muote, den worten, daz er strit envollen funde.
uf wazzer und uf lande was er der unverzagende,
ein ritter nie bekande di kunst, der sich in wage baz wer tragende.
man jach, sin muoter wer ein mereminne,
durch daz er sich genozen den vischen kunde wol mit kluogem sinne.
doch wirde bi den lueten het er an allen siten,
geben und vrowen trueten kunden sine hend, und manlich striten
er kunde baz mit lueten dann mit vischen:
vische sach er gerne gesoten und gebraten uf sinen tischen.
die suezen priefe sine ermanten secundillen
eteslicher pine: do solt ot si niht nemen nach ir willen,
iz het ir eteslicher me der wirde,
die sich do werde wagen, daz si wer irre worden an der girde.
filison, dem emerale von iberportikone
streich man der wirde male so vil, daz man im vil der lobes krone
ane eren maz; alsus was er gepriset,
daz im die werden jahen, sin werben wer mit reht aldar gewiset.
man jach des killicraten, von centriom dem jungen,
er wer vil reht geraten dem vater nach, dem in der poye betwungen
was sin lop. ob er niht striten solde?
im was ouch ie gelungen, so daz er tschumfentiure nie gedolde,
und verre baz in zuhten dann der vater were:
vor tobelichen tuhten was er vri, der manheit vil gewere.
secundille was in keinem lande
an werdicheit enpriset, daz der jung sin werben gen ir wande.
ein emeral lisander von ipopontikone,
sin lop gienc uber die ander als fur ein bluomen schapel goldes krone.
da von getorst er krone wol gemuoten:
uzer graven kunne werdent dicke kunige die vil fruoten.
der herzoge kyride von elioudione,
geluck sin rat nu ride, daz er bi den andern sitze schone
in einer wirde gar an allen siten.
sin gerte keinen wandel secundill, ob si geseh sin striten
und ander sine tugende, die kuniclicher krone
inz alter von der jugende gezemen kan uf kuniclichem trone:
der deheiner gienc der helt niht irre,
und wart im gar erteilet, swa man in erkant uber al di virre.
der kunic scheorise von orastegentesine,
durch menge siner prise, daz sin hant vil ritter lerte pine
hurticlichen von rabin die reise,
sus was er wirde wernde, wan aller missewend was er ein weise.
von satarchionte herzog alamise
al gernde was der monte und lant, di man genozt dem paradise.
die het er verdienet under schilte:
mit speren hurticliche und mit dem swert er werdicheit bezilte.
von larifoticone der kunik amicare,
des prief in suezem done secundille lesend was, diu clare,
also wert, daz si vil wol beduhte,
daz al ir lande krone vil wol mit wird ab sinem houbet luhte.
herzog von tuscanie und der kunic von arabie
und der kunic von selonie, markalin, mit werdicheit si drie
secundillen weren niht versmehet
( e si an herren were, dem aller minsten wer si mit eren genehet),
der kunic edissone von ladirbadine:
di wern ot alle krone wirdic wol von ritterlichem pine
in tasme gar werdiclichen tragende.
der warn ot funf und zweinzic. war zuo wer ich hie immer da von sagende?>
di kunigin von lanfuse dirr kunigin was jehende,
die man da gap artuse:< vrowe, ditz was allez da geschehende;
si sin iu gar benant oder unbenennet,
si warn an der geturste vil nahen al gelicher wird erkennet.
der in der meisten krenke was bi disen allen,
der prise gurtel senke truogen, die vil tiefe kunden vallen,
zem aller minsten durch zwei kunic riche,
die si gar betwungen heten mit ir manheit ritterliche,
etslicher michel mere, so herzogen tuom, so marke.
an pris, an wird, an ere heten si gewuochert also starke,
sit ir vaeter waren ende nemende
ze plenantz uf der heide, des den paruc was alda gezemende.
etslicher kunige viere het an sich ertwungen,
der ander mit turniere het anderhalp alsolchen pris errungen,
so daz si alle waren in der wirde,
daz si der wal unkunde waren hie zu nemen an der girde.
von kaukasas der wise, der was ir rat hie gebende:
 der werdikeit zu prise sit nach minem rat also die lebende:
heizt in allen priefe wider senden,
ein turnei si gesprochen ze tasme, der di kranken mueze pfenden
an girde secundillen. die sol ir ouge schowen,
swer sich da kan bezillen mit der hoehsten wirde al unverhowen,
daz git uns beidenthalben pris und ere.
min vrowe nem ir einen, so lebten die andern immer mer mit sere
und weren sich die clagenden mit der unselde zihte
und uns di haz tragenden. daz wirt verebent alles mit der slihte:
swen sin werdiu manheit des gestiuret,
daz im der pris gevellet, der wirt von uns zu kunige hoch getiuret.
und zeinem ganzen jare, daz si sich bereiten
und da zu offenbare alle, die fursten namen kunnen leiten
und nie mit strite wurden uberwunden. 
dem rate gar die volge wart von al den werden willik funden
und was ouch an der willen, die da waren gernde
der maegde secundillen. ir gote waren si do riche wernde
vil opfers und der maere sere lobende.
ir aller herzen riche vreude wurden allen sorgen obende.
wer mohte nu besunder die richeit all erdenken,
der zimiere wehiu wunder? ir ieclicher wolde sich niht krenken,
ob er da niht der hoehste wer gebluemet:
diu tschantz geviel in allen, gelucke waltes, wer da wart geruemet.
alle dise mere sich lange waren helende
dem werden wirdebaere, vor dem sich all unwirde was di stelende,
dazs im in drizic rasten niht genahen
getorst gen einer pise. sus kund der werd unwirde gar versmahen.
sin wirde niht verslafen sich kunde bi der erde;
daz si die suezen ie trafen, der hoehe mit dem valken si begerde;
mit dem kund si sich gen luften swingen:
feirefiz der werde, des wird kan elliu heidenschaft durch klingen
uber al heidnisch terre von siner kindes jugende.
von der vil grozen verre was im unkunt diu secundillen tugende.
er wart ouch ir mit namen nie benennet
dann von den sternewarten, den was er doch der kund vil unerkennet.
iedoch so pflak er minne der kunigin alberosen.
lip, lant, ir sinne het im verselt diu sueze  liljen rosen 
( alsus genant so was ir nam zeduete
ze proventz in der sprache, ob kyot niht entriegen kan die luete).
diu ander barbidele, der name sich glosieret
 noch lieber dann diu sele ( er meint vil liht, diu do die gigen zieret?
owe, waz han ich uf in erziuget!
der werde proventzale an siner aventiur also niht entriuget.
des sint mir die wol jehende, die minne sint bekornde,
ich bin vil dicke sehende, daz sich durch wibe minne man urbornde
sint, daz si die sele ringe wegende
sint in kranker wirde, den worten, daz si sin der minne pflegende).
feirefiz die beide durch minn in herzen truogen
mit lieb an underscheide, daz si wol offenlichen des gewuogen
dido, venus, pallas, die gotinne:
fur der aller wirde wolten si wol pflegen siner minne.
 in herzen gar beslozzen , daz spricht enduet clauditte,
in herzen unverdrozzen minnet er die. seht, daz ist diu dritte!
diu was im ouch der selben liebe jehende.
daz kund si niht gehelfen, er kunde dannoch furbaz minne sin spehende.
daz tet er durch kein unstaete, wan daz er wirde suochte
vil ritterlicher taete, durch daz sin werdiu minne also geruohte.
die wolt er muezic nemen niht mit sunden,
er reit nach aventiure. nu hort er im solch aventiure kunden
von richeit secundillen, ir klarheit und ir jugende,
und di ir truegen willen, wer an hoher manheit wer der mugende
zem turnei, ob er e niht wurd geletzet
in ritterlicher taete, der wurde uf kuniges tron alda gesetzet,
und was sin pris erworben von kinde niht vervallen:
an manheit unverdorben di zem turnei wolten sin mit schallen.
die fumf und zweinzic wurden im benennet,
ir namen und ir riche, daz er si unvergezzen truoc erkennet.
und man im rehte sagende was al ir geverte,
wie si pris bejagende von kinde warn mit ritterschaft vil herte.
er dahte:  nu bin ich durch reht besehende,
ob schildes ampt durch minne si von mir deheiner wirde jehende. 
waz touc nu rede gelenget, sueze vrowe reine?
siner manheit wart gehenget, feirefiz, der huop sich dar aleine,>
gen ginovere ekuba sus redende
was, diu heideninne,< feirefiz nu erste pris uf ledende
wart mit hoher wirde und manger eren riche.
in twank sin menlich girde, er fuor alein zu in allen sunderliche
lange vor ir verte gen friende,
ob ieman siner vrowen dienen wolt mit ritterlicher hende
mit tjoste, so mit striten zerosse so zefuezen,
in enge oder an der witen.  swer di magt wil, secundillen, gruezen
mit ritterschaft, dem fuer ich di zehuse.
bin ich der sigelose, si gesiht mich nimmer in ir cluse.
wer ich dort siges erlamende, daz iz diu clar an sehe,
des wurde ich mich schamende, daz mir tusentvaltik wirs geschehe,
dann ob min pris alhie von im verdirbet.
von anschowe dem kunige zelt die vlust, ob die min lazheit wirbet. 
des was ouch er der geile, swer daz von im erhorte;
zu hoher vreuden teile heten si den funt, der in doch storte
vreude, wan ir deheiner was so raeze,
der gein im walopierte, daz er im ie der ersten tjoste gesaeze.
die fumfe und die zweinzik, di secundillen baten,
aller sunder einzic waren si mit tjoste da gen im geraten,
etslicher so mit hatschen, so mit kuelen,
ie nach dem sit ir lande, swie si tragen solten kampfes buelen.
er was ie der gesigende. daz zil begunde nahen:
swer sich zem turnei wigende wolte sin durch minnegelt enpfahen
und ander alle, die da zuo gehorten,
kunig und vil der fursten siht man zogen dar von allen orten.
mit sicherheit betwungen si waren secundillen
gesaget sam gesungen, daz si der dienen muosten nach ir willen.
an ir gebot si solten sin die sehenden
ir lant und ouch ir marke, von ir hant gar lehen sin di jehenden.
zu hant sich der begebende was diu wol versunnen,
daz si zu dienste lebende dem helde weren, wan sie wolt im gunnen,
daz er wer ir herre und si sin frowe,
des kuniges von zazamanc und von azagouc, daz dritte was anschowe.
waz wunders kan diu minne, daz siu die grozen eren
ir fuogte mit gewinne und sich an in beiden kunde meren
mit der liebe in hertzen wol geleitet!
so fuogt ez an der wirde, die von ir wirde wart also bereitet.
albaros, clauditte, die wurden ab gewiset,
barbidel diu dritte, und wizzet: wer der man so niht gepriset
von manheit, milt und von uf nemender jugende,
er wer sin doch enteret, wan daz er wart verdakt durch ander tugende.
si sint als ungemezzen, daz in do niht gelichet,
alsus hat er besezzen des drizic werlde weren wol gerichet,
die alle cristen, juden, heiden waeren.
nu seht, ob niht benennet der werde si wol bi den wirdebaeren!
sin kraft von herzen vieren zelt man in sinem libe,
ich wils iu kondiwieren: durch daz er varwe tragend nach ir libe,
ir beider, was, di in zerwerlde baren,
so truoc er ouch zwei herze. und aber zwei, daz si von beiden waren,
von cristen und von heiden. ir beider ordenunge
hab in sus underscheiden, des giht im jensit manger sprache zunge.
der sint im me dann drizic undertaenic:
trurens und armuote ist er von secundillen, ich waene, wol aenic.>
der triwen und der eren was nu niht ein cleine,
die ginovere keren begunde gen der heidenin aleine
durch die maere und durch den ritter roten,
dem bi dem plimizole von kundrien vreude wart verschroten.
ob der nu var mit heile? des het si groz gedingen.
ich wer der vreuden geile, wolt mirz diu aventiur anz ende bringen,
als si mir hat genomen secundillen
uz riwe. des hoffe nieman, daz ieman mug sigunen not gestillen.
swar si beide riten, der heiden dort, hie kristen,
sigune zallen ziten wolt ir klag kein wil durch nieman vristen,
iz were bete, vlehen oder strafen:
in klage was si lebende, clage was ir wachen und ir slafen.
do si, der triwen riche, niht clage wolt erwenden,
den ouch do clageliche minnen vlust an vreuden kunde pfenden,
dem sin clagendiu riwe nu wart gevalden,
er wande sin ergetzet, do was im alrerst clagendiu not behalden.
ich mein der tschosianen durch sigunen muost verliesen.
frantzoisen und alemanen wart nie bekant diu vlust, di er do kiesen
muost. sit titurellen niht kund verdriezen,
er wer ir tugend lobende, der al diu werlt an selden muost geniezen.
er was doch sunder losen mit warheit, ane triegen.
sit daz durch mite kosen der engel kund im zuo von himel vliegen,
so het er ir den pris unsanfte gemezzen,
durch guften noch durch liebe, ob sin do wer ein siden groz vergezzen.
lasurziere kundrie kyoten braht die maere,
diu reine wandels vrie, durch daz er gewenden moht ir swere.
kundrien was ir swer zu herzen ligende
und anfortassen wunde: der zweier was si vreuden ungesigende.
an witzen der gerehte gen himelischen eren,
zerwerlde gar der slehte, do man solte manlich wirde meren:
der tugende was kiot ein stam wol bernde
uf milte, manheit, minne, e daz in tschosian was todes wernde.
kundrie sich nu troste an im selben mere,
daz er von clag erloste sin herzenliebez kint, daz seldenbaere,
sie ostertages lieht, daz wunnenbernde:
ob si bi vreuden were, drizic lant wer si wol vreude wernde.
kundwiramurs diu reine kunde wol verswigen,
swie nahs ir wer gemeine, daz parcifal an hohen vreuden sigen
muost, da er verlos den gral so lihte.
swer noch nach sunden riwe trueg als er, ich wen, erz buozt mit bihte.
den fursten wert kyoten was nu des gezemende,
daz er manfiloten, den werden gotes kneht, mit im was nemende,
des triw gen allen fursten wart erzeiget.
ir exempel ab getilget ist von in, des stet ir pris geneiget:
swelch furste noch daz bilde an seh bi manfiloten,
daz er sich machte wilde vreuden durch sins bruoder wip, di toten,
und sich der werlde wolde so gar anen
durch sine triwe riche, als dise fursten hie durch tschosianen?
si sagtenz gurnomantzen, den si vil wol bekanden
an triwen so den gantzen, daz sich ir clag von sinen tugenden wanden,
und heten wan, er weste wol die maere
umb sins werden kindes kint und daz sigune wer so clagebaere.
ez was im ouch unnote, swer im clage merte.
sin clage hiez herzen tote, ob sin menlich muot niht widerkerte:
sin herze moht sich lange han gespalten,
wer sin menlich ellen in so steten kreften niht behalten.
der tohter sin liazen wart ein swanc der maere.
die wolte nu niht lazen durch unbilde, daz im also were:
< ich bekenne sin antlutz wol gestellet,
swie hart iz wer erblichen, ich muoz aldar!> des wart niht entwellet.
kundrie was ir geleite. vor allen den templeisen
di hoehsten richeite fuorten dise frowen uf ir reisen,
ich mein ir triwen riche herzen reine,
uf staetikeit versigelt: man jach der hantvest adamas dem steine.
sigunen wart erkennet daz gesinde von kundrien.
ir klage do entrennet wart durch reht, si kunde sich wol vrien
vor untat, si wer mit zuhten gebende
vrag und ouch antwurte: in tobelicher clag was si niht lebende.
si kunde sich wol nieten der zuht, mit worten sueze
ir vater ere bieten:< got mit aller himelschar dich grueze
so, werder vater, baz dann ich enpfahen
dich nach wirde kunne, als ob mir wer dem herzen witze nahen.>
si wer her ab zer erden komen durch nieman ander
von dem toten werden: do in den hoehsten eren alexander
ze kriechen kunic was und zu macedone,
sin houbet uz ir schoze het si niht lan durch alle sine krone!
diu clag ir nam gesihte, daz si niht wol erkande.
kundrie si des verrihte, do si bi langer zit ir niht benande.
si umbevienc den werden gotes erwelten,
die zaeher der fumfer ougen, ich wen, die gar beliben die ungezelten.
< aller himel menige wis anderweid enpfangen,
und mir, vil vreuden senige, zem dritten male min anevanc begangen!
werd also, daz wir vor got beschowen
tschinotulander und tschosianen, min muoterliche frowen!>
alrest huop sich ein weinen von ir veter manfiloten.
dem edeln fursten reinen wart sin manlich kraft also verschroten,
wan bi der manheit wont ie groze triwe;
daz wart hie wol bescheinet: kiot hin sigen muost von clagender riwe.
manfilot der riche, an triwen vil gehordet,
dem bruoder lac geliche. jamer het ir kraft alsus ermordet,
vil lange zit dem leben gar verborgen.
daz geschach in al geliche, dann sigun bestuont vor disen sorgen.
wie lange daz nu werte, sit ir iht wol verstendik,
wan da di kraft begerte, daz ir der jamer tet die maht unpfendik
und diu gehugde brach die bant der riwe.
lip, leben wirt gevangen in unmaht, daz kumt von ganzer triwe.
und swie diu triwe lucken hat gen einem halme,
so kan diu kraft sich tucken vor unkraft also, daz si mit galme
uzerhalp des herzen klag erscheinet:
swa sich triwe niht durkelt, da gesiget unkraft ungeweinet.
owe der triwen trute, wie han ich sus gebrochen
di triwe als uberlute! sigune, waz han ich an dir gerochen!
wie wer ir aller triwe gantz wan dine?
noch sanfter solt ich sterben, dann ich dich liez in wandel varwem schine!
din herze was versteinet und in clag erstorben,
mit jamer sus vereinet, daz iz beleip vor jamer unverdorben.
gewonheit ist noch richer dann nature,
daz merkent die gehoften baz dann von rehter art ein viltz gebure.
do si zu kreften kamen, doch gienc in jamer nahen,
diu vruht des reinen samen kunde werdiclichen wol enpfahen
ir vetern und den hochgelobten wisen,
von graharz den fursten, und sin kint; die muost di werlt prisen
durch klarheit und durch tugende, durch mange hohe wirde,
die si truoc in ir jugende; diu aventiur begert niht solcher girde,
daz ich ir lop gen vreuden iht sul mezzen,
wan si wil truren werben und muoz aller vreuden gar vergezzen.
do sie nu hie verrihten sich gar gen lebenden sachen,
sigune sich do pflihten begunde. die si dahten gar verswachen
an ir clag, die wurden mit ir clagende;
die si da wolden troesten, di muoste hie nu trost in sin di sagende.
iedoch si niht enliezen. do si mit clag vertobten,
kiot begund entsliezen so wise wort, die salomonen lobten,
ob er si also schon gesprochen hete.
daz half in gar ein kleine, sus gankert het di clag aldar mit staete.
gurnomanz, liaze ir rede ouch niht enthielten;
kundrie an underlaze und manfilot vil zornes gen ir wielten.
vlehen, dro, daz wak si al geliche.
si sprach:< welt ir mich toeten, so nemt mir disen fursten lobes riche,
daz ich in iht me sehende si mit herzen clagende;
so sit ir schuld verjehende umb mich zu got, vil starke buoze tragende,
biz daz ich an iwer schuld ob im erstirbe.
daz han ich mir fur sunde genomen zeiner buoz, als ich da wirbe.
seht, also lat mich werben: ich trag die waren schulde
gen got nu fur sin sterben, durch daz ich klagende buoz ob im so dulde.
und wer des niht, so het sin wird erworben,
ob er ein heiden were, daz vil wibe leg umb in erstorben.
wan wip im wurfen angel mit korder wol gevidert,
da von in lebnes mangel und libes vluste alsus hat genidert.
der wibe lop und ritterliche ere
sin wirde hat bekroenet, des wirt nu sin geliche nimmer mere.
durch reht bin ich vereinet der clage vor in allen:
iz wart ouch mir gemeinet, so daz ich im ze herzen was gevallen,
also daz er aller wib enpernde
was und wolt beliben, ich were in dann aleine minne wernde.>
do sprach kiot der wise:< du bist wol des geslehtes,
die gen werdem prise nie gebrechen wolten niht ir rehtes.
tusent turne wurden e gebrochen
danne rede von dinem munde, die du so vesticlichen hast gesprochen.
ich wolt e selbe sterben dann ich ditz wolde wenden,
wan swie so wir hie werben, iz muest iedoch zejungst der tot verenden.
iedoch mahtu die klag ein teil wol mazen:
daz du si gar vermidest, min kint, des wil ich dich nicht biten lazen.
ich bin der gar verwegende mich din iedoch mit leiden,
sam ich ze grab dich legende si gewesen und da von si gescheiden.
niht wan eins wil ich dich biten mere:
daz du dir lazest bowen ein wonung wol nach dines herzen lere.
wiltu ein kloster riche, burg oder cluse,
daz wirt dir kosteliche zu katelange oder zu unserm huse
gebowen.> si sprach:< des bin ich dich wernde,
swenn ich mich des berate, an welcher stat iz wirt min wille gernde.>
kundrie lasurziere huop sich dannen drate
und kom wider schiere. si brahte, daz si wol die naht mit rate
beliben sunder dach in dirre waste.
iz wart do selten mere iedoch so wol erboten deheinem gaste.
von vater und von kinde, ich meine gurnomantzen,
vermiten niht die linde wart. si giengen druf mit clage der gantzen.
seht, waz sigune wochen lanc was clagende,
noch groezer clag die linde was di naht da von in beiden tragende!
liaze kust in dicke hie munt so nu die hende.
zegot mit mangem blicke pflac diu reine sueze vreuden swende.
des kunde si der vater wol getroesten,
biz daz in jamers stunge begreif. do wart sin clage bi dem hoesten.
< owe floritschantze, wie da din hant mit tjoste
schilte brach vil gantze! wie dich der paruk pflac mit richer koste,
wie du dar nach im hulfe siner eren!
wie durch die kaylotten man hort din lop ob allen fursten meren!>
der klag si ane maze do nanten sunder beide.
diu kuesche wert liaze vil lutzel braht si wider gantz ir kleide.
si sprach:< owe, sol ich dich nimmer mere
gesehen werdicliche als ich dich jungest sach in manger ere?>
vil edelich hie varnde was diu magt sigune,
dazs sich die wile sparnde was der clag. des twank si tugende lune:
al die wile und ieman bi ir wesende
was, so het si ruowe. dar nach was si mit clag diu ungenesende.
hie nam diu naht ein ende. die vogel des niht wolten
durch jamers vreuden swende verswigen, wan si sungen, als si solten.
des wart von dirre vreudelosen diete
genomen war vil kleine, weder in herzen noch in oren biete.
si muosten da beliben untz uf den vierden morgen.
vil gern iz langer uf triben wolt kundrie. durch clag sigunen borgen
wolt si gerne liden vil arbeiten
mit bringen dar di koste. sus kund ir tugende sich uf triwe leiten.
nu huop sich aber weinen und clagen ane mazen,
do si die suezen reinen bi einem toten libe muosten lazen.
durch daz kundrien herze was gebunden.
swaz si zem plimizole getet, des hat si hulde gen mir funden
mit dirre megde clagende, wie si daz kunde riwen
und wie si mit ir tragende was diu not. des bat sigune mit triwen
ir vater und die andern ir gedenken
mit werdiclichem gruoze. daz wart getan der suezen ane wenken.
jemerlicherez trueten und so truriclichez scheiden
han ich von wenic lueten nie mer vernomen. si fuoren hin mit leiden.
sigun wil ouch bi vreuden niht beliben:
ir jamers clag die alten wil si wider an daz niwe triben.
kundrie si aber beleite vor den templeisen
ergetzen der arbeite, wan si lebten leider doch mit vreisen.
si wold e dann zu graharz niht erwinden,
daz die magt liazen juncfrowen sol nieman vereinet vinden.
junc und ouch gevrowet, die waren ir beide tiure.
swer si zu rehte schowet, den duht si beide alt und ungehiure.
juncfrowen nam der was ir doch gepflihtet
sunder mannes trueten: zem plimizol, und ich uech des berihtet.
ich nim si doch ungerne in spot durch groez ir triwe.
ob ich unfuoge lerne, diu sol si doch vermiden umb ir riwe,
daz si mit leide was die beide clagende,
anfortas, sigunen, der ungemach si was in herzen tragende.
ob anfortas verbaere daz er die clagenden sehe?
swie vil sin kumbers were, er lie sie doch ungerne in solcher smehe.
und repans de tschoie moht man schowen
mit anfortas zerlinden in richer clag mit triwen unverhowen.
iuncvrowen und daz gesinde, die werden und die besten,
sigunen clagten swinde. des was unnot, wan kundens jamer mesten;
so waren si nu lange risenmaeze
an leng und ouch der groeze, wan si wurden jamers nie vraeze.
sigune was doch gewernde wol einer bet gefuoge,
der anfortas begernde was, daz man einen sark so cluoge
dem fursten uf der linden solt bevahen,
daz er die maget mit laste von dem leben drunge niht so nahen.
< wiltu dich selbe toeten, so wirt diu schulde merre.
du muost doch lebn mit noeten. den sark du uf tuo nahen oder verre.
du maht im dirre werdickeit wol gunnen.>
mit richeit gar der grozen wart der sark von muntsalvasch gewunnen.
ez kom vil dicke die stunde daz jamer leides geruohte,
swenn anfortas der wunde sigunen die clagerichen heime suochte
durch triwe mit al dem gesinde bi der linden
und ouch ein gelucke, ob er mit vrage da selde moht ervinden.
und ob er sus ieman vunde: der siech ist manges gernde,
wan im ist lanc die stunde, ein cleiner trost der ist in vreude wernde.
swenn er wolt gen dem se brubanie,
so kom er ie zer linden, daz wart genant zer wilden laborie,
durch daz man da die steine zem tempel meistik worhte
also edel reine, daz da sigune sich dester minner vorhte,
wan da noch lagen all der steine scherben
und all ir fundamente: die edelkeit liez ir niht vorhte werben.
owe daz sich gelucke niht beidenthalp lat vinden,
vil hoher selden stucke, daz die wile parcifal zerlinden
niht kom als oft und anfortas da were!
der wolte sich mit strite und anfortas noch machen vreudebere.
diu herz von ser ir beider entladen wart mit laste.
owe, ach und leider! daz wil sich noch in beiden lengen vaste.
ich wen, sich dirre schade het gedriet:
mit der vlust des grales kondwiramurs von vreuden was gevriet,
diu eins so werden mannes mit vorhten was zu vluste.
des muost si vreuden bannes pflegen in dem herzen under bruste,
swie vil er ir doch werder kunige sande,
fursten und graven, die des sin hant mit sicherheit ermande.
anfortas der ander was ouch mit riwen quele,
wan groz gelucke vander, daz wart im ze ungelucke ein vreuden stele.
do parzifal also die vrage vermiden
im ze ungelucke muoste, daz kund an grozer siecheit in versniden
me dann der sunden smertze, die er do was der dolende,
parcifalen herze was ouch mit jamer vil der riwen holende.
der drier vlust diu wac fur berge swaere,
doch was ir klag ein maze fur die sigunen, als iz ein nihte were.
der was ze herzen ligende ir leit gar ane maze,
des trostes sich verzigende den tak, di naht ot dar an underlaze.
si sprach:< alsus ich trage herzen sere
der berge widerwege, di wirt von mir genomen nimmer mere.
nimet si der tot dem libe, ich wene iedoch, diu sele
der clag iht vri belibe, si trag alsam der lip die selben quele.
got herre, hab ich mich alhie versprochen,
du sihst in minem herzen so vil der not, du lest iz ungerochen.
owe vruht diu werde, wie mich gedanke vahent!
zwischen himel und erde mines herzen ougen dicke gahent.
durch den himel siht min herz nach wane,
wan seh ich, waz da were, so wurde ich sorgen vri und jamers ane.
die wunnenbernden blicke diner liehten ougen,
di stozent mir vil schricke zu dem herzen nahen sunder lougen,
und din varwe lieht; diu zwei dar inne
mit stete sint verslozzen, daz iz mir an der buoze git gewinne.>
sin hende uz dem sarke trueten si begunde
durch die liebe starke. ir munt der lac ot dar an sinem munde.
si sprach:< soltu mich nimmer umbevahen
mit wol gestalten armen, noch durch minne mir geligen nahen?
owe der wizen beine, di wol gestalt, di klaren,
die tuont mich vreuden eine, swann ich gedenk, wie sie zerkretzet waren
umb daz seil, daz uns der bracke brahte:
urhap aller leide uns beiden do mit siner kunfte nahte!
die lagen so gelenke ufem ors zebeiden siten!
wenn ich dar an gedenke, wie dick in minem dienst din kurlich riten
ergangen ist mit willen unverdrozzen,
daz lit mir gen der zeswen in herzen tief besarket und beslozzen
und git mir ungelucke gefurriert mit sorgen,
ein vreuden underdrucke ist mir daz leit den abent und den morgen.
diu lid des libes muezen immer krachen.
herze, munt und ougen, habt uech immer weinen fur daz lachen!
owe fruent der mine, war tet ich mine sinne?
min lip durch losheit sine dir geriet den dienst nach miner minne.
owe daz ich dich niht der do was wernde,
so wer ich dirre buoze fur sterben din mit klag also niht gernde.
owe, din sueze zunge sprach diu wort gebluemet
gar sunder wandelunge. du sprech ouch selten, daz da heizt geruemet.
du liebtest dich mit allen werden sachen,
du wer in wibes ougen ein meien blik und herzen sen mit krachen.
du kanst min herze seren, und mak iz doch niht sterben.
kund ich nu leit gemeren, so wolt ich mir nach herzenleide werben,
vil edel hohe fursten vruht di reine.
ist mir daz herz erdorret, iedoch ich dester minner niht enweine.
die ahzic werden meide, die der aventiur pflagen,
din houbet werder kleide, fur manic tusent ritter si dich wagen
an wirde hoch, daz hat der tot zerfueret.
min klagendez leit, daz gantze, daz ist durch dich noch vil unnach gerueret.
vier hundert werder kinde hie vor zem grale sazen,
erwelt aldar zegesinde, als iz die lune aldar mir rehte mazen.
der nam wart degn mit schrift aldar bekennet.
dannoch wer du aleine der wirde krantz wol fur si all gennet.
daz du der ungeschribene bestuende vor dem grale,
von vreuden diu vertribene bin ich der selben schulde sunder twale.
wan anders nieman dich der seld erwande
dann min lip der klare, und din gemuete sich dar an bekande,
des kintheit luter sueze so kuesche was und reine,
daz dich der engel grueze zem gral erwelt heten der gemeine.
gedank nach miner minne hant dichs erwendet,
durch daz wil ich von schulde sin immer hie an selikeit gepfendet.
ach tschinotulander, din edel hoch geslehte
und dine wirde vil ander, vogel, tier, vische nimmer mehte
dich vol loben; ob iz menschen weren
und dine tugend erkanden als ich, si weren mit mir die klageberen.
owe grunt miner triwe, anevanc miner staete,
ich wunsche sunder riwe, daz ich die wal ze nemen hete:
wie williclich, wie gern ich fur dich sturbe!
owe, soltestu noch leben, waz din lip der hohen wird erwurbe!
vreude, nu wis wilde dem herzen und dem muote!
clagendez leit, zwispilde dich darinne, la mich niht uz der huote!
jamer, wis mir behuset in minem herzen:
ob iz ie vreude enpfienge, daz werde ein widerwehsel nu mit smerzen!
muot, herze und die ougen, lat vreuden uech belangen!
riwe sunder lougen hat uech in ir stricke gar gevangen.
weinen si iwer slaf, clag iwer wachen,
mit disem hovegesinde muezet ir iu lange wile machen.
min vreude die aller hoeste lac an dinem libe.
ich bin diu unerloeste, wan iz gedient nie kint magt noch wibe,
als din sueze jugent mir vreuden armen.
durch daz so muoz von schulden mich vor allem leide din tot erbarmen.
wart mir ie vreud gemezzen mit meienberndem guote,
daz ist mir hie vergezzen, wan ich leb in clagelichem muote.
min beste zit lit hie an dir verderbet,
min osterliche wunne, der bin ich leider gar an dir enterbet.
swenne dich min oug erblickte, daz herze im sus gedahte,
mit vreud min herz erquickte, di min oug al dem gemuete brahte:
 o werder lip, solt wir noch leben lange! 
der wunsch ist mir entzucket, ich ger nu niht wan jamers mit getwange.
diu vlust leben dines hat vreuden mich entsetzet.
owe clagendes pines! ich bin des hie uf erden unergetzet.
din urloup gap mir leit, din komen wunne.
din gruoz mir vreud enzunte, ich was din meie, du min ostersunne.
ey furste wandels ane nu twingent mich gedanke.
ja was ich in dem wane vor dinem tode, ich wer diu vreuden kranke.
alle krankheit vind ich nu von erste,
ouch si min clag diu niwe, vor aller clag di hoeste und diu herste.
vreud in aller stunde si ich uf erde verteilet
mit jamer herzewunde, di werde nu nimmer mer an mir geheilet.
vor mir si vri, swaz hie do heizet minne!
lieplich gedenken und vreude si verjagt uz minem sinne!
fur die gedanke neher get mir daz eine verre
und lit an herzen reher, daz ist min clag, ob aller clag ein werre:
daz du die minne min al unde schilde
verdienest, was ich jehende. da von deheiner vreise dich bevilde.
owe, wer ich zem grale, daz ich die buoz enpfienge,
di mir zallem male an daz leben also nahen gienge,
sit daz din lebe ist sus gar verswunden!
owe, daz mich die erde durch disen mein niht lange hat verslunden!
tschinotulander ich bi dir minne gebende
fur alle fursten ander und kunige, die uf erde sint u lebende
die weren mir ze triuten ungehiure
vor dinem werden libe, swie klein iz mir doch git an vreuden stiure.
o vreunt, daz diner sele zu reht nu kunde waere
di not mins herzen quele und mines libes uberlestik swere!
ich hanz dafur, daz siz vil liht beweinte.
sich mohten vlinse klieben, daz ich an vreuden bin di so vereinte.
katelangen und graswalde, den si wir beidiu verre.
ir leit ist manger valde. der ich doch was ein vrou und du ein herre.
di sint an uns verweiset also tiefe,
ob ich ein engel were, daz ich die leit niht halb uber riefe.
in disem mangen sorgen mit jamer gar verworren
muoz ich vil arme worgen, in dirre not mit clag in jamer dorren.
wart mir ie vreuden lieht von dir getragende,
daz ist ein vinster truebe jamerlichen worden mir al clagende.>
in dirre clage swaere do drabt her in der wilde
ein ritter kostebaere von zimier, verwapent under schilde,
tschinotulander nach geliche,
in engels wat gemeze, lip und wapen tiwer was und riche.
den helt richer koste jagte hohiu minne.
und grales grozer vloste. zaller zit uf pris nach dem gewinne
reit er und was parcifal genennet.
sin strit in mangen landen in machte verre den ritter rot erkennet.
diu sueze, niht diu clare von clegelichen malen,
erkande niht furware ir muomen kint, den edlen parcifalen.
jamer ruorte si bi des herzen grunde,
daz si gar uberdahte sprechen, sehen, hoeren an der stunde.
ouch was er lange stunde geriten walt, gevilde,
daz er niht reden kunde: der stimme was er verirret von der wilde,
wan daz in twank ir clage, der vil suezen,
daz lert in sueziclichen do die reinen triwerichen gruezen:
< got minne uech, vrowe reine! was sit ir hie so clagende
in dirre wast aleine? ob ich daz mit iu kunde sin der tragende,
swaz mir untrostes ieman kund gebieten,
solt ich den lip do wagen, des wolt ich mich in iwerm dienste nieten.>
diu edeliu herzoginne antwurten im begunde:
< iz wundert mine sinne, ob din stimme ge uz engels munde,
der mit so reinen worten ist gesuezet.
din aneblic, din sueze wort mich sam tschinotulander gruezet.
daz beide ein wip iuch bernde si, dem sit ir wol geliche.
iwer blic der vreude wernde durch elliu wip tuot mich an vreuden riche:
und daz alle iwer vreude niht ensige,
als mir do tuot diu mine und iwer lip iuch lieplichen wige!> -
< er was wol mir gemage, so sagte mir ein vrowe,
an vreuden ouch diu trage, diu saz ob im in einer wilden owe.
ich weste leider niht der selben mere.
er were baz gerochen, het ich bekant den fursten schuldebaere.
er wer von mir so lihte mit vridelichen handen
niht hin, der eren sihte, gescheiden, sit er nu von minen landen
so riche vert und mines vater bruoder
mir nam und disen fursten: er darf mir furbaz werfen me kein luoder.>
sich erkande uz leide swinde sigune diu wol geherte
gen ir muomen kinde. diu edel suez des jamers sich bekerte,
si sprach:< herr, du bist kint miner muomen,
ich meine herzelauden, wan si vreut diu herze baz dann bluomen.
diu nam ir zeinem manne den kunic von anschowen.
des ir zu vreuden panne ir herz mit jamer durkel wart verhowen,
do si den hochgelobten kunde vliesen.
durch clage walt und wilde wolt si vur alle kunicrich erkiesen.
gamuret lobeliche, sus was der helt geheizen.
sin nam uber alle riche der kristen und der heiden kund erbeizen.
der gewan einen sun vil lieht gemalen;
den nante man durch sin schoene den claren und den suezen parcifalen.>
durch aventiure maere er vragen do begunde
die suezen clagebaere, ob si die wile alda iht lange stunde
wer gesin und ouch wen si da clagte.
sigun diu vreuden ane die rehten maer im an ein ende sagte:
< kron ob allen fursten mir lit hie tot gevellet,
des maenlich hoch getursten sich zu ritter nimmer mer gesellet.
unser zweier libe noch ungemeilet waren,
tugend uns zoch gen tugenden, triw mit ganzer triw gen zweinzic jaren.>
triwe und edel minne het aber parcifalen
entzucket so die sinne, als do er hielte ob den bluotes malen
und me, wan er alhie si kume erkande,
und er gar uberhorte, swie dicke si in und sin gesleht hie nande.
< er kunde mir wol dienen uf ungevelschet minne,
mit staete sunder vienen, mit triwen gar an alle kranke sinne.
fumf jar vil gantz bin ich alhie gesezzen.
swie gar ich kranker sinne bin, ich han der jar doch niht vergezzen.>
do sich der waleise versan in wildem lande:
< hastu noch klagende vreise alhie, sigun, diu mich hie vor bekande,
und ich geriten kom in kindes wise
und darnach ritterlichen? sit han ich geworben vil nach prise.
so trag ich al gemeine mit dir swaz dir da wirret,
du edel, sueze, reine, und wizze furwar, daz mich des nieman irret.
din leit daz ist min klageliche riwe.
din klagen hat bekroenet immer mer alle wiplich triwe.
din muoter und diu mine ein verch was ungescheiden.
din clagen ist min pine din leit muoz mich in jamers cleit nu cleiden.
wie lange wiltu lebn also verdorben?
solt ieman clag vervahen, im het din clag nu lange lebn erworben.
sit klage nicht vervahet wan daz si lebn swachet
und sich unkreften nahet der lip, so daz im al sin lid erkrachet,
und fur den andern nieman mac ersterben,
durch waz lat dann din werder lip nach totem libe sin lebn sus verderben?>
si sprach:< moht ich erwerben daz leben sinem libe,
so wolt ich fur in sterben und nimmer werden doch von im zu wibe.
magt wil ich sus beliben unz an min ende.
min weinen, klagen, truren got siner sele vil ze vreuden sende!
helf aller miner mage und gulte mines landes,
gesteine, golt richer wage waren mine vordern hohes pfandes,
mit liez min vater wazzer, walt und veldes,
stete, burge, ville, zweinzic hundert tusent marke herren geldes.
der gert ich niht mere von der vil richen pfruende,
dann daz in gotes ere ein kloster rich in dirre wilde stuende,
dar inne ich buozte die grozen schulde mine.
tschinotulander, din sunde bueze min sele fur die dine.> -
< mac dise clag so bitter, sag, ieman ab gerihten?
und ob ein edel ritter sich in dinem dienst noch sul verpflihten,
dem hoehsten, under drizic lande krone?
ja lebt vil manic ritter der diner werden minne dient ze lone.> -
< swer mich toeten welle, der rate mir zu manne!
mins herzen ungevelle und al dem libe sint si gar zepanne,
ich mein, also nach miner minne zewerben.
vri vor allen vreuden wil ich in jamer und in clage verderben.>
der megde clagende riwe nieman kunde brechen.
ir magetlichen triwe nimmer munt an ende kan volsprechen.
iz geschach nie und geschiht ouch nimmer mere,
daz wibes nam gewinne durch unversuochte minne al solche sere.
do sprach diu clagende vrowe:< sippe miner vruhte,
nu hoer ich wol und schowe, daz du bist in der lanc wernder zuhte.
dir wil klagen, truren niht versmahen,
und ritterliche wirde sol dir uf dienst nimmer mer genahen.> -
< nu ist min clage swere vil groezer dann die dine,
swie daz ich vreudenbere in ritterlicher verte hie nu schine.
ob din witze des noch wol gedenket,
daz ich von dinem munde wart mit strafe gar von dir gekrenket?
gen triwen ich dirz kere und niht wan zallem guote.
durch grawes mannes lere hete ich miner zungen solhe huote,
daz mich an so hoher wirde pfande:
den gral bin ich wol clagende, und mer daz ich dem wirte not niht wande.
ez gescheh mir nimmer mere, wurd ich an sehende!
nu gib mir dine lere durch sippe triwe und wis mir trostes jehende.
la werden trost von suezem mund erklingen:
ich hoffe diner triwe, daz mir din helfe kunne selde bringen.>
do sprach diu wol versunnen:< des wil ich dich bescheiden.
wer mir din sipp entrunnen, also daz du werst ein wilder heiden,
ich wolt an allen vieren mit dir kriechen
daz ich dich breht zem grale, ob du geheiltest anfortas den siechen.
so werz nu niht vervangen ein siden groz furware:
diu warnung ist ergangen, ob du mit vrage lebtest hundert jare,
dich darf niht mer gelangen al da zu wesende.
wie tet dir kunt kundrie zem plimisol? du werst da niht genesende
von den templeisen. si hant dich vil gesuechet
sit durch rache vreisen, und wizze, daz din groz gelucke ruochet
und git mir trost nach diner selden kunfte,
daz dich die templeise so gar vermident mit ir sigenunfte.
wis kuesch und manheit pflegende und suoche nicht des grales!
wil dir diu selde wegende mit helfe sin, daz geschiht doch sunder twales,
und werstu an des lebermeres grunde:
erwelt dich got zem grale, hey, wie gahens dich kundrie funde!
si hat so vil der triwen, die nieman kan ertrahten.
si kan von herzen riwen umb uns zeguote betagen noch benahten.
anfortas und du und ich gebunden
sin ir ze herzen nahen, ist unser clag ir jamer zallen stunden.>
bi dem talfine het sigun ein prievel funden,
do er nach todes pine entwapent wart. si behielt iz an den stunden.
franzois si las, wie im der paruk wolde
senden hort der selden. zwei stucke rich von steine in selden golde.
hie vor ist man iz lesende von art der selben steine.
diu triwe riche wesende parcifal den prief hie gap, diu reine,
durch daz ob im der bote kom zehande.
bi den selben maeren parcifal sich do vil reht erkande,
daz iz die selben waren, die er jescuten nemende
was in toerschen jaren. zehant was in der reise aldar gezemende,
daz er den vischaer immer suochen wolde,
der in da het behalten durch die miete von dem selben golde.
< vil reine wirderiche, ich ger in rechter guete,
daz du vil selicliche von dirre clage wendest din gemuete,
durch daz vil lande wer mit dir behalten,
ob du ein kunigin werest, sit daz du kanst solcher triwe walten.
du gerst alhie zebeliben, so wil ich von dir riten.
mag ichz darzuo getriben von katelangen her in kurzen ziten,
daz man dir bowe ein kloster wol nach eren?>
sigune sprach:< ich suochte, ob du noch triwe woldest gein mir keren.
kundrie mir noch wurbe den bow hie von dem grale,
vil wenik des verdurbe: hiest anfortas bi mir ze mangem male
und ist vil dick an mich des hie begernde.
kloster oder klosen wer mich der edel rich vil schone wernde.>
si sprach:< hastu bekennet diu wort des swertes mit segene?
swenn iz von slag zertrennet wirt, so darnach gantz, fur alle degene
ist diu sicherheit dir hohe vrumende,
daz iz sich anderweide von keiner slahte herte mer wirt drumende.>
des segens was er gernde von ir vil suezem munde.
mit triwen si'n des wernde was, den ellens richen, an der stunde,
wan si wolt im richer selden gunnen,
wie iz vor sunnenschine wurde gantz bi karnant in dem brunnen.
urloup was hie nemende zuhticlich der geherte.
vil schon si des gezemende was. des si den hoch gelobten werte
dann do er jungest was gescheiden
von ir vil gar bescholten; daz geschach niht dann von herzleiden.
sigune het verslunden den rehten jamers angel,
so daz si zallen stunden immer wolte haben vreuden mangel.
allen hohen muot het si genidert,
wunne, vreud ir was unwert, truren, weinen het si mit kraft gevidert.
wie vert der wol geborne, der edel parcifale?
der gral im noch der vlorne was, des het er niender ruo noch twale.
des muost ouch gar kondwiramurs engelten.
so werdes niht uf erden von wiben was. wie gesach er die so selten?
von rehte wir si clagende wern, di vil gehiuren,
und mit ir kumber tragende, wen daz wir mit werden aventiuren
gedingen, daz ir leit wol nem guot ende.
parcifal daz wirbet mit kuesch und ouch mit ritterlicher hende.
kondwiramurs, wis clagende und clag iedoch di maze,
unwert was in niht jagende von dir! sigunen fur dich clagen laze,
di wil und kan ot clagen mit ir mehte:
diu was zu klagen gepflihtet fur sich selb und allez ir geslehte.
kundrien bat si werben zebowen ir ein klusen.
diu lie des niht verderben. erlichen hiez der kunic si da behusen
ze muntsalvasch bi eines velsen orten
uber einen klaren brunnen. diu kluse wart gesegent mit reinen worten.
der bischof bonifacie was ir des vil gehoeric.
die klusen funtsalvacie macht er von boesen geisten gar unstoerik,
was ir geloube staete, veste.
ja hulf iz in noch huete, der anders niht entaete wan daz beste.
kundrie taegeliche niht moht nu dar geriten.
iz waz der virre so riche, daz si nu zal der wochen muost erbiten
daz zil ir an dem samztag wart gesprochen:
so braht ir kundrie, swes si gar bedorft al durch die wochen.
sigun begert der virre durch ingesinde des grales,
daz man si nu niht irre an ir gebet, des pflac sie sunder twales,
dann under wilen was si etwenne clagende.
si kunde wol bedenken, daz er ir riet gebet fur clagen tragende.
sigune des niht entwalen durch keine sache wolde.
die klusen hiez si malen uz lazur und ouch von rotem golde,
von pulle wiz, zinober paris roete,
niht mensche gruen ot luter gar smarak var, gel, swartz in rehter loete.
si kund iz wol materjen zegrozem widerdrieze
ich meine dem helle scherjen. ir selicheit zegot lac mit genieze.
swie si gelouben stark in herzen grunde
truoc, so was ir gebende diz gemelde buoz in manger stunde.
daz crucifix entwichen moht ir nie uz dem muote.
wie reine minniclichen uns cristen crist erlost mit sinem bluote,
daz wart geschaffet vor mit ordenunge,
e daz in die klosen kom diu clageriche reine junge:
wie diu ware minne uz vrone himelriche
mit triwe richem sinne vogt der engel zoch gewalticliche,
daz in gabriel der meide kunte
durch reinikeit ir kuesche, diu si des heiligen geistes gar enzunte,
und darnach, wie sin jugende geleit wart in ein krippe,
daz ir di ware tugende gap, und er uns menschen wart gesippe:
der aller engel schar geschuof so clare,
vil liehter dann die sunne, der wolt hie demuot liden offenbare.
aller kunige trone het er wol uberhoehet;
der tugende hoch ze lone het er sich in die kripp herabe gezoehet.
ich mein, die tugent die da heizt demuete,
di hat ob aller tugende die meisten ere und ouch di groezten guete.
demuot ist niht abesele, wan sist ob aller tugende.
vor rinde und vor den esele geruochte ligen sin edel hohe jugende,
reht als in abacuc da vor was sehende
wol vor mangen jaren, als iz dar nach di vollen was geschehende.
darnach si des nicht irten, si malten furbaz schone,
wie er sich kunt den hirten alsam den hohen kunigen mit ir krone.
sin demuot aber hie mit wart erzeiget,
so daz er sich den armen mit siner erberm sam den richen neiget.
darnach die kunige drie im brahten presente riche,
der eine uz arabye, der ander von saba vil werdicliche,
so was von tarsis dirre kunic der dritte:
von aller lande virre si waren, niht der naehe noch der mitte.
kaspar so hiez der eine, baltazar der ander.
golt, wirouch, mirren reine si brahten crist, ir muot vil wol bekander
und ouch ir opfer. melchior genennet
was dirre kunic der dritte, dem gotes geburt so verre wart bekennet.
swer got mit sunden verre sich machet unde vriet,
wil er daz im iht werre, er sol got opfer bringen sus gedriet:
war riwe, luter biht, daz dritt ist buoze.
so mak er wol beliben bi got vil nahen und sinem werden gruoze.
si warn noch unbelibene, ir wart gemalet mere:
tagezit die sibene, die wurden ir der waren minne ein lere,
durch waz si got zerehte minnen solte,
daz er so manger noete durch uns menschen niht geraten wolte,
und manger argen smehe slahen an der suele.
swenn iz diu reine saehe, so wer si aller smehe sunder gruele
und gap ir aller saelicheit urkunde:
< wie sol ich dir gedanken, got, herr, du trueg iz allez fur unser sunde!>
sin spotlich dorn krone, swenn si die was ansehende,
so wart si got zu lone triwe, minne, erbermde grozer jehende.
manger tugende wart da niht vergezzen,
die er uns hat erzeiget: der kunde si got mit danke vil gemezzen.
darnach so was er tragende daz krueze gen der marter.
des wir im lop die sagende solten sin, ie zarter und ie zarter
solte wir in durch die minne minnen.
rat des helle scherjen den selben sin verstilt uz unsern sinnen.
an daz krueze here so wart er do gehenket
mit starken wunden sere. swer im des vergizzet und nicht gedenket,
des wil ouch er in noeten gar vergezzen:
diu not vor aller note ist, wen diu sele mit vinden wirt besezzen.
swenn der lip verdrucket wirt mit todes laste,
wer ist dann, der si zucket? daz selbe mohte wir besorgen vaste,
sit di drie vreisen nieman kan erwenden.
darzuo ist uns verborgen daz zil, wenn sich die schiedung sol verenden.
sigune diu edel reine, swie man ir doch gehieze,
si wer in der gemeine von art, die got verderben niht enlieze
helle sunden noch in lastermalen.
mit magetlichem libe wolt si riwe noch buoze niht entwalen.
sin heilic lip der bloze sol giticheit uns wenden,
und sin armuot diu groze sol uns mit keiner ungedulte pfenden.
sus kan er uns mit siner lere zeigen:
selic sint die armen, wan daz himelrich daz ist ir eigen!
durch daz die richen gulte ze katelang ir landes,
sigune durch gedulte sich gar verzihen wil so riches pfandes;
niht aleine wil si der furst erbarmen,
durch jesum cleider blozen wil sich sigune cleiden zuo den armen.
durch tschinotulander kom si von erst in riwe,
jesus crist der ander, des tot den klagte si mit gantzer triwe,
diu mac zuo der engel schar gewisen.
ir vil grozen triwe liez got zu letst uf rehten acker risen.
swer triwe noch kan ramen der valscheit gar gesundert,
der mak der triwe samen werfen, so daz ie ein korn hundert
git, und daz in ist der wuocher wernde
ewiclich, an ende hat er ie wol, swes der wunsch ist gernde.
swer samen saet uf steine, der wirt vil gar der vlorne
und bringet vruht deheine, daz selbe der in saet in ruhe dorne.
sigunen wer iz doch alsus ergangen
mit ir triwe samen, het si den rehten acker niht bevangen.
swer noch in triwen riche mit triwen samen saete,
so daz er staeticliche die cristes marter in dem herzen hete
und si mit des herzen ougen sehe,
der same wurde bernde, so daz man im der hoehsten richeit jehe.
swer vor des tiufels schuetze zescherme fur sich mache
nach cristes marter krueze, der sol ie mitten gedenken an die sache,
wie got an daz kruetze wart gespannen:
da mit so wirt verfluochet zehant des tiufels kraft und ouch verpannen.
waz nu sigune mere hiez in der kluse malen
durch die gotes ere, des wil diu aventiure furbaz twalen.
si was den fursten alles fur sich clagende
und mit gebet in triwen jesum crist vil tief in herzen tragende.
der furste baz verserket wart dann uf der linden.
ein riche triw die merket: bi all ir clage muoste man si vinden
mit einem zeichen, daz kan triw besliezen.
daz solt ouch nieman tragende sin wan den niht triwe kan verdriezen.
ein rink lak an ir vinger, der was von rotem golde.
er solt uber ein niht ringer sin, der reht zerehte fueren wolde:
wan golt daz ist durch luhtik luter, reine,
daz selbe sol diu triwe durch luhtic luter sin vor allem meine.
ein edel stein darinne durch sicherheit der staete.
durch hazzen noch durch minne sol man die trewe machen niht durchgraete,
noch durch niht, daz himel hat bedecket:
fur daz er triwe brichet, sin hant sol nimmer werden mer bestecket:
an mannen und an vrowen solt man dise zeichen
in allen richen schowen, daz man erkant die staeten und die weichen
ir vingerlin daz truoc sigun al wernde.
der staetikeit mit triwen, an wank was des ir herze, ir muot begernde.
sigunen iedoch beduhte, si het ir triwe gebrochen,
swie luterlich doch luhte ir triwe, gantz den adamant versprochen
si het, durch daz der furste von ir schulden
des libes was mit vlusten. des muost ir vingerlin den granat dulden.
aller koste krenke si pflac in rehter guete,
durch himel zierde blenke warf si hohfart hin und was demuete.
furspan, schapel, gurtel, porten tiure,
des het sie sich entaenet, und git iedoch gen tugenden hohe stiure.
hie vor riet ich den vrowen zemantel und zuhuote
mit triwen unverhowen, und den mannen; ob man iz zuguote
haben wil, den kan niht misselingen.
noch wil diu aventiure ir zierde me zu werdem nutze bringen:
daz houbet wirt bekroenet zu wirde hoch der kuesche,
mit bluomen clar geschoenet. daz hat verwandelt sich in ein getiusche.
kuesche, diu muoz haben manige tugende:
krantz von einer bluomen ist an werder schoenheit niht vil mugende.
der gurtel ist gar daz beste gen aller tugende lere:
rehten gelouben veste, ware minne und hoffenung an dich kere.
aller tugende vluz di riwe ist gebende.
urspring von anegenge, swer si hat, der ist mit selden lebende!
der gurtel drier stucke ist rinke, senkel, borte.
daz er sich icht verzucke, so hat er undersatz von mangem orte;
die spangen silber, goldes ich niht meine,
ich mein die dri tugende, die sint ander tugende selten eine.
swer sich alsus begrifet mit disem gurtel riche,
des vreude niht zerslifet, als im geboten wirt gewalticliche
ein herfart, diu sich die lenge virret;
herberg und aller koste wirt er an keiner richeit niht verirret.
von golde breit gespannen treit man ob der bruste.
uz herzen ist verpannen unzuht, unfuog, unmaze mit akuste.
an swelchem libe daz selbe zeichen schinet,
zuht, maz und ander fuoge sol er sich werdiclichen han gesinet.
an swelcher hande kleide daz zeichen pfligt der hefte,
der scham ein ougenweide sol daz selbe sin in werder krefte.
di scham kan alle tugende wol besorgen.
diu nahtigal ir eier in der brute kan so wol niht borgen,
also diu scham der eren. der scham zu reht erkennet
und sich dar an wil keren, der wirt an selden vluste nicht benennet.
swer im die scham zehuote kan erkiesen,
verlueset er guot und mage, er kan doch hoher tugende niht verliesen.
reht, scham und hohe tugende niht gar man die bekennet.
vil manger vellet unmugende und wenet des, sin ere si zertrennet.
daz ist zu nihte da wider der so vellet
in solche missewende, da mit er ewiclichen wirt gehellet.
tugende vil der richen ist man doch gnuogen gebende,
die zu rehte tugentlichen nie halben tak uf erde wurden lebende.
kan einer, daz er hovelich gebaret:
ein loter hund und affen lert, daz er hovelicher tucke varet.
swer rehter tugende walten wil, der sol sich leren
al die gebot behalten, die im nu kunnen selicheit gemeren,
und sol ouch vliehen, swaz in mac verwisen.
alsam diu magt sigune, so kunnen in ouch hohe tugende prisen.
der loter helle scherje lert hovelich gebaren
der tugent ze widerwerje. mille artifex, in sinen jaren
hat er list wol tusentvaltich funden:
vil hovelich gebaren wirt im zu dienste braht in mangen stunden.
hie mit unhoveliche lere ich doch nieman werben.
zewol geborn, zu riche ist diu aventiur, ob si verderben
solte mit deheiner slahte maeren,
da mit uns die verkerten nach ir willen an wirde mohten ervaeren.
werben mit der slihte, daz lobten ie die wisen,
die varen ouch die rihte. in welcher ahte welle wir nu prisen
den gar unlosen mit den liehten malen?
er wirbet nach dem grale, daz anfortas erledigt werd von qualen.
darumbe sigune ir hende vil dick zegote bieten
kund, si vreuden ellende. ir triwe, die angebornen, ir daz rieten,
daz anfortas der clagenden not enbaere
und ouch der edel clare parcifal von riw genesen waere,
daz er die vrage miden kunde sunder vare.
der muost ouch angest liden zem kunige serabel von garzogare.
den het der kunic von kumberlant geletzet
an sinem werden bruoder. des want er nu mit disem sin ergetzet,
und wande, daz erz waere, von der wapen roete.
ouch sagten ander maere, daz er mit strit braht mangen man zu noete.
geschicket und ouch die varwe geliche wegende
was mit disen beiden, wan si vil naher sippe waren pflegende.
die frimutel erkande ze muoter siner kinde,
ither die selben nande swester. ob in sit der jamer binde,
daz herzelauden oheim was gevellet
von im tot zer erde, diu kunde im gar zu verre was gestellet.
ein wirt die geste solde wol in sin lant enpfahen,
der milt erzeigen wolde. do sach man disen vintlich alhie gahen,
von einer burge nider galopieren.
ungerne wer zevluhte parcifal gewesen gen ir vieren.
sam in diu erde verpannen da wer zebeiden siten,
dar ob gen einer spannen, des si duht, sach man die helde riten.
ors die siht man, wen, doch selten vliegen!
ob ieman des hie duhte, so kund ir snelheit wol die ougen triegen.
ob si da beide valten? nein, da wart gerueret
diu sper gen luften walten, als ob si het ein windes brut gefueret,
die von heldes handen dar gewaeten.
helm unde schilt mit schirben dem von garzogar zeverre draeten.
er selbe nach gesezzen was wan durch die herte,
daz im diu tjoste gemezzen wart mit also ritterlicher verte:
ob er zu dem orse wer gebunden
mit iserinen banden, man muest in uf der erde haben funden!
ob er nu sicherheite dem gaste wer hie jehende?
des libes ungereite was der wirt, daz ers in uber sehnde
wolte gerne sin. von danne er kerte,
swie doch ze floritschantze serabel vil hohen pris gemerte.
er reit gen talimone, bewiset nam er vrage.
der niun lande krone truoc, dem het iedoch ein kunic di lage
durch haz geleit, daz er im muost entwichen.
sin houbetstat di besten, theserat, die besaz er ritterlichen.
parcifal der suochte niwan den gral und striten.
ern weste noch enruochte, wer si warn uber al zu beiden siten,
danne daz in nach rate gurnomantzen
solt notik her erbarmen: den half er ouch mit staeten triwen gantzen.
teserat besezzen het der kunic riche
von segernuntz vermezzen. semeligorz der lac gewalticliche
in talimon und in parludarie
mit helfe der krefterichen, swer da pruefen kund ir cesarie.
der mit den roten cleiden an daz unwaeger kerte.
< im wil sin leben leiden>, jach man nu, swer iz den andern lerte.
si gerten da der eren nicht gemaches.
von swerten fiures vanken begerten si und schiltliches daches.
zu teserat enpfangen wart wol der hoch geherte.
siner kunft belangen da kunde mangen niht, der in wol erte,
die siner tat da vor icht heten kunde
von sage manger lande, wie iz im alda nach pris gestuende.
botenbrot vil riche teanglis da werte,
do man im kuntliche gesagte, wes der ellenthafte gerte.
er wart im bi dem plimizol erkennet.
sin sorge lac zevluhte, do im sin menlich helfe wart benennet:
< er wil nu strites wernde sin die uzzer ligende!>
des waren ouch si gernde. semligorz, dem wart nu an gesigende.
parcifal, dem gab er sich gevangen:
gegen teanglisen solt er furbaz lazen mer sin prangen,
und daz er pelrapiere sucht, untz er iz funde,
und mit im kunige viere der ieglicher sich zedienste bunde
der kunigin kondwiramurs genennet;
und der si dar do sande, der waer in rotem wapen wit erkennet.
war nu sin reise geriete, des was er gar unwise.
wer im nu hazzen biete, der sehe, ob ers geniez icht vil an prise.
der darf, ich waen, dar uf niht vil geborgen.
er het hie talimone und teserat erloeset von den sorgen.
teanglis im ere vil gerne bieten wolde.
do gert er nihtes mere wan daz man im des grales wunschen solde
und guote wip darumb gelucke bete:
den wolt er baz getrowen danne got, dem er do widersaget hete.
dort bi dem plimizole durch kundrien schelten
kintlichiu zornes dole im fuogte leit. des liez er got engelten
einvalticlichen und aller valscheit ane.
im was niht bezzers kunde, des wart er hoch an selden sunder wane.
von got er unbewiset was ordenlicher krefte.
des wurden wip gepriset von im. daz fuogte si mit meisterschefte,
die da heizet venus. ungebunden
vert si uf aller erde und kan doch binden, loesen, heilen, wunden.
si waren alle jehende, er mohte in wol getrowen.
die in zu reht was sehende, den wiben wurden muot und herz verhowen
durch di sene nach siner varw der klaren,
und sin menlich ellen tet ir vil da gris in jungen jaren.
in talimon dem riche bot man im ane maze
vil dienstes werdicliche. hie mit so reit der werde sine straze
durch teanglisen lant die guoten, witen,
daz er sin paradise niendert vant: daz was ot menlich striten.
waldes und gevildes het er vil erstrichen.
er segente sich unbildes, wie im gelucke wer so gar entwichen
und wie sin dienst het so lange twale,
daz er niht strites funde durch reine wip und nach dem reinen grale.
nu sach der valsches trege uber jenz gevilde
michel breit snitwege, dar uf groz wellen giengen unde wilde.
dar heten kiel geankert schon alhabende.
durch aventiure maere was der waleis hin des endes drabende.
ein koufman wol bescheiden im sagte vremde maere
von grozen herzeleiden, wiez einem kunige rich ergangen were,
der het ein wip diu kunde widerstriten
der sunnen liehtes glitzen, des jach ir gar diu volge an allen siten.
< diu lant vor alterre, vil manic insel riche,
dar uber was er herre. an kuniges wirde lebt niht sin geliche
ane der britune kunic aleine.
der ist der werlde kunder, aber sin richeit ist bi disem kleine.
die wunderhaft geschihte sin alle di fur sehende,
die walten solcher pflihte an wiben klar, daz in niht sam geschehende:
si wart im reht verstolen von der siten,
do er mit ir gie slafen, man liez in niht der kurzewil erbiten.
ez ist in dem sehsten jare, daz nie kein man ervinden
kund still noch offenbare, war diu edel klare moht verswinden.
er wolt immer sin der sus belibene,
nu hat diu triwen riche enpoten im an einem prief geschribene,
daz noch ir krantz der eren nie bluomen blat verrerte;
wie si mit herzen seren immer me von tag zu tage merte
clagendiu leit nach ir vil lieben amise
und wie er nach ir werben solt, daz tet uns kunt diu hohe an prise.
uz vilgaruntz der kuene hat si sint beslozzen.
deheiner slahte suene kund er von ir bekomen, des hat verdrozzen
in, und lie si da von strenger huote
nicht wan durch die maere, ob ir icht baz wurde gen im zemuote.
er wils behalten immer, ob er halt niht erwerben
mug ir hulde nimmer. wil si schone leben oder verderben,
des hab sie wal al nach ir selbes muote:
sie muoz ie da beliben, alsus hat er geschaffet ir die huote.
ein muoterbarn unheiles, klinscor ist er genennet
( an zouberlisten teiles wart sin gelich uf erden niht bekennet),
der stal si hin und hat si nu vermachet,
daz si von dannen stelnde aller meister kunst muoz sin verswachet.
nu hat der ubermuote dem herren min gesendet
durch miner vrowen guote priefe, der( wir hoffen daz) verendet
werde unser kumber, den wir da sin tragende.
lats uech nicht verdriezen, herre, ich bin uech noch ein wunder sagende:
uz vilgaruntz der kuene, der ist so stark gelibet,
daz er niht vride noch suene gen vieren gert, wan er si widertribet.
daz ist versuochet wol an sinem ellen,
sins libes sunder sorge mac er si wol vahen oder vellen.
dem herren min selb vierde hat er daz fur geteilet.
mit swem er sich samilierde, gen dem so wer sin kampf alsus geveilet,
ob er die vier dann tschumpfentiur si wernde,
daz er pardiscalen nimmer mer ze vrowen si begernde.
gloris der hoch geherte ist ouch also gemannet,
daz er im laster merte, ob er so swach an manheit solt verbannet
sin, und woltes da von han versmehet,
wan daz er im gedahte:  man went, ich si der zageheit so genehet. 
sinem lob zu prise was erz im widersagende:
er wolt in swacher wise niht an werdicheit so sin verzagende,
daz er zemanne in vieriu si gestucket;
so were kuniges krone werdicheit an prise gar gezucket.
 ich wil durch pardiscalen den strit mir nemen eine.
wil mir gelucke valen, dazt lieber mir enzit dann lanc und seine. 
do wolt agors niht striten wan mit vieren.
durch die werden suezen begunde sich gloris nu dar movieren.
der sorgen was er ane, er solte si dannen fueren;
wan in dem selben wane was elliu diet, er mueste zouber rueren,
da mit er pardiscalen was verstelende:
er het si alle viere gebunden offenliche, gar unhelende.
sich het von mangen landen dar michel diet gesammet,
die jahen, si bekanden vier ritter nie an wirde so unverclammet
sam die vier, den agors was an gesigende.
noch wert sich pardiscale und ist mit klagender not die uberwigende.
er bot im aber mere zehazze pardiscalen
hohfart und uber ere. er welle mit ir sehsen nit entwalen
strit, daz wil er aber noch versuochen.
fur list der zouberie hant uns gelert die meister an den buochen.
dar kumt nu aber sunder vil diet uz mangem riche.
welt ir nu dar durch wunder, herre, wir fueren uech vil werdicliche
hin uber se und aber wider dannen.>
parcifal do sagte vil grozen dank der eren disem manne.
er sprach:< ich han zu riten durch hohe riche sache.
daz muoz die wile biten, daz ich besehe, wer daz wunder mache.
ich han vernomen dicke nahen und verre
also ritterlichez striten, daz suln zwen ie sin des einen herre.>
groz michel ungeverte von sturm und ouch von winde
begreif si uf der verte. daz was unkunt dem herzelauden kinde.
wazzer vreise was er noch gar gevriet.
< altut est morte.> sus wart von den marnaeren vil geschriet.
des nam er cleine schricke. menlichen er gebarte,
swie vil der wilden blicke mit donres duzze lebnder kraft da varte,
daz in der koufman sider vragte mere,
wie dicke er von den kriechen gen engellant den se gevaren were.
< herre, lat die vrage,> die warheit er im sagte:
< geloubet, daz ich uf wage halben tak noch stunde nie betagte.
ich han sin aber noch vil guoten willen.>
zegelicher vorhte lac sin herz von adamas uf dillen.
si jahen ein ander tougen, koufluete und marnaere,
mit oren noch mit ougen si nie gehorten noch gesahen mere
von mannes herzen so gar unerschrocken
< ist er alsam in strite so furht er einen man sam eine tocken.>
do si gefuoren lange uf dirre verte wilde
in wint weters twange, ze jungest sach der nocklier daz gevilde,
ich meine di berge hoch vil manger mile
vil lihte me danne hundert. dar warfs ein segelwint in kurtzer wile
mit vreuden< alaterre!> der nocklier nu schrite,
und was doch in der verre ein pfert daz moht iz niht in wochen zite
ergangen han. daz heten si erswungen,
biz daz man zeinem tuome mit letzen niun ein metten het gesungen.
er tet niht die geliche, als er ein degen waere,
er fuor sus ritterliche. nu was ouch dirre koufman hovebaere,
der wolte win und spise dem herren bringen.
den vant er zu vilgaruntze mit fursten vil, die lagen an witen ringen.
si wolten ze orsen striten, agors in des wol gunde.
e daz si gen im riten, fuer alle zouber er wol bieten kunde
gestabten eit, den was ein bischof gebende.
sit pardiscal im wurde, mit tjoste wurden sich die ritter hebende.
diu sper da zwir gedriet agors enpfienc aleine.
der satel ungevriet was von im, sin sper zedruntzen cleine
den kunic gloris alligende gar besaeten,
er kund iedoch besitzen, swie daz der sehs vil gar uf im zeschraeten.
die fumf do anderweide mit tjosten sam gefuoren.
der einer aber die heide mit valle maz. uber al die werden swuoren,
daz si nie ritterschaft so wert erkanden.
von rittern und von vrowen wart des da vil gejehen uz mangen landen.
den vieren muost gelingen sam dem sehsten und dem fumften.
schilt und helm erclingen dolt agors von al ir tjoste kunften,
so daz er ie gesaz und si vertaten
diu sper uf im zemale: ir einer ie gen der erde muost geraten.
er bot in dannoch ere, und ob si des gerten
striten dannoch mere, daz si ritterlichen mit den swerten
gebarten noch ze rosse oder zu fuezen.
si jahen:< welt ir striten, so wizzet, daz wir e besehen muezen
fur zouber ander kleider uber al an iwerm velle.>
vil lieber danne leider was im diu gir, entwapent wart er snelle
in einem pavelune. siz da sahen.
< gloris, kunic edeler, ich bit uech, ob iz uech niht wil versmahen
daz ir al min gewaete nemet, groz und cleine,
und liht mir stritgeraete und ander wat, daz dunket mich vil reine.>
gloris und al di sine des genuegete.
agors in disem wapen niht striten wolt, als sinem prise fuegete.
gloris im gap daz sine, daz truok er ouch mit eren.
gen einer nadel schine beleip agors niht an, er wolte keren
uz al den cleiden gar; des ieman duhte
sin manheit diu angeborne, daz im die kein zouber list entluchte.
gloris ein ander wafen dann daz agors anlegte.
unrehte witze in trafen, daz er sin hohe art also bewegete,
iedoch beleip er in der wisen hulde,
sit daz er pardiscalen alsus erwarp, da von er kumber dulde.
zefuezen und zeorsen si strit an im versuochten,
slahen, dringen, porsen, hurten, stozen, wie si des geruochten.
des macht er si vor muede gar die lazzen,
und wurden im verjehende gar der sigenunfte sunder hazzen.
er liez durch prislich ruemen, daz er deheinen valte.
sin lop daz wolt er bluemen, daz man in gen der wirde hoher zalte.
er jach, ob noch da sehs geruowet weren,
die wolt er also muede besten mit ritterschaft der lobebaeren.
nieman wolt sich ougen von al der lande virre.
mit vreuden sunder lougen beleip agors der werdicheit unirre,
wan si fuor die richt in elliu riche.
pardiscal diu solte gesehen han ir werben zuhticliche.
die ougen tet si under, und lac an vreud erstorben,
und bran alsam ein zunder vor leid, als ir der kampf da het erworben.
si pflac der triwe, di da warheit kundet,
und diu da schamende varwe den kranken git, diu wart ir nie enzundet.
si meien blik der eren, geziert mit lobes krentzen,
die liezen sich niht reren, und al ir bluomen wielten solcher glentzen,
daz ir varwe nieman sach erblichen.
ir rosenbleter slihte dehein unfuoge twerhes het gestrichen.
si wibes eren bilde, dar in si mohten giezen
swaz sich gen selden zilde, und swes ir lip an wirde mohte geniezen,
ich mein, daz man ir staeten triwe gedehte
und nach ir triwe krentzen ander krentz gen hoher wirde vlehte.
diu sueze pardiscale, diu staete clarafite,
ir hertze pflac der male, diu niht fuer den sal zu keiner zite,
wan in dem herzen luter klar als uzen,
niht als tarant varwe, diu sich da kan so mangerhande muezen.
sus kunde pardiscale den schaden aller hande
behueten sunder twale, swie si doch der vluste vil erkande.
daz wart ir sit ein pris und ouch ein ere,
daz si der eren krantze behielt so werdiclichen sunder rere.
ez was ir wol zedanken in mangen landen witen,
daz si gloris den kranken niht liez entgelten an sigelosen striten,
und agors uberwant in selbe sesten.
da daz ir triw erweichen niht moht, ich sol si prisen fur di besten.
die naht mit vreuden schalle si lagen uf der heide.
gloris und die sin alle beladen waren in herzenlichem leide,
biz daz der tak in vluhte mit der sunnen
was gewalticlichen der trueben naht von orient entrunnen.
ze vreuden sich enporte agors und al die sine.
aber man da horte, er wold gen sehsen gerne dulden pine,
ob sie durch werde wip des wer gezemende,
di sich zem dritten male so man daz horn schelte, wern uz nemende.
ez was ouch nehten erschellet, do er alsus gesigte,
als ob da wer gevellet ein her vil groz, daz gen dem andern ligete.
parcifal des nahtes sich niht wolte
ueben, ob er gesigete an im, der also groze muede nu dolte.
als do zem dritten male daz horn liez sin klingen,
der wapen rot niht twale hete, man sach in darnach dringen.
er sprach:< herr, ich var in dienste vrowen,
als ir da habt gesprochen. da mit so laz ich mich vil gerne schowen.>
er sprach:< ir sit mit eren in dienste hoher minne,
di muoz ir vreude meren. ob diu wip noch pflegen rehter sinne,
sam hie vor ist man si war an sagende,
so moht iwer edel wirde wol werden pris an wiben sin bejagende,
ich mein, ob sich iwer ellen dem gelicht, als ir uech stellet.
sint ot iwer gesellen fumfe noch in solcher art gesellet,
so strit ich niht gar sicher mit iu allen.
iedoch han ichz gesprochen, sik oder vlust muoz mir da mit gevallen.> -
< so habet sorge kleine,> sprach der von kamfoleise,
< ich wil mich gar aleine erwegen hie gen iu der grozen vreise.
durch den gral so bin ich strites gernde.>
agors der ubermuete jach:< so bin ich uech niht strites wernde.>
parcifal nu jehende was:< ir sit bestanden
selbe sehst von uns geschehende, und wurben all mit ellenthaften handen,
und ir habt die fumf gar uberwunden.> -
< herr, ich schon iur gerne, ir sit mir so ze herzen liep gebunden.> -
< swenn iuch an mir gelinget, sit irs dann niht enpernde,
so bin ich, der si bringet, und sit dann anderweide prise wernde
uech selb an in, daz's iz uber al beschowen;
wan des sit ir begernde, daz iz niht sehn wan ritter unde frowen.> -
< so wil ich mit iu striten,> jach der muotes groze,
< welt ir an disen ziten der fumfer wern, als ir nu sit der bloze
an dem sig, des wart ich uf iwer ellen:
ob ir mir des enpfliehet, so muest ir uech dem tod alhie gesellen.> -
< gert ir hoeher pfande>, sprach der mit wapens roete,
< alhie von miner hande, so bringet ir mich gar zu grozer noete,
wan ob diu werlt were gar von golde,
daz duhte mich zu cleine, ob ich daz leben da mit loesen solde.> -
< ir redet des mich genueget. nu sit al wapen tragende!>
mit dem horne gerueget wart, er wolte striten unverzagende.
den rinc si namen wit al durch die warte:
mit wem er striten wolde aleine, des wundert ane mazen harte.
sin ruofer hiez er kunden uberal nu die geschihte,
daz si da bi verstuonden, daz im gen einem man wer strit zu nihte.
agors der fuorte wapenkleit so tiure
von golde und von gesteine noch gelfer dann die vanken in dem fiure.
ir herz und ir gemuete het pardiscal gereinet.
si pflak der edlen guete, zouberlist, der wart von ir vermeinet.
daz selb ist hiut an wiben und an mannen:
sint ir herz gereinet, aller zouber ist von in verpannen.
darumb sit alle reine und luter gar vor sunden,
so mak der tiufel kleine iuch deweder verraten noch verschunden.
kein zouberie wart nie so gar gesterket
mit kunstlicher krefte, daz iz zu keiner luterkeit icht merket.
die rede hab ein ende nu hoeret, wie si striten,
und wie mit gebender hende klinscor disem kunig erwante riten
gen tschahtel marveile zer aventiure:
agors gen hohem prise gap er ze miete riche wapen stiure.
sin helm was uz golde von assigarziunde,
bezzer dann er wolde wunschen, ob er richeit wunschen kunde.
mit edelkeit der steine was er swere.
mir sagt diu aventiure, daz der schilt der selben koste waere.
diu steine krefteriche waren im vil gebende
muotes also manliche, daz er wart in grozer hochfart lebende
und mit kraft, daz wart vil wol erscheinet:
vil stoltzer werder wibe wart mit vlust ir trutes von im erweinet.
er was uf flortschantze dannoch niht in der wirde.
gen solcher eren krantze half im also klinscor mit richer girde.
daz wart gen parcifal erzeiget riche,
der muoz hie striten eine gar sunder helf mit liden krefticliche.
fursten unde mage uz kunichrichen vieren,
die hulfen im hie trage, noch steine kraft, die disen kunden zieren
und kunden ouch mit kraft im helfe bieten.
parcifal nu erste muoz sich ritterschaft der herten nieten.
agors den lewart draete gesprungen fuort uf helme.
der pfliget selten staete, als wenic sam der wint in starkem melme,
daz schint an siner varwe vech geschecket.
er pfligt ouch witer sprunge, swenn er daz tier in der naehe ersmecket.
doch niht wan in der naehe, daz er iz trowet erspringen
drier sprunge gaehe, und ist, daz im dar an niht mac gelingen,
furbaz kumt er einen fuoz niht mere.
agors den lewart fuorte: gen steticheit so tet er im kein lere.
swer in zewapen halden wolt ze gantzem prise,
der solt sin also walden in einer varwe gar nach staeter wise,
und si ouch gen sprungen niht gestellet:
swer in die slihte fueret, der hat sich wol gen werdicheit gesellet.
agors in so fuorte, er wielt niht gantzer staete.
unstaeticheit in ruorte, do im sin herze gap alsolche raete,
daz er mit zouberlisten werde minne
an wirde wolte krenken, diu werben solte menlich tat mit sinne.
daz unstaet erwirbet, daz belibet ouch selten staete.
hie wurden sper geschirbet mit tjosten rich. uf starken orsen draete
sazen dise helde gen ein ander.
swez der vech gemuote ie begert an strit, ich wen, daz vander.
kursit und rok der wafen, daz kom von secundillen.
dar an was niht verslafen richeit noch kunst. owe daz nach ir willen
niht gewarp diu selbe rich presente,
owe von tasme pfelle, daz er agors rant bedakt zer lente!
sper diu lieht gemalen fuort man im bi der siten.
sin pris dar an niht valen kund, daz er mit vare niht wolte striten
gen dem tode an keiner aventuere:
hoch geburt von adele git ie gen hoher tugende etlich stiure.
pfelle rich und gelfe was an diu sper gebunden.
die lewart mit ir welfe darinne von luften witer sprung begunden.
parcifal, wes bistu hie nu lebende?
er diente werden wiben, die sin im segen mit reinem wunsche gebende!
si waren ot alle jehende:< waz hat den man betoeret?
der was doch gester sehende, daz so hoher pris hie wart gestoeret
an sehsen, manheit gar die uz erkorne!
er mak von werder minne an guoten witzen sin der gar verlorne.
dem ist er wol geliche, daz er vil hoher minne
pfleg in mangem riche. diu hat in also braht uz guotem sinne.>
nieman was, der im iht anders jehe,
und daz man sin ungevelle durch sine clarheit gar ungerne saehe.
als wart man in clagende von wiben und von mannen,
etslicher hazzen tragende, daz er die geturst ie moht erspannen,
er eine mer dann sehse kunig und fursten,
der manheit noch ir ellen noch ir kraft sich mohten dar getursten.
der koufes kunde walten, sin wirt der wol bescheiden,
der het in schon behalten, darumbe stuont er riwic nu mit leiden,
ob er in sus het aldar verwiset:
< wirt er nu hie geletzet, daz ist ein dink, daz mich an jugende griset.>
des herzen wol versunnen, des muotes rich gen wirde,
in beiden was entrunnen waz mannes muot an manheit ie verirde,
wan agors vil wol des hie beduhte,
ob sin da sehse waeren, daz im der tac mit sig untz naht iht luhte.
si kunden die geliche so drat mit hurte gahen
durch ellen muotes riche, do iz so vil der werden ritter sahen,
die manheit zallen orten wol erkanden,
und aller meist den wiben zelob, der was da vil uz mangen landen.
man und ors mit sterke sich gen ein ander brahten.
den lantzen gap diu merke der ougen mez, als in diu herz erdahten.
schilt und sper von noeten muosten krachen.
die schirben mit den druntzen begunden sich mit vlug zu der hoehe machen.
fur sich uz zu ringe geriten wart von beiden.
prislicher vreuden klinge in beiden klank, si sint noch ungescheiden.
der orse widerwerfen wart do gaehe,
sam ders uf einer schiben mit loufe draet gedraet alumbe saehe.
do wart ein michel winken so hin, so her der ander:
< der tore kan niht hinken an ritterschaft, ich waen ouch des enpfander
vil wol an siner kraft und an dem ellen!
wir mugen gerne schowen, wer noch huete kan den andern vellen.>
agors begunde versmahen, daz er im was gesezzen.
vil fursten kunden gahen nach im ze ring, wie sich der helt vermezzen
gehabt und ob er indert wer geletzet;
und ob dem unerkanden iht wer, des wirt er clein von in ergetzet,
dann sin wirt aleine und des knappen, beide
der vreude was niht cleine, daz er so ritterlichen uf der heide
der ersten tjoste was vor im gesezzen.
ein ander sper zehanden man im bot, des wart da niht vergezzen.
nu wurden aber geswendet diu sper von heldes handen,
gen luften hoch gesendet, daz elliu diet wart jehende von den landen,
daz si nie gesehen bi ir ziten
die naehe noch die virre zwen ritter also hurticlichen riten.
ir was ouch vil da jehende, agors der wer in sparende
in kundicheit geschehende durch hohen pris. nu schier so wer er varnde
geliche siner kunst und siner krefte,
< dar nach so lat er schowen, waz er kan und mac an ritterschefte.>
gezelt mit niunen viere der sper da wart verhandelt,
der zwelf uz tschiegiere. so wurden ie diu ors al da gewandelt.
der unbekande wart iedoch bekennet
von sinem kluogen wirte, der gap im ors an snelheit unvermennet.
er het ir von ispanje durch kouf dar vil gefueret.
ir zwei uf dirre planje wurden mit den sporn alhie gerueret
von parcifal, sin selbes was daz dritte.
die gar vertriben waren, do sprach der wirt:< nu tuot des ich uech bitte.
nemt noch ein ors, daz beste, daz ich ie veil gezogete
und ein sper vil veste: ich ding, daz iwer manheit in bevogete.>
des jach er im zu danke vil an prise.
den hochgemuoten muete daz, und bereite sich dar nach der wise.
alrest wart mangen ougen unmuoze da gespannen.
iz wer ouch sunder lougen min clag, der mich getriben hete dannen,
daz ich ein sulic tjoste wer unsehende:
und ist mir doch vil lieber, daz ich ir da niht sach, des bin ich jehende.
die hende si nu legeten hin furbaz an die zoume.
die helme si da wegeten gen der gesiht, der schilt sie namen goume.
der muost ietslicher fueren wol den ahten,
hurticlich mit tjosten die siben warn bezilt, dazs ir niht dahten.
diu ors nu gar mit satze der witen sprunge wielten,
daz tow von huffe kratze do cleine wart zerfuort. diu ors enthielten
sich enpor in snelheit der vil draeten,
als ob ein wint si fuorte und fluge wapenroke und decke heten.
ob si diu sper nu senken gemezzen nach der zeige?
druntzen gen luften swenken sach man da hoch, schilt, helm wart da veige
in beiden vor den siten und dem houbet.
hie mit der vech gemuete, er und daz ors mit valle wart betoubet.
daz ors mit sinem laste daz bein agors zedruckte
so krefticlichen vaste: von dem knie zer kalg iz zwir zebruckte.
der schenkel blank wart in driu geteilet.
man hiez in nu den wunden, parcifal an witzen wart geheilet.
den si vor den touben hiezen an den witzen
und jahen, daz er rouben sich wold an pris, der kund an pris gesitzen.
agors an prise was der sik entrunnen.
er selb und al die sine jahen, er wer mit zouber da gewunnen.
parcifal gerihte dafur wol kunde bieten.
er sprach:< deheiner pflihte wolt ich mich mit klinscor nie genieten.
als ir uech selbe gester habt entschuldet,
noch minner han ich schulde: ir sit der mir sicherheit da huldet.
des sit ir unerlazen alhie von der geschichte.
zouber si verwazen, ich acht ouch edel stein uf sik zu nihte.
het ich iht mit ritterschaft erworben,
daz muoste valscheit ane ergangen sin mit eren unverdorben.>
rois poidekunjunze und duc astor die virre
den se gen vilgarunze von sturm die leng gefaren waren irre
und auch durch aventiur all dirre maere.
die erkanden parcifalen alhie, da er sich bot unschuldebaere.
die kunden im da bieten vil eren ungezellet:
< ob wir uns kunnen nieten der wirdicheit, so wurd gar vil gestellet
all unser dienst alhie nach iwern hulden.
ob ir der, herr, geruochet, der sull wir uech gebunden sin von schulden.>
von herzelauden kinde wart gegenrede so gehoeret:
< herre, ob ich hulde vinde an iu, des sol min dienst ungestoeret
sin gen iu. ich bin der unerkande
alhie gar aller diete, des zelent si mir valsch in disem lande.>
kunjunz, dem kunige von poye, ein furste die maere sagete
dem duc astor. avoye, wie parcifal von valsche der verjagte
wart von in, wan si da warn erkennet!
sin tat diu ritterliche wart von in uber al der diet benennet.
burkgrave von tschampfentzune het inz gemachet kunde,
do er von dem britune gescheiden was mit gawan kampf zetuonde,
( dem sagte manz do sit ze barbigole)
wan ern ob tavelrunde altruric sach, daz geschach zem plimizole.
sin nam und sin geslehte da wart verswigen kleine.
do si gehorten rehte, daz sin vater gamuret der reine
was und ouch an siner wirde sahen,
< wil in dann velschen ieman,> jahens alle,< daz mak im wol versmahen.
ist im niht angebunden sin ritterlichez ellen?
man hat an im erfunden, daz sich der karvunkel niht vervellen
kan, swie tunkel si diu naht mit truebe:
und ist er unbekennet, sin edelkeit diu machet in wol uebe.>
parcifal mit hulden der maere si nu vragete,
wie und von welchen schulden si gen im sulcher eren niht betragete?
do sagten aber si im uberlute:
< do hulfet ir uns, herre, vor bearotsch gen herzogen lybute,
den wir mit kraft besazen. ich was bi meliantze,
die innen niht vergazen, si buten uns die ritterschaft vil gantze.
funfzehn kunige wert und hohe fursten
iwer eins lip entworhte, wir wern alle mat, wan iwer getursten.
sit wir do niht enmahten gedanken iu der eren,
so sul wir immer ahten, daz wir noch werden dienst gen iu keren.
dann iwer werdiu ritterschaft aleine
ich und al die mine weren da bestanden lebenes kleine.>
nu het er sit der jare bezalt so vil der prise,
daz er nu hie furware was aller der geschichte gar unwise.
er jach:< ich wen, ir min niht wol erkennet,
lybute noch meliantzen noch bearotsch mir wurden nie benennet.>
der kunic von poie was jehende:< herre, sit so niht sagende.
swer mich nie wer gesehende, der wand, ich solde ruomes mich betragende
sin gen iu, oder sus durch ander smeichen.
sit ir ze pelrapiere niht landes vogt, so tragt ir aber die zeichen.>
der waleis wol gedahte, daz er sich het versprochen.
sin luter herze smahte, ob disiu rede mit hazze wer gerochen:
< herr, ich si uech schuldehaft genennet.
iz ist von ander nihte, wan daz mir diu lant sint unbekennet.
wan ich des nieman vrage, swar ich der lande rite,
des hat unzuht ir lage mir geleit alhie bi dirre zite,
und ein anders hat die merren schulde,
daz lat iu wol bescheiden, daz selbe sol mir werben iwer hulde.
min tumpheit unverwiset den kunic ithern valte,
der mangen het enpriset. die wellent daz rechen an mir mit gewalte,
des bin ich ane ruemen iu der jehende,
niwan durch daz besunder, ob ir mich fur den selben weret sehende.>
dem waleis gen den fuezen wolt sich der kunic bieten.
mit wisen worten suezen sprach er nu:< herr, unfuoge mir daz rieten,
daz ich so werden lip ie solt gestrafen.
ir sit der zuhte habende, so hat verhandelt mich unzuhte, wafen!
ich solz iu underscheiden baz dann mit worten viere,
daz iu die kunig mit eiden und fursten lobten hin gen pelrapiere
ir sicherheit kondwiramurs zu bringen,
ob si mit ritters prise ze muntsalvasch den gral niht mohten erringen.>
hie mit nun sich erkande von antschowe der clare
ie bas von land zu lande. der diet er wart erkennet all furware.
er wolt nu aber niendert sin der traege
bescheidenlicher frage, sit frage miden im ze fluste laege.
der an dem muote gevehet was noch der vnberate:
< ich red ez ungeflehet, wan es sach alle diet, waz ich versmate
noch gester hie, fur daz ich wart ersuochet
vor aller zauberie: ich bin, der anders hie von uech nit ruochet.
ir solt uech, herr, entcleiden, mit sehsen hie nach striten,
iz wer vil ungescheiden: wer mir daz bein gesunt an disen ziten,
ir muest den sik vil anders von mir werben,
ich wen, iz muest der eine fur daz leben kiesen im ein sterben.> -
< sol ieman sig behalten dann von zauberie,
so kunnet ir zaubers walten, und alle tat ist wirde gar diu vrie,
die ir iwer tage sit her bejagende.>
der ditz agors hie sagete daz was von poie kunjuntz der unverzagte.
< ist kunicliche ere geswacht von iu mit schande,
iwer schanden ist noch mere, der schand und ere ir reht zu reht erkande,
durch daz ir wip mit zouber sit der stelende.
die hat von pelrapiere der werde erstriten offenlich unhelende.>
der kunic von pelrapiere, von waleis, von anschowen,
von kingrival, die viere jahen sus:< wir suochen strit durch vrowen
und durch den gral.> -< uf erden uz gesundert
sint si mir vor allem dinge,> jach einer fur die vier alsus gewundert.
< ob iz so vil der vrowen und ritterschaft niht saehe>,
so jach der von anschowen,< ich buet mir selb ungerne alsolche smehe,
daz ich diu urteil hie verwerfen solde.
vil gerner wolt ich sterben, dann daz ich diesen arcwan haben wolde.>
in einem pavelune entwapent wart er swinde.
rois der kuniune, vil edel wat dem gamuretes kinde
er selbe gap und bot sim ouch zehande.
kunig und fursten sehse mit sippe agors und ouch mit triwen mande,
daz si dar an gedaehten, wie vil si von im haeten
und in so niht veraehten liezen siner eren und iz taeten,
daz si vur eigen heten al ir lehen
und menlichen wurben, er wolt si immer richen, dazu vlehen,
ob si hie gesigende waeren an dem klaren,
so daz sin pris geligende wirt,< sit ich in allen minen jaren
wart in starken sturmen nie geletzet,
so dien ich iu fur eigen, ob ich des wird an im von iu ergetzet.
kunic laudunal der riche, du maht nu gerne striten,
daz du sus ledicliche zu plenunde kron solt tragen zallen ziten
und diniu kint deheiner hende nigen
der manschaft zu danke, durch daz so la die manheit din niht sigen.
trenolas von pilakone, din manheit hie erwerben
mac in dem selben lone, und daz diu wirde nimmer sol verderben.
al din geslehte die richen krone dine
durch mannes kraft enpfiengen mit zepter schone von dem geslehte mine.
jerans von jorapfise, din herzogtuom daz wite
du in der selben wise noch hiut verdienst ritterlich mit strite.
daz selbe tu du, herzog uz zambrone,
plinas, du maht geschallen vil mangem, die vil riche tragent krone.
longris von tuteluntze, in fursten recht der starke,
und arel von orbeduntze, ir zwene habt von mir vil wite marke.
nun sult ir solche manheit hiute erzeigen,
daz ir und iwer komenden darumbe niemant durfet houbet neigen.
in mangen landen witen ist iwer macht erkennet
in sturmen und in striten. wie daz nun hiute wirt an iu zetrennet,
so moht ir lieber todes sin bekorende,
und daz nach ritters prise all iwer tat nie waer gesehen urborende.>
zerosse noch zefuezen wart nie so hertez striten.
er muoste han unmuozen, und swa noch sehs an einen zallen ziten
giengen unde riten dar mit niden.
iz wer niht unfuoge, ob er do von in kumber mueste liden.
als mit agors geworben da vor die sehse haten,
des beleip da niht verdorben: er valt si gar. mit tjost si darnach traten
gen im zefuezen mit vil scharfen ecken.
sleg die ungefuegen hort man uf helm und uf schilde lecken,
daz si vor im bestruchten, als ob si venje suochten,
und in die helme luchten sam kerzen lieht. sin kreft daz werben ruochten.
daz selgeraet der waleis hie was vrumende,
armuzen kund er sniden, ze stucken gar die schilte was er drumende.
gebet man ouch da horte von werder wibe munde
mit mangem suezen worte, daz im got den rinc zu habene gunde.
daz was in von dem vater wol uf gerbet
und tschinotulander: die drie hant wibes herze vil verderbet,
die sich nach in verqualen, wan si die hoehsten wirde
truogen an liehten malen, darzuo der manheit vollekomen an girde.
daz kunde wibes herzen durkel howen
mit jamer nach ir minne. da von was mit wunsche der von anschowen,
biz daz nu tschumpfentiure die sehs uber al ir krefte
verjahen, und der gehiure were vri vor aller zouberschefte,
der vechgemuote wart gevech den kempfen:
ein nebel rouch mit zorne begund im erste gen dem herzen dempfen.
dirr maere wart erlazen vor valsche gar der vrie,
sich muoste agors nu mazen, daz er nimmer wip mit zauberie
gewunne me durch sinen muot den vehen.
des muosten al sin fursten mit im sicherheit tun sunder vlehen.
er hiez im pardiscalen antwurten in dem ringe,
die getriwen mit den malen, die da hiez ein wibes eren bringe.
ob si diu mal an sich do kunde strichen?
wirde mit den eren brahtens im und muost unselde wichen.
glorise bi der hende bot er die werden suezen.
der wart des al behende, er bot sich gahens hin zu sinen fuezen.
pardiscal daz selbe tet, diu clare,
e daz des ie gewarte parcifal. daz was im leit furware.
von im wart uf gehalden diu wibes eren krone,
sine knie gevalden da mit wurden gar in zuhten schone.
da nach gloris die werdicheit was klagende
parcifal in zuhten, daz si so grozen danc do waren sagende.
ez duht doch gar zu cleine gloris und sine vrowen.
in bat diu kuesche reine, daz er geruocht da heim ir lant beschowen,
und ob er ein ir kunicriche gerte,
daz im des willich were gloris, und in der herschaft immer werte.
< sit ir mich lones wernde mit solcher gabe riche,
so bin ich an iuch gernde minem wirt ze danke willicliche,
der sine kost was uf mich so legende.
e dann er vluste wielte, ich wer e einer krone mich verwegende,
der ich gen vieren warte.> do daz diu zwei erhorten,
zu keinem widergarte sines willen waren si mit worten.
gloris im lech die hab zu granabinse:
geladen dri olbende mit sterlingen si galt zem jare mit zinse.
gerbolt die hende valten und mit dem houbet nigen,
des kund er hie nu walden und grozen dank in beiden niht verswigen.
sicherheit er von den sehsen gerte.
kunige und dar zuo fursten ir ieglicher in der schone werte.
der eren noch der wirde was da niht ein kleine,
der man im bot mit girde. parcifal so hiez er, den ich meine.
er schiet von dan mit sinem kluogen wirte,
der in deheiner virre mit siner kocken furbaz niht enirte.
mit zuhten het er vrage war sin wille stuende.
< ich han aldar die lage, da man starke ritterschaft wer tuonde.
wird ich des von ieman wol bewiset,
da gen so han ich willen, er wurde von mir mit lone wol gepriset.>
gerbolt in het ungerne bewiset keiner vreise.
luete von iberne bewisten in, aldar vil manic reise
gie von kunigen und von fursten riche.
gerbolt nie so leide geschach, und tet doch niender dem geliche.
ouch was von aquilone der sunnen grozer virre
da ritterschaft vil schone, die ouch durch manheit dicke fuoren irre.
den kom nie tac so lieber mer mit schine,
do sie von im gehorten, daz sin wirde begerte solcher pine.
zu gamuretes kinde si waren sus begernde:
< herre, iwer ingesinde lat uns sin, so sin wir iuch gewernde
vil guoter ritterscheft. in aldurette
ein turnei ist gesprochen, der stet niht wan aller hab zu wette.
den hat von agresore der kunic aldar gesprochen.
an ritterlicher fore wirt da helm und schilte vil gebrochen.
dar under wirt der houbet vil erschellet.
die ofte sint gesezzen, der wirt vil liht etslicher da gevellet.>
er bot in kumpanie durch diese lieben maere.
gen kriechen pulgerie, sagt man mir, da gen ir reise were,
als er gevraget e was von dem wirte,
der in der selben stiure des endes mit der verte wenic irte.
die kristenheit uf wage si kunden alumbe sweifen.
der sunnen glast mit lage die zit mit ir zirkel mak niht underreifen
die erden da; swenn si die hoehsten strame
an stigen und an valle nimt, so kumt diu sunn gar uz dem rame
in dem aquilande: junjus und juljene,
in dem hoehsten bande get diu sunne die selben manen zwene,
daz si die erde niender undergrifet,
wan koum daz im ir glesten vier und zweinzic wile gen einer entslifet.
das wirt ein widerwehsel dem lande in halbem jare.
der erden underdrehsel decembrius di sunne tuot mit vare
und januarius, dar inn si nieman sehende
ist, so lanc ein messe von einem snellen priester si geschehende.
do alsus vil uf wage der waleis was varende,
sin kumpanie het vrage und jahen, daz er des iht wer der sparende
zimierde uf helme. sines wapen roete
wolt er noch han genozzen, arbeite vri vor der zimierde noete.
< waz mohte mir nu bazzer sin dann anker zemende?
ich var so vil uf wazzer,> gedaht er im und was den blanken nemende,
niht uf gruen sam gamuret der werde,
man sluoc in uf die roete, sus fuert er in uf wazzer und uf erde.
swie vil er sturmes dolte, der vrag bin ich ervaeret.
von reht er erben solte den anker, in dem sturme iz ist bewaeret,
daz sint der machabeen zit ie wurden
ritter drie so werde, die an prise truegen solche burden.
gamuret der eine, parcifal der ander,
vri vor allem meine, do hiez der dritte tschinotulander.
waz danne, wirt er hie zeletst benennet?
sin ritterschaft doch verre ob den andern was mit wird erkennet
wan uf floritschantze wart nie gesamilieret
zelob der eren krantze ein turnei also ritterlich gezieret
mit der koste von den kronebaeren,
an kraft der fursten riche und ouch an der ritterschaft der maeren.
do si nu sahen terre zu alduret dem riche,
manic hundert mile verre si dar gevlozzen waren arbeitliche,
daz moht den vierden teil gelouben kume
manger, der mit senfte gemaches pfligt da heim in sinem rume.
diu stat hiez latriboie, diu houbet was des landes,
da nu mit grozer tschoie der turnei lac gesprochen hohes pfandes.
parcifal dem was mit triwen leide,
daz sin wirt so guote so verre was von siner vogelweide.
den bat er widerkeren mit vlize an disen stunden
< niht, herr, ir habt der eren geholfen mir, daz ich iu bin gebunden
mit dienste wert, unz ich uech widerbringe,
alda ir mich da vundet, oder mir zebrichet selden klinge.>
waz sol nu vil betoeret von dem schanden leren?
wir haben dick gehoeret, wie da gewurben ie die minnebaeren.
solt ich der aller tat hie sunder zellen?
des bin ich unbetwungen, ir wizzet wol, daz pris erwarp ie ellen.
ob sich kraft mit kunste het darzuo gepflihtet
dem ich da bin der gunste? der wirt in allen richen des berihtet,
und daz zu vluste nie geviel sin tschantze,
ouch wart im nie bestroubet der eren bluome seiner wirde krantze.
der kristen und der heiden wart da so vil betwungen,
schaden vri in beiden er do verjach, den alten und den jungen,
ob si daz selb uber al ein ander taten.
daz lobten si gemeine: daz si sinen pris die virre saten.
urloubes er dannen gerte. dem wirte muost er gunnen,
daz er in reise werte. die kristenheit alumbe nach der sunnen
fuorte in alda gerbolt der hubsche wise,
sit er niht anders gerte dann nur arbeit liden vil nach prise.
zerwuesten romanie, durch grecia die wilde,
von kappadocie gen saders her fur asia sich zilde
ir reise hin gen agleie der slehten,
gen parlit nu von dannen: ich mag iz niht mit namen halp bekrehten.
er bat sich gen provantze lazen uf die terre.
beide swert und lantze die reise uf im zebrachen in der verre.
daz wart vil ritterlichen widerhowen
zedienste dem heren grale und ouch den edeln werden, reinen vrowen.
doch het er uf der verte gearbeit vil ritterliche
gen manheit also herte. iz waeren geeret noch vil mange riche,
ob ir herren solchen pris errungen,
des uf der wazzer verte im wol jehen muoste vil der zungen.
mit grozer< demercie> schieden's sich minnichliche.
ze parliterramie was pardiscal, gloris und gerbolt riche
vreud und eren von des waleisen henden.
ey, edel vruht diu werde, wenn sol sich din selbes kumber wenden?
jofridast niht wolde, daz er von noeten keme,
wan er nu von im dolde mit heres kraft. nu seht, wie im daz zeme,
der in proventze was des landes herre:
ob er sich des erwerte, so wart er doch an prise wol der merre.
von termis gen im zogende was, ich'n weiz wie manig hundert
mit hazze harte progende. ir pris vil ser von im da vor was gundert,
von itheren, des wapen er do fuorte.
vil ritterlich gesprenget da wart auf in, des hertze nie geruorte
mit zageheit gen fluchte. er was der gen in kerte
mit ritterlicher zuchte. zer erden er vil mangen struchen lerte
mit einer lantzen roerin von oraste;
die hat sin wirt behalten und ouch die leng gefuert vil manig raste.
daz selbe ror der arte ist stark an siner krefte,
so daz iz nie gesparte weder schilt noch helm fur daz iz drvf gehefte.
iz brichet durch, gar aller gleven sunder.
kint der herzelouden begie an disem her ein fremdez wunder.
swelche siner tjoste enpfunden oder sahen,
dehein ir menlich koste ermant sie furbaz dar gen im zu gahen.
da er daz ror unz an die hant verspalten
het gar mit den tjosten, da muost er mit dem swerte strites walten.
daz wolten sie versuochen, die e da fliehen kunden.
ir sarwe glich den tuochen, da durch sie mohtens kiesen vil der wunden.
waz sie im gen den handen kunden bieten,
daz wart von im verschroten. umb solchen gruoz kund er si dankes nieten.
den houbetman erzwingen kund er da, waz er wolde
er muost artusen bringen und sinem wib sich selben dar zu solde,
ir was so vil gen pelrapier gesendet.
sins namen wart vergezzen. sie scheiden von ein ander unverendet.
geriten gen artuse der waleis kom mit nehe
dem vischer do zu huse, der iz im het erboten also smehe,
dan er im verjach der miete riche.
im kunde niht versmahen, er muost im dar bewisen all kuntliche.
do was er in dolete mit huse reich gesezzen,
dem erz verkoufet hete. der mante parcifalen des vergezzen,
waz zehant er des vil wol gedachte,
als er die red enporte, daz erz ze pelrapier dem kunig brachte
zu gibe koufes sunder. do er im alse riche
die spise galt mit wunder, waz aber daz verdienet hofeliche.
er kert von dan dem koufman unerkennet
und ouch den andern allen doch wart er sit dem kunig wol benennet.
wie er den anker fuorte uf rotem wapenkleide,
vil jamers do beruorte gaileten wart von herzen leide,
daz er nie gesach den wirderichen:
< ez ist der uz graswalden, der hat gesuochet mich vil endelichen.>
do west er niht der leide, wiez im was ergangen,
und ekunat. si beide waren mit unmuote alsus bevangen
durch helfe groz in einem urlouge strange.
die virre von averre wart da von, so iz si verdaget lange.
war parcifal nu kerte, er vragte vil der maere.
diu not in daz nu lerte, sit daz in vrage miden schadebaere
gemachet het an vreud, an hoher wirde.
endehafter dinge was er nu mit vrag in reiner girde.
er kom ze flordibale, daz lant was undervangen
mit wazzer, zallem male die frischen flumen heten'z gar durchgangen,
swie doch der wendelse gen occidente
gap dem selben lande in manger hab mit zinse rich presente.
der kunic flordiprintze, sin wip hiez albaflore.
sneller dann ein sprintze floc ir beider lop durch manic ore.
ir beider kint, ein tohter floramie,
der clarheit wart gepriset in sinem lande fur der hoehsten drie.
sin lant was hoch gebluemet, sin nam, sin wip, sin tohter.
swa vrowen lop geruemet an clarheit wart getragen, daz niht mohter
uber elliu lant dann sin tohter aleine,
die andern gar vernihtet da solten sin, ir wirde was da cleine.
die claren lieht isalden, noch urrepans de tschoien,
orgelus niht walden solte pris, kondwiramurs in poien
der smehe lac vor im und al den sinen.
do daz der werde horte, er wolte sich aldar mit reise pinen.
an mangem wunder waehe gepruefet wart diu glantze,
dem britoneis zu smaehe liez er die magt niht sehen zu floritschantze.
< der bluomen friundin> sus was si genennet,
wiz und roter pflichte waren ir diu wengel lieht bekennet.
an zu pelrapiere, da was iedoch diu clare
ir aller uberziere, und het des ieman kriec, der was mit vare,
daz wart uf floritschantz vil wol bewaeret.
danach floramie was der hoehsten clarheit unervaeret.
zem gral ir beider wirde was ungelich gemezzen.
diu ein aldar mit girde geschriben wart, der andern gar vergezzen,
daz man ir dar zu guote niht gedahte.
ir klarheit frimutele ein tjoste ritterlichen ende brahte.
der hohen fursten bluome ir vater was genennet.
an menlichem ruome was er die virre in mangiu lant erkennet.
swer floramien het zu dienste willen,
des wolt er niht bekennen, er mueste siner tjost alrerst bezillen.
diu clare floramie frimutelen jagete,
so daz der wandels frie durch ir minne des was der unverzagte,
daz er gein uberkreft ie gerne kerte.
da von daz wart gedigene: zem gral diu tjost den ersten iamer lerte.
beserket wart er riche zem grales tempel vrone,
bestatet kunicliche wart er wol, do muoste sint die krone
zem grale tragen anfortas der clare.
der wart ouch sit geletzet, daz ouch diu minne fuogte mit ir vare.
sit minne alhie gesigete an diet diu so benennet
was, daz man si wigete gen paradis, an selden hoch bekennet
warens, als in titurel do kunte,
so wil ich si niht hazzen, ob si ir ingesinde noch verwunte.
der ritter mit den cleiden gevar nach gluender roete
der wil zerache in beiden varen, da man im vil gehiez der noete,
die er von dem helde mueste liden,
ob er flordiprintze wolte mit der ritterschaft nicht miden.
durch floramie die klaren wolt er do niht striten.
der muot begund im swaren, daz er von ir schoene hort so witen,
daz si vil schoener dann diu sine were.
wie sin neve frimutel durch si lac tot, des west er niht der mere.
der da hiez gebluemet hoch ob allen fursten,
der wil nach prise geruemet werben hie menlichen mit getursten.
des vant er nu vil starke widerniete.
spere groz und niwe si fuorten hie durch tjoste gegenbiete.
tjoste hie gen tjoste so hurticlich erchrachet:
ob daz mit richer koste heten beidenthalben gar gemachet?
atmerinn, gewaltik aller riche,
iz dorfte niht versmahen und soltes immer danken werdicliche
mit werder minne lone. si waren doch in wirde
geziert mit werder krone, den si nu dienten beide hie mit girde.
ob si gen wirde waren hoch genennet,
daz wird an disem dienste von ritters handen ritterlich bekennet.
von walap in rabine sus riten sie die tjoste,
den orsen gar zu pine und ritterlichem pris ze werder koste.
diu kraft do kom der krefte wol gewidert,
diu sper zu druntzen vliegen sach man die hoeh, als ob si wern gevidert.
der bluom ob allen fursten den bluomen wart zuteile
mit vall. ob in nu dursten wil, so vrumt iz im zegrozem heile,
daz si betowet waren also riche.
gebrast im an der krefte, so stuonden si dem munde neheliche.
daz kund im gar versmahen und al der wirde sine.
man sach in wider gahen, als in diu erde brant, in zornes pine.
zucten si die swert nu gen den luften?
der waleis muoste erbeizen. ir strites mohten sich diu wip wol guften.
iedoch so hart erschricken der waleis do niht wolte.
daz ors begund er stricken an einen boum, die wile erbiten solte
der ander sin. ich wen, daz billich waere.
parcifal hie fuorte ein swert, daz im da gap der sueftebaere
anfortas zem grale, daz mit der tiuren scheide.
er het iz zallem male immer mer gefuert walt und heide.
durch sigunen mere erz nie gezucket.
von kahefiez daz klare, da mit er sinen pris ie hoher rucket.
alsus was er behenket mit disen beiden swerten.
nu wart hie uberdenket, do die helde strites hie nu gerten,
daz er von muntsalvasch begreif daz isen.
von slag dem aller ersten sach man iz da in cleine stucke risen.
er zucket sa daz ander, daz het er wol erkunnet.
mit liehtem blicke glander wart iz da wol gewitert und gesunnet,
biz daz er den fursten braht so hoch gebluemet,
daz andriu wip und fursten bi im und siner tohter wern geruemet,
und truege, daz er tragende wer und tragen lieze,
pris ieglichem sagende darnach und im gezem an dem genieze,
an manheit fursten und an klaren wiben.
daz wart gemachet staete, iedoch so wil er in noch furbaz triben:
< du solt niht langer twalen, dar zuo diu tohter dine,
ir geseht die lieht gemalen ze pelrapier. ob dir diu seld erschine,
daz kundwiramurs den pris verliese,
so wis du der gesigende, und daz ich die tschumpfentiur kiese.> -
< herre, ich bin iu jehende des siges und ir der eren.
swaz vor an mir geschehende si, des ubermuot do vil kan leren,
der ist von iu an mir her nider lazen,
da zuo min namen den hohen, den fuert ir nu mit reht uf allen strazen.
der tohter, lant und wibe, den si der nam  gebluemet 
furbaz ein nidertribe, so daz wir werden nimmer me geruemet
hoher ding, die maz zu rehte wiset.
erlat mich, herr, der verte gen pelrapier, des sit ir hoch gepriset!> -
< sit ir uech selb erkennet hie habt an ubermaze
und uech mit namen nennet bescheidenliche nach der rehten saze,
weder gar zehoch noch gar zenidert!>
des gab er sicherheite, ze pelrapiere wart sin reise gewidert.
einen kocher bat im bringen von kamfoleis der werde.
dar in die swertes klingen begund er selbe lesen von der erde
und vragte, wa diu straze gen karnande
gienge ze rehter nehe. der kunic einen fursten mit im sande.
nu wart daz swert genetzet mit stucken unverkeret,
diu wort darzuo gesetzet, als in diu clageriche het geleret.
von ekunate wart darnach gesprochen,
dem gap erz williclichen, des wart sigune sint da mit gerochen.
wa disiu kund geschehende von im und ekunate
si, des bin ich jehende: si komen ein ander widerriten drate
und wolten beide hazzen han erzeiget
dann durch den anker eine, des wart von ekunat der zorn geneiget.
sin houbet wart enbloezet, daz wunder was im ande,
wie er sust enkloezet von witzen wer, daz er sin niht erkande:
er wante, daz iz tschinotulander waere.
parcifalen duhte, er solt ouch hie nu riten vridebaere.
der da zu kanadicke die krone was der tragende,
da an dem ersten blicke was er gen dem werden also sagende:
< herr, ir sit von gamurets geslechte.
des muoter was min swester. nu herre sagt, han ich gepruefet rechte?> -
< sint iwer wort gewaere des andern sam des einen,
so bin ich seldenbaere. ob irz in solchen triwen wellet meinen,
daz iwer swester gamuret was bernde,
so gebar mich herzelaude, diu gamureten was vil vreude wernde.>
ekunat beduhte, er wer aldar gesezzen,
daz im diu schar beluhte, diu seraphin mit namen sint gemezzen,
und bat in sitzen. sueze wart diu vrage,
wie er von herzelauden wer komen, diu sin het mit huete lage.
der dinge si da beide sagten vil ein ander,
von liebe und ouch von leide. ekunat von tschinotulander
im sagte vil, und ob er in erkande.
do seit er im die rihte, waz im sigune al clagende not benande,
wie orilus im brehte ein sterben da mit tjoste.
< so bin ich der versmehte immer mer an aller wirde koste,>
jach ekunat,< wirt er sin niht geleidet.
min leben und daz sine an ein sterben nimmer sich gescheidet.>
parcifal im lesende was die kraft der steine,
daz ekunat entwesende wer gen im des strites gar aleine,
er wer verlorn, als im do jach sigune.
ekunat erkande vom bracken seil der steine kraft mit lune.
< ob er nu gar der welte kraft mit steinen wielte,
niht vri vor disem gelte wirt er gesagt, und ob er berge spielte,
und ob er mir den funt der selden gebende
wer, daz wer mir zenihte, da gen daz ich in mueste wizzen lebende.> -
< ich bin in klagender pine>, was parcifal nu jehende,
< wan sicherheit die sine han ich enpfangen, sit was iz geschehende,
wan gurnomantz mich lert, daz mir gezemende
wer sicherheit fur sterben: da von was ich die sit von mangem nemende.> -
< ich wolt e gar versprechen den orden under schilte,
dann ich dich liez zerbrechen sicherheit, diu dich von eren zilte.
ich rit im durch die schulde noch so nahen,
ob er vermuret waere gar mit steinen, er mueste schaden enpfahen.
furst uz graswalden, dich was min swester bernde.
vil dick du mir behalden min leben hast, des wer du mich ie wernde,
swenn ich in herten sturmen wart verklammet;
uf mines libes vare vil manic hundert ritter was gesammet
alda wir gamurete zerache waren beide,
der ouch vil prises hete erworben under wapenlichem kleide,
den ypomidon gewan mit vare.
mit manheit sunder liste galt iz im der talfin offenbare.
do sluoc ich sinen bruoder pompeiren doch vil kume,
uf mich der swerte fuoder gezogen wart so vil, daz ich zerume
mit noeten brahte swank, der wer geliche.
ritterlichen dannen half mir grahardois der ellens riche.
rimal und killikraten mich und kaileten
beneme du niht spaten. diniu jungen jar vil manheit heten,
witze, kraft des wielt diu manheit dine.
wer sol uns beschutzen an diner stat in sturmlicher pine?
wir sin durch reht dich clagende von herzen fundamente
und last mit jamer tragende, der niht geligen moht von oriente
unz al hin da sich diu sunne vellet!
klageliet mit riwen hat uns vreude verre hin dan gestellet.
diu muoz der fluhte gernde sin und von uns gahen,
an uns der hulde enpernde, und tar dem lande nimmer mer genahen,
und dannoch, swenn der talfin wirt gerochen,
der orden trefizentes wirt mit clage vil von uns gesprochen.
urloubes an clauditten, richaud ist nu diu ander,
diu sol sich lan erbitten der geselleschaft durch tschinotulander,
als manfilot durch tschosianen taete
zehelfe sinem bruoder. wir sullen erste kiesen triwe staete.
gurnomantz der dritte, den irret kein amie.
ich weiz wol, daz clauditte ist durch mich und in diu vreuden vrie.
diu sol mich, und ich sie, durch clage miden
durch richeit al der werlde moht ich ir minne vlust niht anders liden.
ich mac nu gar die letze niht miner clag vol ueben,
sit ich an undersetze der vreude wil min herze also betrueben,
daz iz nach dir mit klage muez ersterben,
also daz wir des hoehsten huld iedoch darunder suln erwerben.>
unkunde selten riche ist an der starken minne.
der waleis der geliche tet. im stuonden andern end die sinne:
kondwiramurs und ouch der gral, diu beide,
nach den pflak er sorge. wes bedorft er me ze hertzen leide?
< mir ist der kunde gaehe>, jach ekunat,< dir sagende,
ane wer bin ich der smehe, wan der von theserat der vert hie jagende.
erzurnet wart von im ein eber wilde
groz und scharf in munde, des gehundes valt er ein unbilde,
der hilfe gar vereinet. daz gienc mir gar zenahen,
min sper enpfienc geleinet ein boum, der ouch daz ros da muost enpfahen.
ich gienc uf in zefuezen mit dem swerte
durch niht wan durch die hunde: mit sinem tod ich den da vrides gerte.
die stein alsam die stocke sach ich den eber howen,
so das die fiures flocke da vluogen, ich moht der gruse niht geschowen.
ich swank im ab die wer gar vor den ougen.
daz swert sich kund vertiefen in eine ronen gar an widerzougen.
vil sere ich iz versuochte, ich kund iz nie gewinnen,
ze brechen iz do ruochte.> -< nu merk ich wol, dich wil vrou selde minnen.>
also was der waleis do gen im sagende.
< mit zwein ich arbeit lide, der wirstu hie daz eine von mir tragende.>
daz mit dem balge riche kund er im schone bieten.
sin art die wunderliche er im do seit, als im die triwe rieten.
ekunat vil wol die art erkande,
er sprach:< du hast gerichet mich noch baz dann zweier richen lande.
ich sol da mit nu zechen din ere und ouch die mine.
die selben swert zebrechen wol kunnen aller kraft der steine schine.
wort noch ander liste vrument cleine
vor disen ecken scherfe, swenn iz gemachet gantz der brunne reine.>
von waleis der vereinte was an dem gemuete.
swie rich er ditz nu meinte, so lobt er daz von kahefiez der guete,
wan erz versuochet het in manger herte.
daz erz niht langer fuorte, des genoz er sit an selden verte.
daz parzifal nu dannen daz krenker wafen fuorte,
in beiden disen mannen umb ir seld und umb ir leben ruorte:
dem einen, daz vor im genas sin bruoder,
und ekunat gerueret wer von orilus mit todes ruoder.
< dise gabe riche sol dich geriwen cleine.
vil dienstes werdicliche ich sol da mit werben algemeine
gen dem, der uf im treit die waren schulde:
dines vater bruoder er uns nam, so ist ein ubergulde
diu vlust des talfines gen disen flusten beiden:
galoes des vetern dines und er dich von den landen hat gescheiden
und lehelin. dar hastu wol zerechen
an prise groz verliesen und an ritterlichem orden brechen.> -
< hat er kein ander schulde dann von minen landen,
erwurb ich grales hulde und werder wibe mit ritterlichen handen,
so wegen elliu riche mir vil kleine.
nu sage, mak der mine, ob mich ieman zihe mit lasters meine,
wirt mit disem swerte orilus gevellet,
der lebenes an mich gerte und mir darumbe wart von im gesellet
sin sicherheit. dar an mich des bewise!
ich bin also gestrafet, daz ich der eren huete vor unprise.> -
< nein,> sprach der genante von bluomen tal der wilde,
der nu der unbekante wil an vreuden sin gebluemter bilde.
< du gibest mir din swert geverde sunder.
ob du zwei nu fuertest und ich deheinez, daz wer unprises wunder.>
ir scheiden wart mit segene, mit triwen rich einander.
und lebten bezzer degene bi der zit, der touf waen niht enpfander,
dann die zwen, in heidenschaft der dritte.
von rehte wir si prisen, die aventiur ich des vil gerne bitte.
wie parcifal nu werbe und ekunat, die beide,
ob daz alhie verderbe, dar an gescheh vil edlen fursten leide,
die sich da lazent kosten disiu maere
vil presente riche: ein esel treit von grozem laste swere
wer dise fursten waeren, der wil ich gerne swigen.
si lant sich niht vermaeren, wan ich ir gabe nimmer darf genigen.
si sint der mitte wol uf duetscher terre
und sint der kerge nahen: diu milte diu hat in gehuset verre!
swer nu der verte kunde wil haben des waleisen,
ob er den gral erfunde und er die selde erwurb in strites vreise
oder mit den tugenden, die uf in erbten,
so wolt ich, daz die edlen mit untugend ir adel nicht verderbten.
die tugenden sich nu sinen und die untugende vliehen,
die lazen daz nu schinen, ob si der tugende ler an sich nu ziehen,
so daz si wol bekanden swere twale:
des kuesche, triwe und tugende parcifalen brahten zuo dem grale.
swer noch menliche wirbet wider alle missewende,
sin selde niht verdirbet, er kan des wunsches werden niht ellende,
den parcifal zem grale kunde vinden,
der gelichte dem paradise, dar sol man sich der engel schar gesinden.
kuesche mit der staete, getriwe sunder wenken,
der die mit ellen haete, so daz er sich untugende niht bekrenken
an selicheit der wirde nicht enlieze,
der mohte wol ervinden der vreuden wunsch an alle widerdrieze.
parcifal sigunen hie vant in einer kluse.
si want der selden lunen het ir vruent da lebendic ir zu huse
braht, als si do gerte, sit er fuorte
den anker also schone. ein vreuden schric ir herze gar beruorte.
si zucte von dem sarke daz ober teil vil drate,
do sach der triwen arke, daz si an disen vreuden niht enhate.
wie er bi ir und trefizent nu were
und ander sin geverte, daz seit ein ander buoch mit gantzem mere,
biz daz er kumt zem grale und anfortas was gebende
mit vrage sunder twale gesuntheit. we, daz si doch niht diu lebende
sigune was, so wer ir leit geringet!
nu wol, si was gewiset, da ir vil hoher vreuden don erklinget.
si starp zewalde aleine, als ie die rehten alle,
die mit der werlt gemeine niht wolten sin und huoten sich vor valle,
wan sich ein stro bi fiwer gerne enprennet.
der werlde vreude sueze vil herten muot an staeticheit zetrennet.
trefizent man suochte durch saelicheit die virre.
swer des von im geruochte, der gie der rehten ler an im niht irre.
der was do vil in walden groz vereinet,
nu vindet man die lere den lueten in der kunde wol gemeinet.
der gerte von sunden reine, swie den der tot ervindet,
bi lueten oder eine, er wirt zehove der engel schar gesindet,
in fiwer oder in dem wage ertrenket:
der rehten glouben staete, der tot in deheiner selicheit verkrenket.
wie wart sigune funden als tot? an venige valle!
so was zen selben stunden bi ir der engel schar mit vreuden schalle.
die halt niht luter sint geparadiset,
iedoch diu schar der engel vil reiniclich zem vegefiwer si wiset.
ir dehein iedoch geliche der engel schar da wiset:
ist eine wirde riche, diu wirt mit der menige da gepriset.
etliche hundert minder oder mere,
dar nach und si verdienent uf erde, hat ir heim vartliche kere.
ob nu diu reine gehiure, sigun ich aber meine,
muost si zem fegefiure? daz in daz ouge horte, daz ist kleine,
daz kan der sele niht beliben an ir klebende.
gen dem fegefiure zelutern sint die engel si dar gebende,
bis daz er abgebrinnet. ob ir das auch geschehe?
wer nu die warheit minnet, der kan der bitterkeit nit werden rehe,
der man so jaemerlich zer helle schriet.
die diet des reinen grales die was der selben not vil gar gevriet.
hantgetat die hoesten, got, herr nach dir gebildet,
nim uns zu den erloesten also daz uns di rache si verwildet
die da heizet ewiclich gehellet
und diner werden hulde ist ewiclichen immer ungesellet.
vil selich sint si lebende, diu du also erkennest.
biztuo in buoze gebende, daz du si gelich dem golde brennest,
die sich niht lutern wellent uf der erde,
so gelich si, herre, dem golde daz man niht anders brennet danne zewerde.
daz iz der gimme richer und adelicher zieret
und luechte werdiclicher, sus man die edlen steine dar verwieret.
got, herr, darumb so wirt daz golt gebrennet,
daz die edlen werden da bi an hoher wirde sin bekennet.
daz golt ein garat truebet, diu ist doch also kleine,
daz ir niunhundert uebet uf der wag ot aller mark wan eine.
als man die garat us dem gold verbraetet,
iz wirt so luter reine, daz manz an kuniges krone wol erraetet.
dem hoehsten kunige zemende ist niht bi sinem trone,
daz er iht truebes nemende si aldar: iz muez geluetert schone
uf erden sin oder in dem vegefiure,
oder aller sunden ane, als iz der touf do reinet so gehiure.
kundrie lasurziere wol west sigunen ende.
do wart gelesen schiere zem gral die anfortasen qual zewende
und diu starke riwe parcifales.
vor vreuden kundrie sigunen gar vergaz al sunder twales.
daz muost ir lange reise uf tschoflantz nu werben,
daz si von jamers vreise hulfe dem, der lang ein lebendez sterben
het gedolt und al daz hofgesinde,
darzuo die tempeleise, die doch vil noete liten an strite swinde.
sigunen wart vergezzen, daz schuof diu selb unmuoze.
nu wol, so hats besezzen der vreuden sal mit al der engel gruoze.
iedoch von herzen klaget iz kundrie,
do si ir hinverte und ir begrebde wart so gar diu vrie.
von grozer bruoderschefte wart sigun beserket
mit suezer worte krefte, zu dem ir triwe so veste was gesterket,
der was geheizen tschinotulander.
ir seldenriche triwe erkennet wart zem sarke bi ein ander.
zwo reben uz adribente sich uz dem sarke wunden,
gruen als akmardente sach man si wachsen uz ir beider munden,
zeberge hoch sich die geslozzen vlahten,
getoldet sunder blichen, daz rifen, keld ir varwe nie geswahten.
ob ir des niht geloubet, so vragt in salvaterre.
der schrift vil unberoubet sint der lande kronik nah und verre:
frankrich, anschowe und in katelangen,
dar zuo in graswaldane, in britanje, man vindetz ouch in spangen.
von vreuden ouch der wilde, nu mein ich ekunaten,
gen dem sich jamer zilde, des was er ane maze wol beraten,
und warp darunder doch nach hohem prise.
sam tschinotulander und parcifal reit er in glicher wise.
er wolt den werden rechen, und sunder helf aleine.
ouch spurt man an dem vrechen, daz er der grozen krefte was niht cleine,
sit im widergap daz vingerline
parcifal der werde, und ouch jescuten erwarp die hulde sine.
und er den uz graswalde sus het al uberwunden.
des wolt er der gezalde beliben an dem prise zallen stunden
vor allen den, die ritterschaft erkanden;
und all die im begegenten, die wurden ouch an prise die gepfanden.
eckunat daz horte von im wol zallen stunden.
vil klein im daz enporte zwivel, wan daz ern ot hete funden,
dar nach stuont sin herze in allem kriege.
gelucke mit den selden fuege, daz in sin manlich wan iht triege!
warumbe sol ichz lengen? er suochten unde vanden.
jamer den vil strengen wil der von kanadik nu an im anden.
da gen den lip zepfande wil er setzen.
fur den uz graswalde wil er anders niht dehein ergetzen.
orilus man sagte von im daz underscheiden.
vil klein er des verzagte, mit iser und mit gold hiez er sich kleiden
lip und ors vor der stat prurinen.
er hiez im fride bannen vor aller diet dann vor den handen sinen.
geriten wart diu tjoste wol zu prise in beiden,
und sich mit richer koste von in diu sper zebrosten muosten scheiden
iedoch der ein vil kum beleip besezzen.
er het iedoch gedingen, ob siz mit den swerten muesten mezzen.
durch daz der von lalander nu aber tjoste gerte.
an im niht volge vander, gestein da gen gesteine kerte verte.
der ekunat an dem swert erkande.
er zoch iz von der scheiden, des wirde man zu tusent marken nande.
do kert er gen dem tracken und gab dem eine wunden.
ekunat den bracken mit seil mit alle fuort zen selben stunden
orilus zereize uf todes vare,
daz seil ze manger valde gezirkelt umb den bracken offenbare.
und was der bracke lebende? niht, iz was sin bilde.
daz seil daz selbe gebende was mangen glast mit der gezierde wilde
von der varwe sunder manger steine.
von siden und von golde was diu kost, ich wene, daran niht cleine,
und was also bereifet mit golde richen spangen,
die swert hinab gesleifet wurden so, si mohten niht erlangen.
daz seil von slegen sicher was do schone,
als ob der bracke saeze widersehende in einer liehten krone.
ekunat zem houbte was sicher aller wunden.
der kost vil unberoubte was der helm so vest alumb gebunden,
daz der helt des bracken niht envorhte
noch des richen seiles, swie gern im orilus doch schaden worhte.
ir beider man da varte, die uf den helmen lagen.
der brack alhie gebarte, sam er iz wolt uf keiner verte wagen,
und saz, als ob er senfter ruowe pflege,
swie orilus mit hazze mangen starken swank da gen im wege.
der strangen het da sorgen vor slegen und vor fiure
jescute und hiez ir borgen. an den fursten orilum gehiure
wart alsus ein bot von ir gesendet.
< diu strange wirt min eigen, wan du bist der in an strite pfendet.>
diu bet wart nu dem schilte ein schur von siner hende,
der si nu beide milte waren hie, biz daz si namen ende,
wan si mit schirben kleine von in draeten.
ich waen, zu beiden siten si diu swert wol mit rechte heten.
si sprungen zuo der erde durch starker slege ziehen.
ietweder do begerde michel gerner sterben danne vliehen.
ir langer haz do werden muoz gerochen,
ze nantis wart er wendic, der kampf, der in da beiden wart gesprochen.
der wil sich vor prurine, ich wene, mit tode wenden.
ir fiures blicke schine mohten wol der sunnen glitze pfenden,
da von diu strang verbran an allen siten.
eckunat so liebe nie geschach von kintlichen ziten,
durch daz von erste hebende was da mit arbeite.
der talfin der noch lebende wer vil mangiu jar, wan daz geleite
sigunen herz aldar gewan uf kriegen.
daz vreut nu ekunaten, do ers mit usel sach von helme vliegen
und die buochstaben risen von steinen krefteriche.
jescuten der unwisen da von geschach, daz si unkrefticliche
an unmaht hin seik vil unversunnen.
iz waren kunftig sere, und niht diu strang, diu da was verbrunnen.
der bracke muost ouch brinnen, der was von harm velle.
von swamben was er innen, da von daz fiur vienc er hie so snelle.
der tracke was von rechte fiur gebende.
owe, daz nu der bracke was vor im also kranklichen lebende!
er het so gar verbrennet den bracken zuo der strangen.
ob ekunat erkennet ritterlichen pris, in muez belangen,
daz im der helm was also gefiuret.
er streit sin unerschrocken, sin herz uf manheit wart da von getiuret,
daz er dar an gerochen was als ordenlichen.
er daht im ungesprochen:< diu rache muoz noch huete furbaz slichen,
oder ich muoz den grozen schaden kiesen,
ob noch der tracken tusent weren und alle fiur da gen mir bliesen.>
swie vil uz golde luhten ir ougen als rubine,
von dem helme struhten etliche, daz si dolten smehe pine.
daz swert, daz bi karnant do wart geloetet
mit lak dem edlen brunnen, daz, wen, den tracken hie vil kumbers noetet.
ichn weiz, wie die gehoeren, uf die die slege giengen.
iz wil die gar betoeren, die niht wan den doz in oren viengen.
ir zweier freunt, jescuten und clauditten,
die helme kunden klengen, alsam si wern in einer kezzelsmitten.
der furste von lalander von erst begund entsitzen,
do ekunat so glander die strangen fuorte von so richen witzen.
daz er gesigte von der kraft der steine,
der sorgen wart er ane, und streit mit hohem muote gen im eine.
die swert uf hohe swingen, ich wen, die beide kunden,
mit kreften widerbringen, so daz man nach den ecken kos die wunden
an helm, an spangen, si wern groz oder kleine.
vil goldes ab in risen sach man und dannoch me der edlen steine.
swer si do was lesende nach in uf dem plane,
ob artus were wesende so rich, als ich wen, des was er ane.
ir beider wip daz wol gepruefen kunden
uf helm, uf wapenkleiden, die sich von fiur vil dicke hoch enzunden.
der eine rief< lalander!>, der ander< kanadicke!>,
her und wider zeinander sach man die helde springen, loufen dicke,
durch niwe kraft der starken slege bringen.
orilus vil dicke wolt ekunat begripfen durch ein ringen.
so sprank er von im witen, wan er in wol bekande:
sint machabeien ziten nie ritter wart, dem ringen baz zehande
gienge dann ot orilus dem fursten.
darzuo was er mit tjosten und mit dem swert an manheit mit getursten.
doch kund er oft erspringen den wirt von kanadicke,
der wolt ot hie niht ringen und stiez in mit dem knopfe, daz die blicke
sich innerhalp dem helme lieht enzunten.
kunftiger schaden mere sin witze dem von kanadic do kunten
von waren schulden vester. daruf so muost er sorgen,
ich mein den uz perbester, des moht er hie mit stoze niht geborgen.
orilus der kerte sich uf ringen,
daz ekunaten muete michels me dann al des swertes klingen.
swer iz mit im begunde dann mit dem swert aleine,
da mit er danne kunde pris bejagen an im vil harte cleine,
er wer dann vri gewesen der presente
von dem atmerate, diu also gar unrehtes heil uz lente.
er wolt ouch zallen ziten der vluht sich niht genozen
von im mit sprungen witen, durch daz so muost er mit dem knopfe stozen,
darumb daz er in lieze vri vor ringen.
mit kraft zu beiden siten hort man diu swert uf helme lieht erklingen.
den helm mit dem tracken, den trebuchet so worhte,
swie vil man druf gehacken moht, daz er im doch vil wenic vorhte,
daz in immer mannes hant verschriete.
nu wart er hie verschroten, der ie gepruefet wart gen richer miete:
durch helm, durch peckelhuben durch hersnier mit alle;
von valken nie gen tuben ergienc ein poz mit also richem schalle.
do wer er noch genesen wol der wunden,
wan daz im von den stoezen vor und nu diu ougen trueben gunden.
vor het er ekunaten vil dicke leren struchen,
nu was der strit geraten, daz er sich hie vor im nu muoste tuchen.
doch tet er im vil we, untz er bezalte
in swanke von der hoehe. mit kraft ein slac den werden fursten valte.
die plat von hessen riche, der halsperk von anschowen,
geworht so meisterliche, die wurden beide durch und durch gehowen,
biz dar sin menlich ellen lak daz veste.
stam, wurzel rich getoldet, der vruht geladen waren ouch die este,
sin edel herz, daz reine, ein wurtzel stam getoldet.
groz und niender kleine was sin menlich pris gar ubergoldet,
zuonemende wielt er wird und eren vruhte,
triwe, milt und staete: manheit getruoc nie wip mit solcher zuhte.
jescute was nu lange gelegen in unkrefte
durch der unselden strange. swa noch wip ir krieges sint alhefte,
die pruefen noch, daz in wer baz zu wenden.
jescute und sigune von kriege wurden sus der vreud ellenden.
seht, wie sigune clagte mit clage jemerliche,
vil klagelicher sagete jescute, und was der klag wol zwir so riche.
daz was ir reht. sigune clagt nach wane,
jescut von waren schulden, da von so wart si klag nu nimmer ane.
ein kloster in prurine, da man den fursten legte.
ob im die clagende pine diu kuniges vruht von karnant so wegte,
daz iz zehoeren nieman kund erliden,
wie erleit iz diu vil clare, der iz do muot und herze kund versniden.
vil kume gen einem jare mohte siz getriben,
e daz diu edel clare die clage muost von unkraft lan beliben.
alsam daz rot den stahel und isen izzet,
also tuot leit dem herzen, swa liebe rehter triwe niht vergizzet.
solt ich ir clage sunder also sigunen zellen,
daz ein jar vil munder muest ich sin und wolte niht entwellen,
tag und naht so wurd ich clage lesende.
des mohten triwenriche vil selten da vor jamer sin genesende.
er mak vreuden tiure in rehtem namen heizen,
swa solchiu tschumpfentiure mit klag ein herze kan uf jamer reizen,
als in do hie geschach von disem seile.
ze vil si heten vreuden, da von truogen si nu jamer veile.
ekunat vil wunden von im do het enpfangen,
die sich wol ueben kunden. des bluotes vil do kom von im gegangen
und het im al die kraft so gar ersuochet,
daz er begunde sigen da hin fur tot, des libes unberuochet.
die hohen und die armen so vil mit klage rungen,
daz nieman sich erbarmen do mohte noch enwolte gen dem jungen,
biz uberlanc der tote wart gebaret.
dem wolten etesliche des lebens mit dem tode han gevaret.
die hoehsten das nu wanten, die von dem wirte horten,
die rehticheit erkanden. entwapent wart der kuene an allen orten,
daz im an allen siten sine wunden
ritterlichem prise zu werdicheit so wurden hie verbunden.
fridehalten kroenet aller ritter wirde,
fridebrechen hoenet, daz wart alhie bedaht in rehter girde.
beleitet wart er schone gen artuse.
do er gehort die mere, liep und leit bekom im do zehuse.
artus den fursten klagte, sin menlich hochgemuete,
ein ander clag er sagte jescuten zuht, ir klarheit und ir guete,
diu nu was ewiclich alsus verderbet
mit herzenlicher swere, wan steticheit mit triwen uf si erbet.
so was er doch der sippe vil riche vreude habende.
diu gap im jamers gippe umb tschinotulander, von im schabende
er vreude was. ob er im nit enwere?
durch sine mange wirde muost er umb in sin der vreuden lere.
sin riwe in herzen tragende wart nu vil wol genidert.
wan erz im niht vertragende wolte sin, er hetz im doch verwidert,
darumb er vil bekumbert was in herzen.
do wart hie gebuezet mit disem mer des selben jamers smerzen.
biz ekunat geheilte, im kom ein liebez maere
von artus unvermeilde, wie parcifal der klar zem grale were
herr und vogt und anfortas genesende,
die wil und hie ze nantis ekunat mit wunden was al wesende.
artus von tschoflantze im nu die maere brahte.
an vreuden gar der gantze was eckunat, wan er des noch gedahte
da vor durch klag, des wolt er niht erwinden:
under schiltlichem dache liez er sich do furbaz me niht vinden.
zu kaylet von spangen wil ekunat nu riten.
der wart in jamers zangen verklammet so mit riwen an den ziten,
do er vernam von tschinotulander.
waz sol diu rede mere? swaz einer wil mit clag, daz wil der ander.
immer mer zu sagene wer nu von solchem leide,
do si alhie mit klagene, richaude mit kaylet, begiengen beide.
si fuoren mit ein ander gen artuse.
gurnomantz besendet was und kom dem kunige alhie zehuse.
klauditte was besendet mit artuses rate.
si wolten unerwendet immer mer beliben vruo und spate
werltlicher vreuden gar vereinet
und kuniclicher eren. des wart von aller diet do klage erscheinet.
si heten kinde mangel, diu viere algemeine,
da von ir jamers angel sich gen dem herzen warf mit trehene weine.
ob in gebrast des wazzers in den ougen,
so weint iedoch daz herze ie mitten in dem libe, dast unlougen.
liazen do artuse bevalch der furste wise.
do wolt sie clage zehuse dem herzen laden, der triwe ze hohem prise.
der lande liezen si artusen walden
biz an parcifalen, der wer ir nehster erb alda zehalden.
der rich an aller staete begund in also raten,
ir herze misseraete an witze was, sine westen was si taten.
vor jamer daz geschach der wisen diete.
der triwen schrin, der staete artus, hoert, wie in der wise riete!
er sprach:< ir sult uech rihten nach trefizent dem reinen.
der kan sich verpflihten ze gotes ler und uech mit triwe meinen,
und ist der buoche gar ein meister wise.
daz schint an sinem lebene: er krieget nach dem vronen paradise.
ir sult doch niht versprechen so gar des libes pfruende
als er. ir moht wol zechen, daz ein kloster und ein spital stuende
von iwern richen landen wol erbowen,
da biz der werlde ende man iwer gedenkt mit triwen unverhowen.
ich kan so saelicliches iuch niht darzuo bewisen,
so daz ein spital riches von iu da ste, daz kan iuch paradisen,
und ein kloster, da man sing und lesende
si nah gotes eren, die wile daz disiu werlde si al wesende.
da sit ir sunde clagende nach trefizentes lere.>
sus was in artus sagende, des dankten si dem hochgelobten sere.
< sigunen nemt und tschinotulander,
di setzt da bi uech clagende.> disen rat der werden diete vander.
sie westen niht der maere, wie iz da was ergangen,
daz sigunen were tot und in der kluse was bevangen.
artusen baten si, daz er iz tete
mit helfe siner luete bowen, als er do gesprochen hete,
swa sigune wolte. ob diu rein noch lebte,
daz nach ir willen solte sin. der in nu hohen rat was gebende,
daz lobt er in, und was von im geschehende
vil baz und michel mere, dann er in zehoere wer verjehende.
mit jamer sich nu schieden alhie die werden arme.
zebraten noch zu sieden het ir wirt daz kalde noch daz warme,
trefizent, zu dem si wolten riten.
daz kunde wol bedenken artus und schuof in do zen selben ziten
den probest, den kelnaere und ander pflegen der reise,
und seit in offenbaere, daz si den lip niht wenten solcher vreise:
si mohten doch die sele wol behalten,
ob si brotes lebten, win und ouch daz bluotes kunde walten.
< ich wil uech selbe sehende sin, wie ir da lebende
sit,> des was er jehende. da mit so was er in hie urloup gebende,
und ginovere, dirre bruoderschefte.
ich sagz iu nie so trucken, do wart gereret wazzers vil mit krefte.
der himel und erde ist obende al swebende mit der swere,
trefizent was den lobende genaden, sit iz sus ergangen were,
daz si die truegen werlde wolten vliehen
und zu der waren minne ir leben wolten von der valschen ziehen.
er riet und half mit triwe, swes ir gemuete gerte.
er sprach:< ir sult niht riwe haben, daz der edel wol geherte
talfin sus verwandelt ist so lebende.
klagt die sunde sine und sit des willen uech der werlt begebende.>
spital unde kloster, daz wart da wol gebowen.
sich selben doch niht loster trefizent, swie man gesunden schowen
anfortas nu mohte bi dem grale,
so daz sin durre pfruende, ie gebezzert wart gen einem male,
und was ot in der wilde alein zer fontanie.
her dan uf daz gevilde hiez er die werden bowen uf die planie,
da si die durfte gernden mohten vinden,
wan spital unde closter suln aller diet sich gebens underwinden.
wie man die werden toten wurd aldar nu holnde,
die wazzer richen soten, der wurden hie die werden nu vil bolnde
uber wang zu tal uf grawer wete.
ich wen, den vrowen sunder man ein closter rich erbowen hete,
do wart man si nu legende mit sarke hier, mit allen.
vil jamers wart sich wegende, do man kos di triwe sunder gallen,
daz diu kalamente was geflohten
uz ir beider munde. ich wen, si da niht jamer lazen mohten.
bi salvatsch de fonte wil trefizent beliben
salvatsch de kapidonte hiez iz, do sine diet nu wil vertriben
di jamer zit umb ewik selde lebende.
aller diet ellende was man herberge da und ezzen gebende.
die siechen, die gesunden da wurden wol beraten,
die vremden und die kunden. mit richer gult iz dar geschaffet haten
artus und die sine von den landen,
der dise werden diete mit kraft gewaltic waren wol zir handen.
wie ekunat nu wirbet mit dem edlen swerte,
di botschaft niht verdirbet: von trefizent zum gral er des begerte.
parcifal, der wart is vreuden riche;
und dirre bruoderschefte gehabt er sich von schulden truricliche.
er sprach:< owe kardiezen, des edlen werden kindes,
daz von reht geniezen der sippe solt! we, daz du si niht vindes
zerehter not mit starker helfe riche!
muostu die lant erstriten an ir helf, daz lit dir sorkliche.>
do sich die diet so reine vor clag ein teil besinneten,
do huop in alzu kleine, ob si den waren krist niht furbaz minneten
dann mit einem kloster sus besundert.
< wir haben so vil der lande wir machen ir mit grozen staten hundert,
und dannoch ie dem riche sin voget reht der krefte,
daz erz gewalticliche behalten mak vor ungeselleschefte.>
artus darumb do wart von in besendet,
der sun utpandragunes, von dem wart iz mit willen do verendet.
vruht titurels diu reine wart gotes eren vlizic:
< mine rich aleine sollen stiften kloester zwirent drizic
und die spital in der selben menige.
und wil daz ieman wenden, des sele muoz an selden sin diu senige.>
der britoneiser herre began sin reht do brechen.
ich mein, daz er zeverre sich mit eiden kund also versprechen.
ich sag uech, waz der eit ist aller kunige:
ob si die eide brechent, si sint an gotes hulden die unsuenige.
artus hie uberdahte die selben kunicliche ere
und jach, daz er in ahte mueste wesen des hoehsten immer mere,
ob er niht wolte werben gotes wirde
mit den selben dingen und noch vil baz dann nach ir herzen girde.
waz solt erz ziehen langer? er was der dinge wernde,
artus, der eren anger, der vil tugende bluede was der bernde.
kaylet was kron fumfer lande tragende.
artus der seldenbaere wart mit gotes stiften uberjagende!
daz rich ze kanadicke, die pfallentz, ouch perbester,
uf reht gar sunder nicke wart katelang und grasewalt noch vester
und graharz an disen selben stiften,
und zallen stiften sunder vindet man ir namen da mit schriften,
immer mer zedenken artus und siner vrowen
mit triwen ane wenken, wan sine helfe stark liez er do schowen.
darnach liez man der zweier niht beliben,
tschinotulander und sigunen hiez man darnach schriben,
richauden, kayleten, clauditten, ekunaten:
singen, lesen heten pfaffen vil, die got vil tiure baten.
daz wert vil reht unz an daz end der welte.
liazen und gurnomantzen schreip man da rehte in dem selben gelte.
trefizent der guote sich selb und sin geslehte,
uber al der sinne fruote, wolt da niht vergezzen wol mit rechte.
artus dazuo mit triwen pflac der riche,
der sint da vil erbete der sun parcifals gewalticliche,
dar zuo tasme diu riche und daz swert so tiure.
daz erbet er billiche, wan bi der zit als edel und so gehiure
uzzerhalp des grales niht was lebende.
umb riche soldimente wer ich siner aventiur niht ende gebende.
wie parcifal nu lebende was mit den templeisen
und sinem sun was gebende kardiez, diu lant, die er mit strites vreisen
muoste sit ab lehelin erstriten,
und wie repanse de tschoie lebte mit feirefiz an allen siten,
daz wil diu aventiure ein teil nu furbaz mazen
uf ein ander stiure. ob michs ein milter herr niht wolt erlazen,
so wurd hie noch diu rede ein teil gesuezet
und von lohrangrine, des mere von grozer clag ditz buoch ungruezet.
die aventiure habende bin ich, albreht, vil gantze,
von dem wal al drabende bin ich, sit mir zebrach der helfe lantze
an einem fursten, den ich wol kunde nennen:
in allen richen verre, in duetschen landen moht man in erkennen.
die werden mich hie vehen, ob ich nu klagende laze
dirre aventiure vlehen. so wil ich uech bescheiden dirre maze:
wem mohte klag und jamer hie versmahen,
sit wir so vil der werden verloren han, die ougen ie gesahen?
frimutel der eine, gamuret der ander,
tschosian diu reine, herzelaude und tschinotulander,
gandin, galoes, sigun diu staete;
gurnomantz was jehende, daz er vil wert dri sune verloren hete.
die stent uns all ze klagene der aventiur gemaget.
mir zimt ouch vreud ze sagene und ist, daz ieman vriunthalp mich gevraget,
swer noch vri vor leid ist ungeschehende.
ich wen sin vreude kleine si, die er von liebe si der sehende.
an disen hoch benanden wart iz vil wol erzeiget,
wie wol si vreud erkanden, die wile der junge lebt al unerveiget:
von siner wirde was ir wirde swebende
und ouch ir herz in vreuden, daz sint si nu mit jamer widerlebende.
sol disiu aventiure ein ende han mit riwe?
nein, sist so gehiure! iz ist ein tugend diu hoehste heizet triwe,
da mit sich disiu aventiur sol enden;
wan alle die triwe darbent, die wil der hoehst an allen selden pfenden.
uz triwen diu geborne so was diu diet gehiure,
ich mein die uz erkorne, die houbet waren al der aventiure.
triwe zimt ir wol da von zeletze,
diu da gen vreuden wiset, die aller vreuden ist ein ubersetze.
gen himelischen eren kan si die selde richen
mit solchen triwen keren, sit si durch triwe nu wellent klagelichen
leben und hie der vreude sich verzihen.
senfte, wird und ere da wider wil in tusentfalt verlihen
des nam sich hat gedriet, ein got in drin personen.
vor armuot gevriet werden sie der engel schar mit kronen,
an werdicheit, an vreuden so gerichet:
hie tusent kunige wirde ir einem dort an eren nicht gelichet,
und wirt da niht betruebet der alte noch der tumbe.
urliug da nieman uebet. mit trugenheit fuort kein den andern umbe,
man ist da freuden hort nach wunsche gebende.
der spise wil ich nennen ein teil, der man ze hove da ist lebende.
wes lebte man zem grale? des ieman kan erdenken.
dem geliche zallem male kan sich daz himelrich daran niht krenken.
sin spise wil ich lihte wol ehte nennen.
me danne stupp in sunne sult ir bi der spise spis erkennen.
diu erst: wis immer lebende ewic sunder sterben!
also daz du begebende bist alle siecheit, man kan da so niht werben.
lebe gesunt des todes ane sorgen!
dise spis uf erden ist kunigen sam den armen unverborgen.
man git die andern rihte vil wert in himelriche:
habe wunsch zu aller pflihte nach dinem willen immer ewicliche!
so wellens niht in himel noch uf erde
niht wan nach gotes willen. niht anders wunschet ir deheins begerde.
so ist diu dritte spise: bis immer junc in alter!
daz merket, sit ir wise: ein ieglich engel schint also gestalter
als kint in jaren vieren in der jugende,
und me dann sehzic hundert ist ieglicher an den jaren mugende.
die vierde: bis immer riche an armuot, an gebresten!
diu fumft: leb selicliche mit stetem vride gentzlich unde vesten!
diu sehste: leb mit wirde sunder smehe
und schar von allen koeren mit gantzer lieb mit triwen gen dir nehe!
diu sibende: alsam diu sunne mit klarheit wis bekroenet,
das dir kein truebe kunne gemachen, daz da heizet ungeschoenet!
dar nach so git man dir die ahten spise:
aller tumpheit ane bis tu der hohen wisheit immer wise!
wer lese von dem grale den wunsch von trinken, von ezzen,
der sol ze keinem male der ahten himelrichte niht vergezzen,
als parcifal, der liez die kint und mage
und wolte sich arbeiten: durch den wunsch fuert er den lip in wage.
nu sul wir zallen ziten mit kuesch und ouch mit triwen
umb himelriche striten da wir also vor got an tugenden niwen.
daz daz allen kristen si geschehende
mit helfe riche des hoehsten, amen sit alle hin zegote jehende!
ez wart nie lop gerichet wan daz mit lob sich endet.
swaz von den eren slichet zeletzt, daz wirt an wirde gar geschendet.
swaz grozer wirde hat ein anegenge,
nimt iz ein swaches ende, sin eren don der klinget niht die lenge.
ein anegeng mit suere und daz mit ende suezet,
wol tusentvalt so tiure wirt iz mit hohem lobe wol gegruezet,
dann daz sich zucker maezic anevenget,
und dar nach an dem ende wirt mit gall, mit kren alumbe henget.
man sol in han fur wise, der ie von erst was jehende:
< ist daz ende guot an prise, so ist iz alles guot.> doch uber sehende
bin ich daz mit volg ie doch der merre:
ist anevanc und ende und mitten guot, daz were bezzer verre!
diu aventiur zelobene wer wol an allen siten,
dann der tot al tobene kan die hoehsten werden uberstriten.
menschen libes ende kumt mit leide
und ouch sin anegenge, sin mitter hat ein mische underscheide.
an vreuden ungeliche, an kraft, an guot, an witzen.
danne dise kunste riche geluckes rat vil manger kan besitzen
gar ane kunst, des muezen kunste wisen
mit ungelucke in jugende vil lange vor ir rehte zite grisen.
den underscheit so lebende der werlde hat gerihtet
der vrone geist al gebende, und manger went, er si von got vernihtet,
ob er im niht git hie schatz den grozen.
kund er die witz erkennen, so moht er sich den werden wol genozen.
durch daz iedoch die richen von got niht sint gesundert.
got hat vil wunderlichen der richen vil gesetzt, sin gewalt der wundert,
er git zwo helle und ouch zwei paradise,
darumbe strafe sunder sol er vor uns beliben, si wir wise.
nu wis mir gebende, herre, bi disen gaben allen,
swaz mir von sunden werre, so la mir wazzer wider berges wallen
und von dem herzen uz durch ougen vliezen
mit gantzer riwe stete. ob aller gabe so la mich die besliezen
und alle, die mich stiuren mit worten und mit gebene
an disen aventiuren, die gernt hoch an werdicheit zewebene.
der adelar alle vogel ubervlucket,
sam wirt die aventiure uber die andern hohe wert gezucket.
sit alle dinc bekroenet sint mit guotem ende,
mit werdicheit bedoenet wirt ditz buoch zeletste sunder wende,
wil iz got nach kristenlichen eren,
und daz bi himel trone kan taegelich daz hofgesinde meren.
ez jehent die merke richen, daz mich an vreuden pfendet:
iz si wunderlichen ein buoch geanevenget und daz ander gendet,
sant wilhalmes anevanc si betoubet,
und parcifal zeletste, nach ir beider werdicheit beroubet.
daz uns an disem buoche alsam iht hie gelinge,
und daz dehein unruoche unendelich von endicheit iht bringe,
altissimus der geb uns rehten ende.
umb daz vor allen dingen sol kristenheit zu gote valden hende.
ich wolte mich hie nieten der kunst durch parcifalen,
wie sine kint gerieten, diu edlen, klaren, suezen, lieht gemalen
( vil endelich ich gerne von in spreche:
man giht, wie dem von eschenbach an siner hohen kunst dar an gebreche)
und wie diu kuniginne kundwiramurs was lebende.
mit wiplichem sinne wart si dem gral sin ordenung wol gebende,
daz er sich nieman lie so gerne schowen.
die reinikeit ir herze bekander gar, an triwen unverhowen.
und was der grale waere des het vor nieman hugede.
sagt ich nu niht die maere, so hete man den gral fur ein getrugede.
des wolt ich durch die werden uns bewisen.
nu machent arge herren, daz mir kunst diu edel muoz entrisen.
wer was den gral nu tragende fur urrepans de tschoien?
daz bin ich hie nu sagende: man jach der staeten kueschen gatschiloien,
des kuniges kint von india, die virre
wart erwelt zem grale, si get deheiner werdicheit niht irre,
biz daz diu kuniginne nu kint da was gebernde
von parcifales minne, die den gral vil werdicheit sin wernde;
e daz ich von der aventiure wende
und edelkeit des grales, die nement noch an tugend ein selic ende.
ein tohter was da bernde kundwiramurs diu clare,
diu sint vil dienstes wernde wart vil werdiclich den gral furware,
daz si den truoc gelich ir vater muomen.
der turteltuben ir kuesche gab widerstrit, alsam ir blic den bluomen.
do sich diu kint nu meren bi dem gral begunden,
lohrangrin nu keren sach man offenlichen zeinen stunden
gen dem furstentuom liasperie.
des landes wart er herre, daz het ein magt uf gerbet wandels vrie.
diu was von kuniges kunne geboren werder vruhte.
si truoc der werlde wunne mit klarheit und mit uz genomener zuhte.
si was guotes rich und werder jugende.
sie wielt ouch armuote, diu da heizt gebresten an aller tugende.
von lohrangrine habt ir hie vor gehoeret.
ein swert, ein vingerline, ein horn het sich mit im uz enpoeret,
do er zu prabant herre wart genennet
durch niht wan eine vrage wart er sit in liasper bekennet
gewalticlich ze herren. si was von kornvale
des kuniges kint des erren; pelaie hiez diu frowe lieht gemale,
diu im do gap ir lib mit wirde gantzen.
ir schapel nieman triegen kund, iz muost ir pris dar nach bekrantzen.
si gap im lant und luete und huete sich vor vrage.
er wart ir so getruete, daz si im zallen ziten satzte lage.
si want er were von natur unstaete,
durch daz sin ene gamuret mit der moerin sus geworben hete,
und von herzelauden der werde was gescheiden,
die sunder vreude gauden darumbe sit erstarp von herze leiden;
und wie do kundwiramurs erbiten
muoste manger irre, daz muost pelaie besorgen zallen ziten.
bi tagen noch bi nahten was si niht sorge sunder.
dem werden wol geslahten truoc si vor grozer liebe wehiu wunder,
daz ich der liebe nie von sag erkande.
si want, er wer durch wilde gescheiden ouch von prabant uz dem lande.
ir lieb si gen im kerte mit lieb und ouch mit leide,
als si diu minne lerte. ir liebe nam der vreuden underscheide,
diu nimmer wart und wirt ouch nie gehoeret.
unbescheiden liebe hat tumber luet an selden vil betoeret.
ir muot und ouch eniten was ungelicher lune,
di reitzt ir man uf striten. erek fil li rois lak mit fortune
an sige lac, doch wart eniten swere,
dazs in niht liez da heime. der zweier minne was ouch wunderbaere.
doch ist daz wunder kleiner, ob ein wip nach eren sinnet,
und ist ouch vil gemeiner, dann op ein wip ir mannes unwirde minnet,
diu in vor lieb an aller manheit letzet,
noch baz dann belakane gamureten gerne het entsetzet.
diu was gepallizieret. durch daz entran der wise.
des wart er vil gezieret vor kanfoleis an ritterlichem prise.
sigune was eniten wol geliche,
die under schildes dache verdienet wolde werden ritterliche.
ir beider triwe staete wart dar an nie verhowen.
ich waene, ir triwe hete kiburc gen wilhalmen, diu sich schowen
selbe liez an ritterschaft der herte
und bat in manheit werben gar uf den tot, vil mer dann siz im werte.
diu wipheit ungeliche so stet an ir gemuete,
die doch vil triwen riche sint innerhalp der brust mit rechter guete,
sam kyburk was, do si den markis riten
hiez durch all die heiden, die in hazten gar uf toetlich striten.
enite und ouch sigune, ir triwe luter reine
was ane wankes lune gebalsmet mit ir staete wol vor meine,
daz selbe was kiburc vol richer triwe,
da mit si sterben wolte, daz was ir alter sit und ouch der niwe.
diu werde belakane, herzelaude, pelaie
der triwe sunder wane pflak, mit wanke zwifels keiner zwaie.
si was wol mit dem tremontan vereinet,
daz muost ir leben gelten der zweier. hoert, wie iz diu dritte meinet:
si truoc lohrangrine alsolcher minne wunder,
swenn er gesihte sine verliez von ir, so wart in fiures zunder
ir herz enprant, so daz si was begebende
sprechen und ouch sinne, halben tak was si mit jamer lebende.
phisic, sternesehende aldar ir vreunt besanden,
die waren des nu jehende, daz si an ir kein zouberie erkanden:
sich heten element an ir gevlohten
in loufe der planeten, daz si niht endikeit da vinden mohten.
natur ist krefte riche an aller menschen libe,
durch daz si ungeliche tempert sich an mann und ouch an wibe,
wazzer, luft und erde bi dem fiure,
der ieglich dem andern ist mit kraft und aller helfe tiure.
wie moht wir dann geliche einmuetic werden lebende
dem iz mit krefte riche hat die lebelichen kraft al gebende?
doch twinget scham den lip vil manger girde.
scham den elementen brichet mange forme durch ir wirde.
enthabung, darzuo maze, triwe, zuht mit sorge,
die gebent undersaze der gier, daz si vil dick gewinnet borge.
pelaie kunde borgen noch entlihen:
swann si niht was sehende lohrangrin, man sach si ubel dihen.
si gert ouch niht vil mere, dann ot bi im al wesende
mit vreude richer kere, und an in was si gar die ungenesende.
nu het si mage bi ir, hochgeborne,
die twank daz verch der sippe, daz si darunder lebten dick in zorne.
swenn er niht lazen wolte riten, pirse jagende,
als ein furste solte, der niht gerne lit also verzagende,
so lac si ane kraft und ungespreche.
so warens alle jehende, waz er an der claren suezen reche.
do was si also lebende der guet in solchen eren,
daz si im urloup gebende was und jach, iz wolte sich verkeren
an ir anders niht wan durch die minne,
die sie im truoc in herzen, und was ir doch vil klein in muot, in sinne.
nu wart ir sus geraten, si solt von sinem libe
ezzen einen braten. der rat ergienc von einem kamerwibe:
< heizet im nemen den fuoz zertenken siten
uz an dem gejagde, swenn er si entslafen sunder striten!>
diu edel sueze reine, dar zuo diu triwe habende,
si sprach:< owe der meine, die du mir sagst! man wer mich e begrabende,
dann ob ich wolt, daz im ein vinger swere.>
ir gruoz und ouch ir hulde, si jach, daz ir daz gar versaget were.
ez was niht kundrie, die magt von dem grale.
tarandes angel drie, die truoc si under brusten zallem male,
daz wart an disem rate wol erzeiget,
ob diu vil edel werde von ir truge raete wart geveiget.
nu gie diu raterinne und seit pelaien magen
mit mangem truge sinne, untz daz der grozen dinge sich erwagen
die, den iz zerehte het versmahet,
daz sich ein kuniges kunne gen ander kuniges vruhte het vergahet.
owe, nu solt ich swigen der mere so jemerliche!
ich muoz nu furbaz sigen: kundwiramurs, ich clag dich sunderliche!
wer moht ouch pelaien dann vergezzen?
swer luter herz erkennet, die het ir triwe mit liebe gar besezzen.
er fuor ot aber jagende, daz was der maget wille,
pelaien, die do clagende was niht uber lut, vil tougen stille.
ir edel zuht begund ir daz gebieten,
daz si ze keiner wile sich clagender sene wolt offenbare nieten.
als in do was geraten, des was do niht vergezzen.
ich sag iu, wie si taten. lohrangrin ein ritter was vermezzen,
den duht, do er in slafe was entnucket,
wie tusent swert zemale uber in aleine wurden do gerucket.
er muost durch not erschricken, sin junger lib niht trege
was, do er sach erblicken ob im diu swert. ich wen, er do niht lege.
sin ellen was in allen schricken gebende,
wan die daz unreht fuerent, der herze muoz in vorhte sin daz lebende.
so sint die rehte habenden mit kraft und ouch mit ellen.
des muost sich den begrabenden von siner hant vil manger da gesellen.
ir valsche ger tet si der wer betoubet,
ir wart von siner hende me dann hundert lebnes da beroubet.
si waren so gebunden ein ander mit der sippe,
daz si nu wer begunden mit kreften dar, des twank si jamers gippe.
behendickeit mit scherme was er riche,
do was zevil der menige, da von geriet iz leider klageliche.
nu enpfienc er eine wunden in arm sin den lertzen.
da von si strites erwunden, wan in gienc sin jugent iedoch ze herzen,
daz si im vielen nider an die fuezen.
diu wunde was geraten aldar, da ir kein artzat moht gebuezen.
nu ist diu aventuere da her so vil diu clagende,
daz ich iu kranke stiure bin von siner hohen wirde sagende
und von pelaien, diu nach im sterben
da leit von herzenleide: daz leit kund ir diu herzenliebe werben.
si waren beide schuldik, diu lieb und ouch die leide.
wer ich in ungeduldik, so weiz ich niht, wie si mir taeten beide.
mich wolt vil liht diu lieb ze hazze vliehen,
und anderhalp diu leide begund sich liht durch hazzen gen mir ziehen.
niht wan der ratgebinne bin ich der ungestanden:
swer noch die selben sinne habe, dem wunsch ich des in allen landen,
daz der basiliscus sine ougen
ab im iht gahens wende! ist daz ein fluoch? da gen biut ich min lougen.
ducisse nam ouch ein sterben ze prabant siner minne.
durch den gral nu werben anders wil der selicheit zu gewinne
die man gap verholne von dem grale
den vrowen. offenliche daz wart verwandelt von dem selben male,
durch daz die vrowen reine ein sterben kund versniden.
niht wan durch vrag aleine muoste si ir lieben herren miden.
des kund ir triwe an selden vil geniezen,
und wer der gerne lebende, so moht er triwe in herze gerne sliezen.
und wart ein< mal> verwandelt so daz iz< bene> hieze,
vil seliclich gehandelt wurden des die luet an dem genieze.
iz ist niht< mal>, daz man in kirchen malet,
ist michel baz gebonet, swa rehticheit an rehte niht entwalet.
ez ist ein< mal>< ein vlecke>< ein ubel>,< ein wandel>,< ein tadel>,
des tarant angel hecke, und scheckes stichet wirz dann alle nadel,
< unguot>,< unadel>,< unart>, sus manger stucke
hat daz< mal> da heizet,< unheil> darzuo und ouch< daz ungelucke>.
daz selbe hat diu nater nach der mal kreatuere.
in nomine pater, suns und des vronen geistes gebende stiure
si uns vor disen< malen> wol bewarnde,
ir varwe und all ir vlecken, vor ir angel heck si uns der sparende!
die heilicheit des grales umb dirre vrowen sterben
tet abestrich des males. des man nu wol mit vrage mohte werben,
swes ieman kund erdenken oder vinden,
swer varende von dem grale was, beide der vremden unde der gesinden.
da von was in nu kunde, wer dirre furste were,
und von der grozen sunde wart in lip und leben vil unmaere.
daz si der edlen vruhte von dem grale
ir triwe so waren sparnde, des truogen si biz an ir ende quale
in guoter munche wise. daz buten si zu buoze
dem grales wunschelrise und sinen werden magen ouch zegruoze.
lutringen siz alda durch in benanden.
iz hiez liasperie da vor vil werdiclich in mangen landen.
ein kloster wart gebowen, da man si beide sarcte.
swer lohrangrin wil schowen, der kouft umb einen pfenninc lieht ze markte.
gebalsmet lit er noch vil wol zesihte.
geburt diu jesu kristes fumf hundert jar do was vor der geschihte.
lohrangrin durch minne nam alsus den ende,
und ouch die kuniginne. geluck alsolche minne von mir wende,
die mir von liebe helfe solcher leide!
ich bin der minne erlazen, min lip enruochet, wenn ich von ir scheide.
do aber michels mere wart zem gral geweinet.
bi richeit herzen sere hete sich mit kraft an si geleinet.
waz half der gral mit al dem wunsche tiure?
ist parcifal vereinet, wer sol den gral dann erben so gehiure?
der sorgen wart do minder, vergezzen si der leide!
si gewunnen werde kinder, sueze klare sun und tohter beide.
die wurden sit die virre wol geleitet.
der gral ist unverweiset, daz tuon ich kunt und bin ich unvereitet.
ez wart diu salvaterre alumb gemalvisinet
nahen unde verre mit nachgeburen, die der hoehste pinet
mit rache sunder wol in helle fiure,
daz iz dem gral unwirde gap und al der diet vil ungehiure.
ez wart in montsalien durch irricheit der triwen,
der sich do mange vrien kunden. daz bescheinden si mit riwen,
die des grales pflagen, swenn si horten,
daz die toufes nazzen touf und kresem mit valsch an in zestorten.
der kristen vil erblichen do was von mangen sunden
mit wandelbaeren strichen. swenn si daz bi dem grale horten kunden,
so liez ir triwe ir herze nie gerasten,
si vielen vor dem grale venje vil und buten mange vasten,
daz si mit lebene kerten dem hoehsten wol ze danke,
von tag ze tag sin erten. ir wandel mal daz lerte sinne kranke.
iz duhten do vil mange sund unreine
groz und gar unbilde. daz ist nu ringe und dunket vil gemeine.
daz wolten die gepristen alsus gen got erwenden.
ze berg si wazzer wisten mit klag ze got, daz in die ougen blenden
begunden nach, und was doch niht vervangen:
vri willekur des herzen ertwingent selten bliden oder mangen.
uber elliu dinc gereinet wirt disiu selbe triwe,
swer sus den andern meinet, daz er fur in bitet got mit riwe.
da mit so wirt sin selbes pfant gevriet,
sin und ouch des nehsten, und wirt sin selicheit da von gedriet.
der gral in des wol gunde, wo sich ir selde merte.
doch wolt er langer stunde beliben niht. gen orient er kerte.
hie von der enge wolt er an die witen,
da sich die cristen merten, die des himels kund enpfinden zallen ziten.
owe des werden bowes! wer sol den hie nu niezen?
geloubet mir, ich trowes uech der endikeit ein teil entsliezen,
wie der here gral geschaffen were,
und wo er wont mit wesene von siner hohen kraft vil seldenbaere.
swenn er nu kumt zu reste al da er sol beliben,
und ob im da gepreste des tempels mit so manger werden schiben,
die zu gewelwe zierent hoch und riche,
daz wirt hernach erfunden, lat mir got daz leben selicliche.
saget ich, wie si zogende wern uz salvaterre?
mit keiner hohfart progende. der gestatte in niht der gral noch herre.
iedoch so waren si der zuht bewiset,
daz si durch alle riche gebarten niht, wan daz die selde priset.
ob ich nu gar bezalte ir reise und ir gereite?
ir richeit manicvalde beschirmet was mit vrid und mit geleite:
zweier raste lanc in nieman nahte
uf dirre selben verte, ob er uf kein ir schaden iender dahte.
dem franzois noch dem walhe wart durch geniez des koufes
gesilbert niht sin malhe. wan all, die in den landen pflagen toufes
und gen der diet gebarten werdicliche,
di wurden von dem grale gespiset alle nach ir wirde riche
beidenthalp der straze, da si waren varende.
gelich in solcher maze als got hie vor die israhel bewarende
was, do si die sunde solten vliehen,
in lant der heilicheite begunden si durch mange riche ziehen.
die selben uf ir verte vil dick sich got enthulden.
ze hant mit rache herte muosten si darumb die buoze dulden.
swaz ein tak verenden moht ir reise,
daz wart ein jar gelenget. die sunde gab in anders niht wan vreise.
dise kint des grales ouch varent gen oriente
mit vluht der sunden males gen dem land, von dem uns rich presente
kumt, daz lieht der claren, waren sunnen,
diu elliu lieht enzundet, die sunder sine kraft von nieman brunnen.
si waren anders varnde dan kint von israhele,
vor sunden sich bewarnde. des warn ouch si bewart vor aller quele.
swer gen himel wirbet ane sunde,
der wirt noete erlazen, die den schuldehaften werdent kunde.
darumb nieman verzagende si durch deheine sunde.
vil mange sunde bejagende sint genuoc, der man hat ze himel kunde.
und noch geschiht, si muezen aber liden
dort oder hie vil noete, die den reinen, guoten kan vermiden.
die nu ze grales kinden, in houbetsunden varnde,
sich mugen niht gesinden, die sin sich zu den israhelen scharnde
und treten in die buoz gar unverhowen
mit riwe und mit bihte, so mugen si lant der heilicheite schowen.
nu lat iuch naher wisen, war disiu kint nu keren,
die sich vom grale spisen do kunden wol mit selden und mit eren.
si waren werk von guotem willen gebende:
noch huete seliclicher sihet man die selben in wirde lebende,
dann die da widerstriten sint gots mit sunden meile.
die lebent zallen siten mit sunden, vorhten unde mit unheile
vriunde guot siht man si me verliesen,
dann die nach cristes helfe lebent und wellen in sus helfe kiesen.
marsilje hie nu sehende was die grales diete.
die marner vreude jehende waren durch di richen soldimiete.
durch die lant do was ir koste kleine,
dann spital, kloster, armer diet, den was ir richiu hab in got gemeine.
an der hab marsilje die wol nu ruowe namen.
von paradis der lilje tet in kunt, si solten eben ramen
umb al die marnaer tiwer unde lihte,
daz der deheiner varnde wer, si taeten luterlich ir bihte.
an dem gral geschribene kuntliche si da funden.
nu wart ir me dann sibene, die durch bihte der werden vert erwunden.
der werlde vil die himelvart vermident,
daz si der biht aleine durch gantze wat so vil der locher snident.
iedoch die soldamieten an werdicheit erkanden,
die kunden biht sich nieten, daz si der waete niender zil entranden
und sicher varnde waren aller leide.
got helf uns luter bihte, so sele und lip sich von ein ander scheide!
von al ir schif gereite laz ich die rede beliben.
hin uf des meres breite begunde ein wint nach wunsche si nu triben,
wan si den wunsch da fuorten wunschelrise.
der heilicheit des grales ist man noch an der aventiur unwise.
wie si dar an was ligende, daz wirt iu liht benennet,
ist er mir helfe wigende, des helfe lanc und witen ist erkennet.
diu wart nie und wirt ouch niender muede.
wie vil er helf ist wernde, so stet sin helfe doch in bernder bluede,
daz nimmer die verrisent gen einer halben berle.
alle dinc in prisent, himel, sunne, man und kleine sterle.
da von ist man im lop und ere tihtik.
daz moht ein kint erkennen, er geschuof iz allez, sihtik und unsihtik.
in abraham erkande, daz er was ein herre,
gewaltik aller lande. uber alle kreatuere nah und verre
ist er gewalticliche krone tragende:
schepfer aller dinge, da von ist man im richez lop ie sagende.
in drivaltiger ere den menschen werdicliche
geschuof du, vater here: diu ein, daz wir dir selben sin geliche.
daz ist ein werdicheit so rich, so tiure,
daz wir dich nimmer kunden volloben, und geben uns die engel stiure.
diu ander ist niht aenic vil hoher wirde riche:
uns sint gar undertaenic alle creatuere, von dir dienstliche.
der engel si wir niht ze dienst enpernde.
din milte erberende riche ie was und ist uns hoher dienste wernde
diu dritte wirde groze ist aller wirde ein krone:
daz wir got sin genoze und mit im niezen ewiclichen schone
al die wirde, wunne, vreude und ere,
der du bist selbe herre. wer kund dich volleloben immer mere?
sit du bist gaberiche, so gib mir armen stiure,
daz ich dir lobeliche volenden muez die werden aventiure,
daz iz ir aller herzen tugende bringe,
diez lesen oder hoeren, und der iz sag oder in dem done singe.
titurel was lebende noch allez durch wise funde.
der vert da her al swebende. uf disem se sich uobte niender unde.
parcifal ergetzet wart der herte,
die er do leit von sturme, do er die kunigin pardiscalen nerte,
und er die werlt alumbe erfuor durch aventiure
die sliht und ouch die krumbe. do was im solch gemach uf wazzer tiure.
do het er dannoch hulde niht des grales.
der het in nu ze herren vil hoch erkorn, gar vri vor wandel males.
ein stat als ob si swebende wer uf wildem wage.
di marnaer sich dar hebende wurden, iedoch mit des kuniges vrage.
die luet im wol behagten, die da waren,
do der gral mit vluzze der stat so werdiclichen kunde varen.
diu stat hiez pitimonte und lak der erd vereinet.
iz wer wol grandiponte, ob von der erde ein bruck wer dran geleinet.
fumf hundert mile wer si wol die lenge.
von walt wilden tieren liten si da selten groz gedrenge.
nu wanten die burgere, si solten werden riche,
daz in ir spise were verdorben und si wolten willicliche
vrischen win und wazzer zuo der spise.
iz was in gar unkunde, daz ieman fuere also mit wunschelrise.
swar sich der gral lie fueren, daz was des kuniges girde.
durch daz er kund entfueren der werlde vil ir sundehaft unwirde.
daz was derselben stat alda geschehende,
do si die maer vernamen und ouch die heilikeit da waren sehende,
und si der vremden koste do enpfunden mangerleie.
etlicher bot nach moste al da den napf, und was wol mitter meie,
ein obz von paradis was in niht tiure,
swer iz da nennen kunde, und ob er was vor sunden groz gehiure.
die armen und die richen den kunic baten verre,
ob er gewalticlichen da wolte sin ir kunic und ir herre.
des vielen im ze fuezen vil der armen.
daz gie der herzelauden vruht ze herzen und iz kund in sere erbarmen.
mit zuht er inz versagte und gab in golt daz groze.
daz armer diet behagte, daz man si hiez vor armuot nu die bloze
durch bet beleip er an den fumften morgen.
diu forme tempel grales wart in da mit kunde niht verborgen.
urloup was er habende, des solt in nieman wenden.
der gral etlichen labende was, daz er im liez die pfruende senden,
ob si nach ir sunden pflagen riwen
und sunder valsch geverde geloubten sine heilikeit mit triwen.
swer sunder valsch geloubet gotlichen namen vrone,
der wirt sin niht beroubet, er si da mit gespiset ewik schone,
und kristen e darzuo mit rehte minnet
und dar zuo bihte, riwe in buoze nach den sunden reht besinnet.
ez wart da vil geweinet, do si von dannen schieden,
vil triwen rich erscheinet, die si do sungen mit ir klagelieden,
so gar niht durch geniez als durch di wirde,
diu was dar an zelobene; got hat vil liep die herz mit reiner girde.
dem gral ein tempel zeren die burgaere nu bouten.
vil richeit dar an keren kunden si, durch daz ir ougen schouten
was von im die heilikeit mit krefte.
zwen und sibenzic koere bouten si dar an mit meisterschefte.
ez waren steine grawe, turkois noch amatisten.
von golde solches zawe, ich wen, si des durch not dar an vermisten.
die stat hiez nieman pitimont nu mere:
< grals> wart si genennet und erbte nach dem grale wird und ere.
daz mere si aber varnde waren verre und verre,
durch reis die virre sparnde uber lant durch heidenische terre,
durch daz der gral die heiden kund vermiden.
ir sunde mangerhande moht er so di lenge niht erliden.
in gap der gral geleite zem nehsten und zem besten
gar sunder arebeite. wan sie heten des gelouben vesten,
daz mit siner kraft got selbe waere.
sit rehtes gelouben staete, got der ist noch huete helfebaere!
dem magnes alzu nahen fuoren si, dem steine.
den kunde niht vervahen sin isen kraft. si funden in kiel niht eine,
ich wen, ir tusent was da bi verdorben
und ful vor mangem jare. mit den die grifen heten sus geworben:
die ros und ouch die luete, swenn di vor hunger lagen
tot, mit har, mit huete, fuorten sis aldar si neste pflagen.
von silber golde lak da richeit wunder,
von pfeffer und vor wurtzen, von pfelle, von aller richeit ob und under.
si funden noch wol aehte der kiel mit lueten lebende,
gar heiden von geslehte. die waren dannoch koste rich wol gebende,
daz si der grifen sich mit kraft erwerten;
und westen sunder wane, daz si des lebnes waren die verherten.
machmet und terviganden, kaun und apollen,
si buten in mit handen opfers vil und goldes maniger knollen.
do was ir keiner an der wer verzagende,
wie iz ans leben ginge. si waren sich gen vienden werlich tragende.
do si die maer gehorten, daz dise waren christen,
ein vreude si enporten, und gedahten sich dest langer vristen,
daz si die getouften zetode sluegen
und daz si mit ir spise an ir leben langer sich betruegen.
ir was ein her vil michel, und dahten die getouften
krumber als ein sichel machen, des gelouben die verkouften.
an selicheit wart in der touf gesigende.
si begunnen uf den kielen eines sturmes an dem steine ligende.
daz wolten si nu rechen an disen cristen edele.
nu kunde wol zebrechen die rache der da sitzet uf dem sedele
ob aller edelkeit in hoher wirde.
die kiel uf hoher giengen ein teil hin dan al nach der kristen girde.
die heiden do wol sahen, daz si geluckes wielten.
si baten si niht gahen, mit ruofe si die hende gen in vielten,
daz si in durch den touf da geben rate.
si wolten gerne gelouben, daz der kristen got vil krefte hate.
der kunic und daz gesinde mit vlize vielen venige
durch wiser lere vinde, ob sich nu touf der heidenschefte menige
und ob si staet dar an beliben wolten,
daz sie von gotes kreften ir staetikeit am grale vinden solten.
daz wart nu wol erfunden, daz si sich gerne touften
und nach den selben stunden vil kristenlichen ewik leben kouften.
si heten beidenthalben vreuden stiure,
daz disen argen heiden an lib, an sele wart do sterben tiure.
der bischof bonifante und al die kappellane
den ungelouben wante, mit toufe wurden des die heiden ane.
der kunic erloubt in do die richeit groze.
swer die nemen wolte, der wart an aller armuot gar der bloze.
mit richeit drier hande half in der touf von dannen:
daz si ir lip zelande brahten wider heim wip und mannen,
di ander richeit hordes ubergroze,
diu dritte lebenes ewik, daz si wurden engel schar genoze.
ir vier da truogen krone und brachten richeit viere.
die si da jagten unschone, die wurden sazehant ir vriunt vil schiere.
von feirefiz jen wurden die bekerten,
die dise niwen kristen uf daz mer mit strite vliehen lerten.
do si die schif geluoden mit richeit manger dinge,
do muost di kraft hie muoden des magneten wart anhabene ringe.
diu richeit gen dem lebermer si wanden,
dar inne was alsam ein walt von kielen gar gestecket und gestanden.
daz muost vor in zefliezen alsam ein is in fiure.
swen guoter ding verdriezen niht kan zegot, dem git er selden stiure.
si funden mange wild vil ungehiure
in rore und in rise, si funden wunder manger aventiure.
mangen ganc unwiten si fuoren durch gebirge.
si sahen lewen striten und mangerleie wunder sam getwirge,
do daz mer zemangem walde stoezet.
der luft gab in da sueze, dem aller smak uz kramen niht genoezet.
swie vil der gral gerichet mit wurtzen was, mit waze,
so daz dem niht gelichet, doch tet si dirre vro mit underlaze.
in widerfuoren ouch pruele mit ir luften,
daz aller menschen kunne da sterben muest als in der hellegruften.
swenn si des enpfunden, zehant so wart enprennet
aloe zuo den stunden, da von so wart der boese luft zetrennet,
und darzuo ander wurtz, die waren tiure,
daz gab fur eiterwurme und fur alle gift vil groze stuere.
der luntz und papune, der tabat zuo dem schraffen
da lebten manger lune, si sahn den kokodrillen wunder schaffen,
von dem der helfant dicke muoz erschricken.
den ist der serpant jagende, dem kan daz fiur uz hals die virre blicken.
wer moht so mange kunder erdenken und erzellen?
daz mer hat manger wunder dann in swarzewalt der boume stellen.
die kunder laze wir nu elliu striten,
und sagen wir, wie feirefiz die virre gen dem grale kunde riten,
mit herzen guot gewillet wol drizic tageweide.
diu rede ist noch gestillet, wer sagt iz im, vil gern ich uechz bescheide:
er truoc dem grale willen also reine,
tusent mile zu riten wern im durch den gral gewesen cleine.
wie feirefiz gemeinet den touf het und geminnet,
sine lant gereinet, so daz zerheidenschefte nieman sinnet,
philipp und alexander, die geherten
der zweinzic riche witen, den touf und ouch die kristenheit gemerten,
die tschinotulander mit sig het uberwunden.
mit fiures blicken glander sich die lufte lieht ob in enzunden,
durch daz sin verre suochten uf ir grifen,
von ritterschaft der werden wolten sin menlicher wer abe slifen.
da von si den genenden alda ze herren namen,
der heidenschaft wol pfenden kunde, die niht toufes wolten ramen.
bistuom vil die kund er stiften witen,
pfafheit die grozen, die macht er hohe rich an allen siten.
funf und zweinzic riche, die sint hie vor genennet,
die erstreit er werdicliche, die alle reine cristen sint erkennet,
daz rich tribalibot und ouch friende,
kaukasas, triende, die breit, die leng biz gar der werld ans ende,
darzuo die zweinzik riche. alexander und philippe
lebten so kristenliche, daz in got stiure gap mit richer gippe:
an dem gral die vestenung des riches
der engelschar si erten, daz dem uf erde wart nie niht geliches.
zweinzic darzuo sibene kuniclicher krone,
der nam da stuont geschribene, die feirefiz erstriten hete schone,
der horten zweinzik zu dem rich friende,
di secundillen uf erbten. sint erstreit er sibne mit der hende.
fumf und fumfzic lande vil riche kronebaere
man in zeherren nande. wie vil da marche und furstentuome were,
der kan ich an der zal niht wol ergrunden.
zwei und sibenzic riche und dannoch mer beschermet er vor sunden.
do feirefiz erhorte die maere al dirre kunfte,
vil hohe sich enporte sin herz, iz fuor in vreuden sigenunfte,
wan trauren, sorgen het er uberwunden
gen aller wirde krone, die hat er hie und dort nach girde funden.
vil lobes got nu sagende was er der lieben maere,
und anderhalp nu klagende, daz er in friende niht enwaere
bi den bergen goldes und der steine
durch werdicheit dem grale, daz er im wirde buete mit gabe reine.
mit vil processione, mit heiligtuom hohe geret
huob er den anevanc schone, vil grozen vliz mit witzen dar an keret
urrepans de tschoie mit al den vrowen,
demuetich slehter wise, vor aller hohfart gar diu unverhowen.
sie riten niht, si giengen ein groze werlt menige,
da si den gral enpfiengen mit selden groz, manger tusent venige
wart diu reinikeit ir herzen guebet
durch minne gots die waren. mit wazzer sach man ougen vil getruebet.
hie tugent gen der tugende lie sich mit triwen schowen,
daz alter noch diu jugende wart nie an keiner werdicheit verhowen.
der gral enwurd also von in bekroenet,
daz wol der engel koere an ir vreuden sange wer beschoenet.
mit venje und von munde mit sange lobes riche
da werte mange stunde; alrerst darnach di luete werdicliche.
wie feirefiz nu parcifaln enpfahen
kunde sueziclichen, kundwiramurs die klare sunder smahen
von dem vil hoch geherten mit den vremden malen.
an zuht die wol gelerten, urrepans de tschoi und parcifalen,
die kunden wol mit triwen arme sliezen
gen werdem anevange. man sach der ougen vil al ubervlizen.
kundwiramurs von beiden enpfangen wart gedriet,
wan alle blued uf heiden, der glantz da bi wer liht an lob gevriet
bi ir. si gap ir allen ougen schricken.
alle, die sie sahen, die kunden aldar mit staete nie vol blicken.
doch ir herzen reine waren aller sunde
uber al die lant gemeine. her nach sult ir sin baz gewinnen kunde,
von wem daz lant vor sunden wart geschoenet
ze selden grozer menige, die zer engel schar do sint bekroenet.
diu junge arbidale diu wart do baz geschowet,
swie doch der jugend male kundwiramurs pflac, alsam do towet
der rosen blicke lieht, vil unerblichen.
arbidal der varwe was mit vlize niwes dar gestrichen
von einer hant der waren kunst vil hoch gerichet,
der varwe kan so klaren mit staetikeit, diu nimmer mer gewichet.
die sich nach ir gebote halten kunnen,
den git si varwe reine, die sich ubervazzet gen der sunnen.
feirefiz niht ane was ouch der edeln vruhte,
sun der belakane: urrepanse de tschoie mit werder zuhte
geborn het und ouch erzogen der welte
degen, kint und meide, dri und drizic ir beider zegelichem gelte,
dem vater niht gelichet nach muoter einer blenke.
vil werdicheit gerichet was an der werden diet. deheiner krenke
was da kundwiramurs an kinden:
bi ir da lobelichen zinken dri wol mohte man da vinden,
wan daz arbidale, die meiste was der jare,
vor sorgen vri dem grale hende bot und truok in offenbare.
si heten sun gen solchem zil der lenge,
die schilde ze halse hengen und hurticlichen brechen durch gedrenge.
beidenthalp vil eren waren si got jehende,
daz er ir vruht so meren geruocht, daz si die vreude waren sehende
und uf erde an kinden wielten prise
und da bi werben solten umb ewic vreud in vrone paradise.
si vreuten sich des grales und siner werden kunfte,
da wider ander males der hohen mag in also werder zunfte.
ouch vreute sich des grales diet der wite,
iedoch si waren clagende den bou, den tempel grales zaller zite.
des was in trost nu gebende, der ins do was gebunden:
< an himelriche lebende so habt ir aller wirde wunsch hie funden
an dem gral, den habt ir vor mit wirde,
so wont in disem lande, al der werlde wunsch ein uber girde.>
feirefiz hie sagende sus was mit luten worten:
< iz ist hie krone tragende ein kunic, daz elliu oren nie gehorten
im niht gelich an richeit also riche.
swie rich du bist mit grale, daz ist ein niht und niender im geliche
an lueten und an lande, an gold und an gesteine.
in himel der bekande ist er wol von sinen tugenden reine.
sin richeit, sine wird ich hie benenne
ein teil, niht wan die groesten, da bi du dich und mich an wirde erkenne.
sin gewalt sit wit und verre benennet werdicliche
die zwei teil aller terre, und dar uber zwei und sibenzic riche
was ich ein im gar zu dienst uf gebende
vrilich und unbetwungen, niwan daz er so reiniclich ist lebende.
priester johan namende ist man den werden richen
durch werdicheit unschamende, als ich dir sag her nach bescheidenlichen,
kristenlichem orden zeiner veste
wan erst ein kristen reine und tuot ouch krist ze lobe niht wan daz beste.
dri india die witen im dienent gar fur eigen.
die kristes widerstriten kan er im zelob und zeren neigen.
priesters nam ist er ze kunige lobende,
wan priesters nam uf erde ist an werdicheit den kunigen obende,
und johan durch den reinen, den sich do krist liez toufen.
des heilikeit in einen lat vor manges heiligen wirde loufen,
daz nie wibes lip den man gebaere,
der sant johanne baptiste an heilicheit, an wird geliche were.> -
< waz sprichstu, bruoder here?> was parcifal nu jehende.
< gotes heilicheit ist mere, wan sin geburt von vrowen was geschehende.>
der wise jach:< vil wol ich dich bescheide:
johannes wart von wibe geborn und jesus christ von einer meide.
der gotes heilicheite git nieman ebenmaze,
und als ich dich bescheite: swer kertzen lieht durch nadeloere mit glaze
habt gen der sunnen glast uber al die welte,
heilikeit aller heiligen lit sus gen gotes heilikeit ze gelte.
durch dise namen werde johan und priester beide
heizet man uber al uf erde disen hohen kunic. man tuot im leide,
swer in keiser oder kunic benende.
swie sich diu werlt vierteilet, driu teil gar die wartet siner hende.
daz saget wol diu pfahte: sin gewalt get von orjente
mit keiserlicher ahte unz an meridjan, den nieman wente.
jenhalp des wilden meres uber al die kunder
unz an occidende sinem gewald mit dienste ligent under.
proventz wol sibenzic schone von siner hant enpfahent
zepter unde krone. die vinde sin mit hazze gar versmahent.
in india, vil nach dem paradise,
da wont der edel werde und wirbet nach dem ewiclichen prise.
daz paradis ich meine, darinne menschen kunne
viel uz der gemeine der engel koere vreude wegender wunne.
ein obz von einem rise gab uns die schulde,
und an dem selben rise erwarp uns sit der meide kint die hulde.>
titurel der wise al dise maere horte
von disem selben rise. ditz maer im hohe vreude gar enporte.
in herzen er vil dicke sere klagte,
daz man im von dem rise und von der meide kint so selten sagte.
< daz paradis vil nahen lit des kuniges heime,
wan daz iz undervahen kan ein berk, vor aller vogel sweime
gehoehet hoch, al uber sich die rihte
eben glase hele, daz niht dar an gekleben mac vor slihte.
der berk al oben schinet gelich dem fiures glaste.
ein brunne sich rivinet da neben drab, der diuzet also vaste.
ydonus wart der brunn mit schrift genennet.
sin vluz der teilt sich witen, die virre in mangem land ist er bekennet.
in des brunnen grieze vindet man edel steine,
vil nutz an dem genieze. iz sint saphier, smaragd, karfunkel reine,
topaz, krisold, sardin, perillen, onichel,
amatist, serente, ardell, achat. die sint an kreften michel.
ein krut assidiose wehset bi dem flumen.
des kraft ist tugend ein rose. sin wurtz kan sich an tugenden niht versumen.
swer die wurtz hat in der hant zetragene,
der mac den boesen geisten, swaz er wil, gebieten im zu sagene.
der berk zer andern siten ein wazzer hat zu gebene,
daz teilt sich ouch vil witen: daz git gesuntheit vil der werld ze lebene.
mit welcher siecheit wirt der mensch gemeilet,
und badet er sich drinne, er wirt vor aller siecheit wol geheilet.
da bi in einem lande wehset der pfeffer zanger
klein unde grande, der eine der ist kurtz, der ander langer,
gelich alsam ein walt von ror vil dicke.
daz lant ist ebener slihte. daz wirt angezunt mit fiures blicke,
swenn der pfeffer zitik wirt an siner krefte.
vil wurme eiter gitik gent dar, under mangerleie schefte.
daz ror man brennet durch di ungehiure,
daz si zem tode verbrinnent. etlich versliefent sich vor disem fiure.
in der provintze witen hebent sich dar gemeine
nach des fiures ziten junc und alte, da bi groz und kleine
mit besem, tragebaren, rechen, gabelen,
da mit sin dann zehufen kunnen keren, triben unde schabelen.
als man die arweiz drischet uz halmen unde sloufet,
die niht mit stro gemischet sint, und si daz fiur tuot bestroufet,
also dreschent si den pfeffer danne.
wie aber der sam da bernde wirt, daz sagt man weder wip noch manne.
olimpius genennet ein berk groz, hoch, diu beide,
bi dem daz lant erkennet wirt, da der pfeffer wehst, und daz ein heide
da entzwischen wilde lit und paradise,
dri tageweide lenge. da von daz lant ist wert an hohem prise.
der luft ist so gesuezet von paradis betowet,
daz er wol kumber buezet. si sint da von geherret und gevrowet
in den landen, die der luft bedrehet,
ich meine daz paradise, da eve und adam inne wart gesmehet.
uz dem berge fliuzet gen orient ein brunne.
swer den zem meien niuzet des morgens, e daz in beschint diu sunne,
e daz er iht eze mit schoener zuhte,
und trunke so des brunnen, er wer vri drizik jar vor aller suhte
und schinet in der jugende reht als in jaren drizik.
der brunne hat die tugende, daz er furbaz niht wirt abe slizik,
die wile im got des lebnes ist verjehende.
gedeht er hundert jare, man wer im doch niht mer wan drizic spehende.
dar uz die adelare zem meien bringent steine
vil edel und vil klare. in india da nistent si gemeine.
ir kint die jungen si da mit bestrichent.
da von ir kraft der ougen uz der sunnen glaste niht entwichent.
swer die steine gehuere treit in siner hende,
dem werdent nimmer tiure tugende rich. er wirt ouch niht ellende
richer hab. sin im die ougen verdorben,
diu kraft der edlen steine hat im der ougen klaer vil schier erworben.
swenn man ie lenger sehende ist an di selben gimme,
ie mer der klarheit spehende sint die ougen und nement zorn und grimme
und gebent herzen vreude mit ir tugende:
haz, nit si gar vertribent, die zwei vil dicke machent gra die jugende.
da bi so ligt besunder gar ane wazzer trucken
ein mer, dazt ob und under niht wan griez. dar uz gent nebel rucken
vil dicke. groze kiel noch barke swebende,
wan niht dar uber ist varnde, klein noch groz, daz uf der erd ist lebende.
dasselbe mer ist swinde mit sturm in unden varende;
swenn ez zerblaent die winde, daz mer ist tobender unde do niht sparende
und wellen hoh sam uf dem wazzerwage;
und wa daz mer hab ende, daz muez diu werlt gar lazen sunder frage.
und swenn daz mer belibet al trucken tobender unde,
daz ez der wint niht tribet, so nimt man bi dem stade wunders kunde,
vische lebende wolgesmac und reine,
so daz nie munt uf erden ie bezzer gaz da beide groz und kleine.
dri tageweide lenge man groze berge vindet
von disem mer so strenge. der berge hoeh die roten juden bindet,
daz si niht sint uf erde progend varende.
dazt von der berge hoehe. der regenbog ist vil ir hoehe sparende.
gog und magog sus hiezen zwo diet. also genennet
sint dise berg, die sliezen kunnen wol die juden, so bekennet
snel und wild ir menig, und al die welte,
kristen unde heiden, wer ein niht gen in ze widergelte.
ab den bergen runse get, wit und groz von steinen.
ein starker wagen erdunse, ich wen, her von dem reine kum ir einen.
kein var dar uber wart noch nie besinnet.
in ditz mer von sande durch di lant gar ane zuht iz rinnet.
die juden iz ouch besliuzet an einer siten umbe.
ein ander wazzer fliuzet von den bergen da an die wuesten krumbe
von wazzer luter rein, gebirge wilde
von gimme und von gesteine: des lit dar inne wunder und unbilde.
aller luet vereinet vliuzet iz under erde.
swer richeit also meinet, daz er dar nach gewinnet solch begerde,
dem tuot sich uf diu erde. wil er schiere
tuon die widerkere, er gewinnet richeit vil in dem riviere.
ist aber er iht zu lange, diu erd in do verklammet
mit toetlicher zange. den selben bach ein grozer flum da sammet,
der gahet danne fur gen einem lande,
dazt melliflor genennet. dar inne sint edel steine mangerhande.
da ziehent si besunder diu kint uber al uf swimmen,
daz si dem wazzer under kunnen sin und als die vische klimmen,
darumbe daz si steine kunnen vinden.
etwenne wochen drie kan under wazzer ir leben niht verswinden.
an dem grund al wesende iz dunket si gehiure,
wan si sint da lesende edel riche stein, an kreften tiure.
die bringent si dem marschalk gar mit alle.
der ist von rechte welende, welcher im zem besten da gevalle.
da bi ein lant ist kleine, die berge mit dem fiure,
agremont ich meine. dar inne diu salomander, wurme tiure,
die niht wan des fiures sint da lebende.
ane fiwer si sterbent, alsam der visch uz wazzer wer sich hebende.
die wurkent pfelle tiure, den nieman uberrichet.
der wirt in dem fiure niwe, als er in alter sich verblichet.
er wirt dicke guot, an koste bezzer,
wan er in fiwer wehset. man tuot im niht, also der slift ein mezzer.
ein widerglast der sunnen ist wol der pfelle wehe
und wirt mit not gewunnen. in fiure wurkent si die siden spehe,
bi der ist elliu side und golt zu nihte.
wie man die gewinnet? da macht man hufen dri von holtz die rihte
von ein ander niht verre. den naehsten man da fiuret.
er went, daz im niht werre, an sinen kampel vreuden iz in stiuret.
der ander brinnet, swenn der erste vellet.
von dem er aber gahet und zem dritten houfen sich gesellet.
den wurm man also zoehet mit fiure drier houfen.
dem berg er sus enpfloehet wirt. so wil er gahes widerloufen.
noch gaeher wirt diu vart im undergangen:
durch daz die ersten houfen erloschen sint, da mit ist er gevangen.
vil siden ist er tragende, darinne ist er verwunden.
si sint durch not behagende, die nimmer mer verslizzen werdent funden,
und kein fiur kan nimmer mer verbrennen.
wer moht al solcher wunder an richeit iht erdenken und erkennen?
durch reht man si vergoldet und ist zu pfellen webende.
gar lilien wiz getoldet wirt sin glast, sin kraft sus wirde gebende.
vil manger werdicheit der pfelle waldet.
daz fiwer in machet niwe, swie gar er wirt erblichen und ervaldet.
diu inner indyane hat richeit, guot und ere,
golt, silber, sunder wane, und edeler steine vil und dannoch mere.
und alle, die da wahsent uf von jugende,
die sint an horde riche, und michel richer uz genomener tugende.
an kuesch, an hoher milte muoz man sie immer prisen.
ir hant des nie bevilte, die vremden kunnen si von armuot wisen.
swaz der von andern landen armecliche
ir genade suochte, der wart da von ir handen wol der riche.
meineide, stelen, rouben, des hat da nieman kunde.
gitikeit noch ungelouben, spot, verraten, valscheit manger sunde,
vor dem sint die luet also gereinet,
der in da von iht sagte, si enwesten, waz er wolt und waz er meinet.
dromedar helfande und manige tier vil edele,
die vindet man in dem lande. gesaz ie kunic so werd an solchem sedele?
die besten ors, verhalden wol und drete,
und menlich hertz in helden vindet man an ritterschaft da staete.
swenn priester johan varnde gen vinden ist mit strite,
daz er doch lang ist sparnde, wan er manic tusent helfe hat vil wite,
so fuert man im vor ougen, daz in zieret,
vierzehen kruetz geheret, mit gold und mit gestein wol geflorieret,
die sam die sunne glesten mit richeit der vil grozen,
geziert also zem besten, daz in al diu werlt nicht mak genozen.
der trinitat und gotes nam zu eren
mit ie dem kruetz besunder erwelt siht man dri tusent ritter keren.
krist sol si wol bevogten, ich mein die mit den kruezen,
die vor in allen zogten. darab moht vil wol den vinden schuetzen.
dar nach zwei hundert tusent waren varnde
ane slinger, patelierre, der bogen, gabilot niht vinde ist sparnde.
dar nach ein her ist zogende, mit wer der unbekanden
sint si gen vinden progende, und dannoch helf uz zwein und sibenzic landen:
all die kunige sint im des gebannen,
daz si im her mit kreften fuerent groz mit magen und mit mannen.
und als der furste riche ist varnde nach ablazen,
daz tuot er demuotliche, vintlich hazzen ist von im verwazen.
rotten, haerpfen, zimbeln und ziterje,
vil suezer doene klenge fuert man vor im und allem sinem herje,
niht durch hohfart wecken, zu got nach lobes prise
die hertz in andaht stecken, als vor der arke pflak davit der wise.
ein hultzin krueze, bloz vor zierde waehe,
treit man im vor den ougen, daz man got blozen an dem kruetze sehe.
mit dirre selben tugende dient er selde grozen,
daz er da bi ist hugende an jesum krist, und al die sin, den blozen,
als er an dem kruetze hienc mit wunden,
durch uns zem tode verhowen. so wirt ir aller herz in selden funden.
bi dem kruez vert nahen ein guldin vaz vol erden.
daz sol gedanke vahen, daz wir alle wider zeaschen werden,
und daz elliu hohfart wirt bedachet
zejungest mit der erde. da mit er hochvart all der sinen swachet.
mit gold zer andern siten ist man ein vaz da tragende,
da bi verstet man witen, man ist im ere ob allen kunigen sagende,
die uf al der erden sint hie lebende,
und daz im krone und ere und den gewalt got selbe da ist gebende.
diu rede kom vil witen, ein kunik begund si anden,
der pflac ismaheliten. also hiez sin luet von mangen landen.
der ist so vil, daz nie ir zal bezilte
menschen witz uf erde, zepruefen alle meister iz bevilte
an wit, an leng, an breite. ir kunic der was so jehende:
wes er sich underleite, er wer, dem al diu werlt under ougen sehende
werden muest, daz'z wer in wol uf gerbet.
 tuot er daz niht vil schiere, priester johan wirt von mir verderbet. 
tartarie diu wite, des kuniges lant so heizet.
in mange lant mit strite ist er vil dick gewaltiklich erbeizet.
ein wazzer ist tartarea genennet.
da von sin lant daz wite ist nach dem wazzer wol die virre erkennet.
ez rinnet gevilde und heide die virr gar unerwendet
wol vierzic tageweide von dem sneberge, biz verendet
wirt sin vluz her in daz mer mit valle.
die ysmaheliten bereiten sich da her mit grozem schalle.
als sie gar uber riten den priester johan wolten,
vil menlichen striten hiez er si, daz siz niht lazen solten,
swenne si quemen her in dise kristen
in india daz vorder, daz sant thomas bekart hie vor mit listen.
dem kunige vil unkunde was ir uber kere
her uber die wilden unde, daz si fuorten manigen kunic here.
des funden si die kristen ungewarnde.
des gen der engel hoehe von ir henden wart do manger varnde.
si warn al da gesigende von uberkraft der grozen
und waren furbaz ligende mit gewalt an allez widerstozen.
zer andern india zwei her si sanden,
die vunden wirte heime. davon si liehter schilde vil zetranden.
doch wurden ungesigende die selben auch erfunden
und an der wer geligende. die kristen muosten tragen tiefe wunden
und daz ir tot gelac wol drizik tusent.
do er vernam die maere, priester johan, mit leid er wart verklusent.
sam liut erine bilde hiez er im vil giezen.
gen dirre diet so wilde, er liez die sin der witz alda geniezen.
innen hol, nach lueten uz gestellet
uber al die selben bilde, mit munden wit, alsam die sint gehellet,
und innen vol mit fiure, daz'z in zem munde uz wete,
zu sehene ungehiure, wan ie ir einz ein blebalk under blaete.
da mit so wart daz fiur mit kraft erkucket,
daz iz zemund und ougen und oren, nas als uz der esse flucket.
fumf tusent der gebunden was uf ors die grozen,
hinder ieglichem funden wart ein knab, der liez daz ors niht stozen
und in daz bilde wint mit balgen duhte,
also daz fiur mit gufte uz munde, nas, uz ougen, oren luhte.
bi einem schonen riviere die tartarie lagen
mit grozer richeit ziere. ir schilte widerglast der sunne wagen,
ir her daz velt die witen het bedecket.
in der naht gehalbet wurden si wol wenik hie geschrecket.
si heten schilt mit wachte alumb ir her wol varende.
priester der geslahte johan wart sin her da gen in scharende,
die bilde vor mit fiwer groz von swebele,
da von so gienc ein dimpfen, sam diu hell wer uf getan mit nebele,
darzuo die tiufel alle waeren uz verlazen
den heiden dar zu valle, die druz daz fiur so grueslichen grazen
sahen und ander schar nach disen zogende,
der schilte warn von schine, als ob si ouch von fiure weren flogende.
diu swert und schilde blicken zu den bilden ungehiure
lert die heiden schricken. si wanden, daz diu helle gar mit fiure
wer uf getan mit aller tiuvel gruelen.
si liezen wer da slifen, iz wern lantzen, bogen, hatschen, kuelen.
si kerten sich uf vliehen, die kristen an si drungen,
die zamen und die schiehen sluogen si, die alten und die jungen.
priester johan wart alda gesigende
an den tartarien: von den sach man daz velt bedecket ligende.
ir wart ouch vil ertrenket in dem wilden wage,
erslagen und versenket wart ir sehzic tusent uf der lage
und mer: daz kom der werlte wol zu guote,
wan wer in da gelungen, si hetens uber riten mit heres fluote.
zwei hundert tusent heiden die lagen tot zen stunden.
diu werlte vri vor leiden ist sit gewesen und ane ir strit erfunden.
iz wer verderbet von ir uberleste
diu werlte al gemeine. diu hat nu sit gelebt vor in mit reste.
diu werdicheit des landes und ouch des landes herre,
den vindet geliches pfandes uf erde niht der minder noch der merre.
swer an einer lug hie wirt erfunden,
gemeine guoter dinge wirt er von den lueten sa enbunden.
si sint getriwe, gewere, sunder haz und niden.
meineide und ebrechere muezen dise lant mit staete miden.
jaergelich so vert der kunic schone
in got, iedoch verwapent, mit grozem her zer wuesten babilone
ie zuo den jargeziten danjelis des propheten,
den hungers lewen giten erkanden, daz si spise an im niht heten.
mit strit an wurmen groz ist er gesigende
all jar vor babilone durch daniel, wan er da noch ist ligende.
sin richeit und sin wirde ist nieman sagebaere.
durch wunder ist min girde von sinem palas ze sagene riche maere.
der ist rich, hoch, wit, lanch so here,
dar inne gent zu tische driu tusent ritter dringent da niht sere.
zethim ein holtz genennet, den palas ist iz habende.
das holtz man sus erkennet, sin smak der si die luet an kreften labende.
getaevel, suele, wende ist holtz gehiure,
ebanus geheizen. brinnen, fulen ist im alles tiure.
im ist kein wurm schadende( si geturren dran niht sitzen),
deheiner wird entladende. untz an den jungesten tak so kan verritzen
daz holtz kein fiwer, schab noch ander marwe.
oben in den slozzen zwo schiben sint von gold in liehter varwe.
die schiben breit, darinne zwen houbet groz karfunkel,
die luehtent nach gewinne: uber al den palas ninder lant si tunkel
bi der naht. der sal hat porten viere
gesniten uz ebano, die bogen von sardinico di ziere.
sardinicus da swebende ist bogende ob den porten.
vergift hie vor behebende kan er mit kraft gar schiere zallen orten,
ob von ander werlte ieman were,
der solchen valsch begienge. in disem land ist nieman so gevere.
ieglichiu porte ringe hat guldin unde groze,
die steine richer dinge verwieret dar, untugent zu widerstoze,
die den sal da zierent keiserliche
tak und naht mit wirde. vil der tische sint von golde riche,
etlich von amatisten der stein git vil sueze.
uz helfenbein mit listen sint der tafeln stollen unde fueze,
under benke gemezzen dar geliche.
uber al der palas unden geschachzabelt uf dem estriche.
diu veltgestein onichel, gen stritlicher herte
gebent si manheit michel, als man gen heidenschaft bedarf der verte.
vor dem sal ein witer hof der vrone,
von luter helfenbeine ist da gestuele riche und vil schone.
dar get der kunic sitzen und die ritter alle
uber al den hof mit witzen. daz plaster unden ist uber al kristalle.
des edlen werden kuniges kemenaten,
die sint gezierde riche, von golde und von gesteine wol beraten.
die stein von blicken glander und gar von richer krefte,
vil weh, unkunt ein ander, der varw etliche gruen sam liljen schefte,
bla, wolken var iegliche nach ir tugende.
oben in dem gewelwe ligent die besten an der edel mugende.
lampades vil helle von balsem lieht da brinnent.
diu sunne mak so snelle durch wolken niht, als si da lieht gewinnent.
an guldin keten vier und zweinzic da henget
der edeln lampen riche. mit gold daz plaster unden ist gemenget.
vil turkois drin verwieret, der edelkeit wol kundet,
daz er die werden zieret: zuht, diemuete wirt von im enzundet.
dem bett ein saphir ist vil tugende gebende
uber ander gimme riche, und tuot den lip vil kuesche reine lebende.
hie sint wip diu klaren, diu schoensten in allen welten
an vell und an gebaren. und si sint doch bi den mannen selten:
zem manod eines nach des ordens lere,
durch deheine girde, wan daz man schar der himelkoer gemere.
geschriben hofgesinde drizik tusent habende
ist er an underbinde, an die sich taegelich da sint die labende:
mit ezzen, trinken habent si niht zadel.
des kuniges tisch durch edele daz ist ein smaragt gruene ane tadel.
den habent vier amatiste, die sint dar under stollen,
darumb geworht ein kiste, diu besliuzet richeit vil der knollen,
vaz, dar uz man trinket, solcher tugende,
iz si moraz, kipper, so wirt mit trunkenheit da nieman hugende.
swer an dem tische sitzet und hat wol den gedingen,
daz in diu wisheit witzet, an guoten sinnen muoz im wol gelingen.
vor sinem tor ein witer hof gelenget
lit wol in solcher maze, daz man ein ors da von rabin ersprenget.
alumb gestapfelt grede mit kristallen vil luter
und mit gestein die bede. ein plaster eben, sleht und noch vil truter,
mit gold da zwischen, ist iz vil rich ergozzen,
daz man sich drinn ist sehende, als iz mit sunnen gimme si ubergozen flozzen.
uf der gred en mitten ist man ein werk da lobende.
erwunschen noch erbitten mohtez nieman. aller richeit obende
stet ein suel dar uf ein spiegel klare.
fumf und zweinzig stiege und hundert gent alumb dar zuo furware.
der stapfel etesliche sint porfireticone
und alabanden riche, und sint dar ob so liehtiu plaster schone,
von dem dritten teil hin zuo gemueret
stapfel und cristalle, jaspis und sardonix an richeit tueret,
und oben amatisten mit klaren lieht korallen:
gestieget dar mit listen die grede muezen an richeit wol gevallen.
den spiegel ist ein suel enpor da hebende,
darumbe ein ziborje vil rich geziert ist in den luften swebende.
diu kost an der ziborje ist in der hoeh wabende
dem lande uber al zu glorje zwo suel die sint si ob dem spiegel habende
dar uf ein basis, uf die zwo nu viere
suel gelicher lenge und ot aber ein basis richer ziere.
uf die vier nu ehte und aber ein basis waehe.
( wer kund gesagen und mehte, der solchem wunder ie iht geliche saehe?)
uf die sechzehn suelen zwo und drizik
alsus vil rich gezieret, uf den ein umbegank von werke vlizic.
darnach dann aber mere, hoeher gen den luften,
ein zierde manger ere( die mohten alle meister niht erguften)
mit vier und sehzic suelen hoch gemezzen,
mit einem umbegange. aber ein ziborje wart da niht vergezzen.
von listen meister kunste mit zwein und drizic suelen
und dar uf mit vernunste ein basis( mangen nimt der richeit gruelen),
und ob den aber sam von nider uf nemende
zunemende an der koste mit basis umbefangen richeit zemende.
ze jungest ist gesetzet ein suel vil gantz aleine,
der richeit niht geletzet. dar uf alrerst der spiegel groz, niht kleine.
mit einer suele istz sich unden hebende,
dann zwo und aber mere, und ist sich oben ende also begebende.
die stieg und suel gemeine geworht mit grozem sinne,
gar luter edel steine. der spiegel stet so, daz man siht dar inne,
swer sich uber al in den provintzen keret
mit hazze gen dem kunige. der spiegel daz zuhant da wizzen leret.
valsch und al untriwe der selbe spiegel meldet.
die stet drinn al niwe, untz er die schuld mit buoze widergeldet.
so zergent diu mal gar nach der slihte.
aller menschen sunde gar sint ein mal vor got, ein ungeschihte.
des spiegels sind da pflegende dri tusent man wol zisen,
daz nieman im zerlegende si die werdicheit so hoch zu prisen,
wan in sehe vil manger gerne brechen,
durch daz ir vintlich hazzen sich an dem edlen fursten moht gerechen.
siben kunig im dienent zu tische taegelichen.
mit ir ampt ungefienent der hoehsten pflegent si gewalticlichen
herzogen vierzik, graven wert dri hundert,
ane ritter, die vil der ampte wol sint pflegende, ieglicher uz gesundert.
swenn er ist wazzer nemende, er sitzet dar nicht einzik
( wen wart ie mer gezemende der eren?): ertzbischofe vier und zweinzik
die sitzent schon an siner zeswen siten,
zer andern zwelf patriarchen, die waltent grozer heilikeit vil witen.
abbet und kapellane die sitzent da furware,
der ist sunder wane reht als vil, sam tag ist in dem jare.
die dienent siner kappelle got nach eren
taegelich zevollem amte, als man zeheiligen ziten wol kan meren.
von menschen drin gefullet diu kapelle wirt zemale,
fumf hundert si behullet, die fullent si dann aber sunder twale.
iz ge dar in der luete vil oder kleine,
uber dri die fullent immer me die kappell da gemeine.
mit manger heren messe man dient dar inne di pfruonde.
des got zu danke wesse, vil seliclichen waren si daz tuonde.
daz darf doch nieman haben fur ein wunder,
daz dirre keiser wirde die menige hat uber alle kunige sunder.
kunik und patriarke, die wirdekeit hat beide
sin vitzuom, der eren starke, an dem gewalt gehert mit underscheide
ist wol sin hof uber alle hoefe getiuret,
und doch an sinem lebene rein gelich der engel schar gehiuret.
kunic und archimander, sin marschalc hat die ere,
und sin gesell der ander, sin schenk, erzbischof ist und kunic here,
sin ambetliute waldent wirde riche,
erzbischof, patriarchen, ie der einz sint si und kunik geliche.
herzogen, graven edele, der hat sin hof ein wunder.
nie wart geschriben uf zedele diu lenge siner lande ob und under,
tagweide vierzic an der wit gemezzen.
zelt ieman stoup der sunnen, der zelt ouch, waz er herschaft hat besezzen.
swa ieman richeit sagende ist von al der welte,
diu wer zu ringe tragende gen priester johans richeit widergelte,
und het er niwan den einen palas tiure,
dar er in zehochgeziten get, der edel hoch und der gehiure.
den kund ein meister bowen der winkelmez und wage
lert nach der snuere howen. er kan auch snelle wurken sunder vrage,
der himel und erde uf nichte hat gesetzet.
des ist er siner kunste von allen meistern immer ungeletzet.
als disen palas riche ein kunic erwunschen wolde,
also stuont er meisterliche von got alda von stein und ouch von golde,
in einer naht gesetzet dar vil wehe.
von allen den, die lebende sint uf erd, ich wenz ieman gesehe.
durch kunic den aller ersten, der sich ie priester nande
und der des hoehsten hersten gar mit kraft die kristenheit erkande.
von sant thoman wart er alda bekeret,
heidenschaft er smahte, des sit diu himelschar wart wol gemeret.
eines brunnen rinne, der ist siht, luter, klare,
da toufet man sich inne. der sich darinne toufen wil furware,
der stet dar in, daz wasser im uberz houbet
uf zu berge wallet. da von er touf so vesticlich geloubet.
daz zeiget sus der brunne: swer sich zum toufe neiget,
der palas sam diu sunne glestet, dem der brunne wiz erzeiget,
wan in der touf gelich der sunn clarieret:
toufes wat diu blanke gelich der engel schar zu himel zieret.
der sich hie got ergebende was von heiden orden
und kristenlich was lebende, der was von got eins nahtes innen worden,
im seit ein stimm, er wurde vater eim kinde:
 zeselden mangem lande wirt iz geseligt und sin ingesinde.
ob allen kunigen here wirt er lebende schone.
der sol zu wernder ere in einem palas tragen richlich krone,
den du im zu werdicheit solt machen
hoch und also riche, daz in uf erd kan nieman ubersachen. 
dar uf het er niht trahtes umb dise maer der stimme,
unz daz des andern nahtes rief diu stimme senfticlich, niht grimme:
 du solt morgen an dem tage schone
ein palas heizen werden von gold, gesteine, dins lieben kindes trone
von stein der aller besten, die hant von got die tugende
daz si nach himel glesten, daz er immer mer gesunt ist mugende,
noch daz in weder hungert noch endurstet.
swelch kristen drinne ein wile gestet, also sol werden er gefurstet. 
des morgens maz der werde die witen und di lenge,
gerizzen uf die erde, reht als der palas hat die winkelgenge.
an der gestalt dar nach an tag dem vierden
do stuont der palas riche al da von golde und von gestein der zierden,
als ob von himel koeren daz inner paradise
sich kund aldar enpoeren, uf erde flucken als ein ar, zu prise
der kristenheit. fur morter golt daz klare,
iz habt die edeln steine gruene, blanc, rot, gel al sunder vare.
sin dach dem firmamente gelichet mit gestirne.
sapfiren ungepfente was ditz werk. ich muoz iedoch dem hirne
mit disem lob ein wenik ruowe lihen.
gewelwe tempel grales, des muoz man disen palas hie nu zihen.
des tempels estriche uber al kristallen wize
dem palas ich geliche, da das golt dar under was mit glize,
und daz diu merwunder da niht vlogten
von der balge winden, die da so richer kost zem grale progten.
aller dinge laere ist der sal durch witen
danne fumfzik pfilaere. swaz manne vier mit armen umbeschriten
mugen, daz hat ieglich suel mit groeze.
vil edeler gimme riche sint sie gar und hant der armuot bloeze.
die irmensuel gespitzet von erden uf geliche.
uf ieglicher sitzet ein karfunkel gar von liehte riche,
in der groez alsam diu suel ist unden,
daz si dem estriche gebent lieht, an irrikeit gebunden.
hie mit so sint gebende uber al die karfunkel
daz lieht von hoehe swebende: in dem sal ist ninder stat so tunkel,
man fund ein har, daz jungem bart entriset!
swer dise wunne ist sehende, der went zu hant, er si geparadiset.
vierzic klafter hoehe so hant die suel gemeine.
ir aehte sunder zoehe uf den orten dan, der lieht niht kleine
git so glast. zwen rubin hat diu porte.
die gebent lieht besunder: zu loben mir gebricht an disem worte.
von orientes wende kan ein brunne vliezen
unz an die gen occidende durch den sal enmitten. sunder driezen
ist er und luter vrisch, vil gar mit guete.
in edlem lieht gesteine get der vluz des edlen brunnen vluete.
da dirre brunn enspringet, da ist ein napf vil reine,
mit lob des tugende klinget, ein stein von art. sin truren wirt vil kleine
immer mer, der eines dar uz trinket
al hie des selben brunnen. allz ungemach von sinem herzen sinket.
der palas ist erziuget also mit reicheit grozer,
die armuot er versmiuget hat vil gar. er stat ir immer blozer.
der hoehsten tugend ist er wol gerichet,
so swaz diu erde habende ist, an des grales tempel, im nicht gelichet.
ze drien hochgeziten priester johan schone
get in den palas witen, richlich uber alle kunige treit er krone.
ein krone groz und swer, daz mans uf schiben
ob sinem houbt vil ebene muoz al swebende fueren und ouch triben.
diu ist von golde brehende durch luhtik, luter, reine.
darinn so ist man sehende tiur und edel hort der edlen steine.
zu winahten, ostern unde pfingesten
was er also lebende mit siner kron der swersten, niht der ringesten.>
diese langen maere was feirefiz hie sagende.
wie nu der diete waere des grals? diu was vil grozen jamer tragende
nach dem kunig und allem dem gesinde.
parcifal was jehende:< zu dienst ich mich vil gerne dar nu binde.>
priester johan gebende was riche soldimente.
zu hant er sich nu hebende wart gen dem gral, der eren ungepfente.
mit sinen kruezen allen wart er varnde,
deheiner wirde sine was er gen dem grale niht der sparende.
swes feirefiz do jehende was von richeit wunder,
daz wurden si nu sehende und dannoch hundertvaltik ob und under
an land, an lueten und die palas maere.
do gienc iz an ein wunschen, daz nu da bi der grales tempel were.
darumb so vil der venige wart fur den gral gevallen.
do wart der edlen menige von got also versaget doch niht allen.
der argen diete wolte got niht lazen
den tempel in salvaterre. er kund ot ie daz reht gen rehte mazen.
des morgens, do diu sunne den tak was vor ir jagende,
manger ougen wunne wer da von zu singen und zu sagende,
und wie der tempel wart al da beschowet.
diu edel diet des grales wart do alrerst geherret und gefrowet.
die burk man da mit alle munsalvasch was habende.
ob iu daz niht gevalle, so sit ir uf den wek aldar nu drabende,
daz ir der warheit grifet an daz ende.
munsalvasch alterre hat nu der richeit niender sac gebende.
gen rom, gen ache den verten wart nie dem geliche,
sam si die straze perten gen india alumbe taegeliche
durch den gral und durch den tempel beiden
und durch die liehten klaren, die sich von missewende kunden scheiden.
do si die zeichen sahen so schone von dem grale,
zu hant si kunden smahen die heilikeit des brunnen sunder twale.
priester johan bat, daz man im sagete
die art des heren grales, da von er dise heilikeit so tragete.
titurel der alte darumbe wart gevraget.
er sprach:< do got bezalte die zit, daz in der helfe niht betraget,
die er sinen kinden bieten wolte
mit siner marter herte, die er vur even schulde leit und dolte,
do er sich wolte nieten not der jamers richen
und sich anz krueze bieten, do spist er sine junger saeliclichen
des nahts, do er des morgens wolte liden
durch hend und fueze wunden und im ein sper die siten lie versniden.
fur ablaz aller schulde wurden si gespiset,
die sich in siner hulde hielten, als sin heilicheit noch wiset.
ir zwene brachen an im sit die triwe:
sant peter erwarp die hulde manlichen mit der waren, lutern riwe,
judas der verzagte mit zwifel sunden boeste,
da mit er fluoch bejagte. der riwe sant peters ich mich troeste
und alle, die nach toufe tragent sunde.
den ist diu selbe riwe ein vreuden hug, ein seliclich urkunde.
swer noch die spise vrone an luter riwe enpfahet,
der wirt von gotes trone geworfen und mit judas gar versmahet
mit solcher not, die nieman weiz mit sagene,
ir vreis, ir marter quale, di si zerhelle hant ewiclich zu tragene.
ein schar den gral uf erde bi alten ziten brahte,
ein stein in hohem werde. man eine schuzzel druz da wurken dahte.
jaspis und silix ist er genennet,
von dem der fenix lebende wirt, swenn er sich selben zeaschen brennet.
diu selbe schuzzel gehiure was jesu krist gebaere.
ob tusent stunt so tiure und dannoch edler iht uf erde were,
daz wer ouch im ze schuzzel da gezemende
zu siner mandat here, die sine junger waren mit im nemende.
die heilicheit sus erbet der gral mit disen dingen.
die hat er unverderbet behalten, sit in mir der engel bringen
geruocht al uf den berk der behaltenunge.
er ist nu erst behalten in disem rich vor aller wandelunge.
ein ander schuzzel riche, vil edel und vil tiure,
worht man dirr geliche. diu hat an heilikeit deheine stiure.
die pruoften kunstenopeler zir landen,
und richer an der zierde, wan si si fur den rehten gral erkanden.
joseph von aromate bekande wol die rehten,
der minnet vruo und spate jesum krist mit warheit gar der slehten.
der behielt die schuzzel tougen schone,
untz mirs der engel brahte, benennet  gral  in engelischem done.
der jar ein halbez tusent han ich sin also kunde.
swer in nu niht verklusent vor miner seh, der hat is groze sunde.
er ist nu komen alhie zu lande heime.
diu sele zem paradise sol varen heim, der lip wirt hie zu leime.
biz uf den tak den lesten uf erde menschen lebenes
dem libe sunnen glesten mit der sele pfliget got des gebenes,
aller menschen libe, die so werbent
uf erd in sinen hulden, daz si mit ende guot alhie ersterbent.
min lip ist kint der erde, min sele got vater nennet.
min sele, min lip in werde got schepfer, vater almehtik wol erkennet
an gewalt, an kraft, an wisheit gar uz rihte,
sint er uns mensch uz erde geschuof und elliu dink von erst uz nihte.
durch daz diu sele begernde ist edeler wunder wehe,
der got den lip was wernde von himel darumb, daz er si beide sehe
die koere fullen, der lucifer wart weise;
durch disen nit der eren verriet uns lucifer gen grozer vreise,
daz wir des riches vrone wurden als er geletzet.
got hat mit witzen schone uns wider an die selben er gesetzet.
sin gewalt, sin kraft mit reht hat uberwunden
den, der mit falschen raeten hat mit luge valsch uf uns gebunden.
ich suoche den gehiuren schaffer aller dinge,
aller creatueren, und vind in an in allen sunderlinge:
ich vind in an dem suezen vogelsange,
an aller bluomen varwe, wurtze smak und an der seiten clange.
bluomen smak und varwe und saf den wurtzen gebende
ist got alein begarwe. nach dem min sele ist sus in jamer lebende.
sint daz er elliu wunder also wehet,
so kan si niht gerasten, e daz si got, ir vater, wirt genaehet.
durch daz so bin ich gernde, daz nu min lip ein ende
hab. des sit mich wernde, daz mir den gral fur ougen nieman sende,
so var ich an dem niunden tag zu resten.
min sele ist doch ze lange gewesen uf erd ellende hie bi gesten.>
des was man in do wernde durch sin bet die starken,
swie kume sis enpernde waeren. riche kund man in besarken,
do er verschiet mit einem ende reine.
diu klag wart jemerliche, diu bevilde groz an kost, niht kleine.
nimmer me gespiset wart mensche von dem grale,
sit er nu wart gewiset in ein lant, dar inne kein richeit vale
het uber al die erde groz noch cleine.
von rehter luet arbeiten solten si nu leben der gemeine.
doch liez er an im vinden geschriben ordenunge
den alten und den kinden. swer uber al daz lant mit sunden runge,
dem sluoc man groze wunden durch di hende;
gemeinschaft mit den lueten, der muost er furbaz immer sin ellende,
untz er die sunde buozte. so was diu wund geheilet,
daz volk in aber gruozte und het in werdichlichen ungemeilet:
man hete in sam der nie sund erdahte.
der nu daz selbe taete, ich wen, man doch vil mange sunde versmahte.
ein kriec wart sich nu hebende von disen herren swinde,
daz priester johan gebende was die herschaft gamuretes kinde:
< durch heilikeit des grales also riche
ir sit hie kunic und herre, ich bin iu lebend zu dienste rehticliche.>
parcifal niht swigen hie kund bi disen maeren.
danken unde nigen meit er niht mit worten, mit geberen.
er sprach:< herr, ir sult uech selben eren:
durch iwer zuht die grozen, so lernt zuht die maze gen mir keren.>
des landes vogt nu jehende was mit schoener tugende:
< herr, ich bin daz sehende an iu unde an iwer claren jugende,
kint, die elliu riche wol vergulden:
an heilicheit des grales wert ir wol ein herre hie von schulden.
iwer witz und iwer gebaren und iwer lip der starke
sol der heiden varen. iwer swert kan fullen wol ir sarke,
die da stent so riche vor in lere,
als feirefiz iwer bruoder, der hat ir vil gevalt unsagebere.
ditz lant ist so gevirret die lenge und ouch die wite,
ich furht, iz si verirret, wan hetenz hundert kunige, diez mit strite
taegelich vor heidenschefte werten:
iz mueste si genuegen, ob si iz dannoch lobelich ernerten.
nu moht iz niht geteilet werden in mangiu stucke,
zu hant wer iz gemeilet an siner hohen wirde, vederflucke
al des landes muesten sin verschroten:
swenn iz ein kunic lihet, den siht man siech an eren oder toten.
ez sol niwan einer krone und einem stuole warten.
dem kuniclichen trone mit lehen nieman brechen sol kein scharten.
man sol daz lant mit nihte minder machen:
richen und niht armen, daz solten elliu houbt mit krone dachen.
vil lande wirt gemeilet und an werdicheit geletzet,
swenn man si geteilet und si mit mangen herren sint besetzet.
die luete sint ot niht gelich des muotes:
der ziuhet hin, her wider der. da von zerint den landen eren und guotes.>
do lie sich zuht gen zuhte nu schowen sunder truebe,
vil edle vruht gen vruhte, ich wen, sich da mit gantzen tugenden uebe,
ein ander beidenthalp si wirde merten.
parcifal was jehende:< herr, ir sit uf erd uber all die geherten.
ich wunsche des mit girde und duhte mich seldenbere,
daz ich in solcher wirde zu rehte wol iwer ingesinde were.
und was ich iensit mers iedoch gepriset,
nu bin ich wirde sehende, diu mir den muot uf gegenstoz niht wiset,
von disen landen witen und durch daz hofgesinde.
und daz ich vinde striten gen heidenschaft, daz iz diu diet enpfinde:
herr, ir habt hie fursten hoeher tragende
infel, zepter, krone, dann uns ie munt von keiser wer der sagende.
moht ich mich den genozen, des mueste mich genuegen.
die hoehsten und die grozen der kristenheit ein setin kume truegen
uf der wag an wirde gen ir marken.
si varent wol mit kielen, so jene geleisten mugen niht ein parken.> -
< ir lobt mich alzu verre>, was priester johan jehende,
< jesus der cristen herre, von dem ist iwer kunft da her geschehende,
swaz er da mit meine, daz ist staete.>
si funden an dem grale, daz parcifal wol kuniges namen haete
und gewalt in sinen henden zehen jar, niht mere.
sin nam der muost sich wenden, als man den baebsten tuot in gotes ere.
priester johan wart er nu genennet,
unz er gewuohs an kreften, dem sit daz kunicriche wart bekennet.
daz parcifal niht staete die krone haben solte,
daz machten sunder graete, daz sin muoter sterben fur in dolte.
vater und muoter sol man bieten ere:
herzelaud ein sterben nam, do parcifal verwarf ir lere.
sin schulde wielt der mazen, an witzen do der kranke.
doch wolt iz got niht lazen ungerochen gar mit disem wanke,
daz er da kuniges namen solte miden.
sin toufes nam der alte kunde sich gen toufe do nu riden.
sun der feirefisen und urrepans de tschoien,
der bejagte do daz prisen, so daz in meit unwirde mit ir poien.
nach im nu gamuretes vruht di hoesten
uber al den hof da waren, und darzuo der manheit wol die groesten.
durch heilicheit des grales wuochs doch immer mere
diu wirde parcifales vil baz dann aller kunige wird und ere.
wan si do jahen, wern si sin enpernde,
so wer daz kunicriche an aller hohen werdicheit niht wernde.
nu pruefet, alle werden, die wirde dises buoches!
von duetscher zung uf erden nie getichte wart so werdes ruoches,
daz lib und sele so hoch gen wirde wiset,
alle, di iz hoeren, lesen oder schriben, der sele mueze werden geparadiset. hir mit was vngeswachet frvcht div ferafisen. jer paider wer betachet schvf vber al de iungen und die grisen. der alde konig prister iohan werde was noch paz gerichet dan ander kvnig uf al der erde. swaz si der kinde brachten vnd di si noch gebunnen, ich mein, der wir gedachten hir vor, daz si gelichten wol der sunnen, kvnigwieramos und vrrapans de tschoyen der paider frucht an eren. wuohs sam lilien uber oster gloyen. jemier me zuonemende, bischof, patriarche, dem trone wol gezemende begunde ir aller wierde fur sich starche. swer do prister iohan wesen solde, daz vindet men noch hvte an dem grale geschriben da mit golde. svs lebeden si mit eren in priester iohans lande. jer solde kan sich meren, sicher aller sunde vnd aller schande. swer aber sich in hovetsvnden ervellet, der mvez den uz gesetzten, vnz er sey gepuezet, sin gesellet. idoch si mutzen sterben, swie sie der brvnne iunget, wand daz sie nicht verderben mugen an der seile; gar vngestunget belibent sie dar vor der helle quale: in dem fegefvr da lutert sich ier clage ner svnden male. ez ist vor allem male ein mal daz vbel heizet, swer sich der sunden strale vor sniden lat, daz er ze helle erbeizet. daz ist ein mal, daz ewiclichen brennet: vater, sun, heiliger geist, mache uns vor disen male vrie bekennet!
do got mit watzer vnden liez al die werlt verderben, daz wart verdeinet mit svnden, den menschen ethv wolden da nicht werben fvrbaz ze bowen in gehitze got die stete, daz er den zoren icht mer so gar vber al diu werlt mit watzer hete. des gap er in hantveste durch sine milden gute, an zahen wol daz peste, daz niemer gar div werlt van watzer flvete verderben sol. den regenbogen er vmbe kert, als ob ein schvze mir but dev senewe vnd gaf em selbe daz krumbe. der boge was zornichliche dar gein der erde bogende. gotes erwermde riche wart indo dvrich gvte widerzogende, daz er den schvzen ze berge hat gerichtet, so daz er nie mier mere mit watzer al die werlt gar vernichtet, biz daz van menschen cvnne ervollet sint die kore zer ewiclichen wunne. so geit mit zorne got ein ander store: der werld da mit so mvz si haben ende. o wol den seldenreichen, die den gestant bei gotes zesem hende! die selben ist er ladende mit segen seldenricht, mit flvchte den adern schadende, daz er wil vergetzen ewiclich noch nimmer me noch chain sein frevt gedaenchen. swer guten sin erkennet, den sal dei sorge wol an freuden chrenchen. en sal div sunde erschreken, so daz im drabe erguste. so hat er mvet den quaken, swenne er gedenchet, wie iemerleich behavset wer, der got also vergisset, also daz du erbermde sine kain ier schaden nimmer me gemizzet. do van si die verlorne da haizzet, gar verflvchet seint si van gotes zorne, wan sein genade nimmer me besvchet, wan in ier marter nimmer me erbarmet. er ist reich ob allen kvnigen, swer nicht in solher aremuot erarmet. noch sein wier wol die welnde, ez leit vnz fuer getalet: dey svnde van in schelnde sin, die werdent nimmer sus vermalet und werden die da got mit segen reichet. leachter den dev sunne mit claiden got im selbe sie geleichet. inner snelhait gebende ist er zv der clare, biz ein avgenblic alswebende sint si tusent mile fuerware und ob daz allez eyn berch van stale were, jr snelheit er nicht irret, si varent al durch vnirrebere. daz habent dev vnfrueten vil leicht ze wunder wilde. dey waren wunschelruten got selbe geit. wer hat daz vuer vnbilde, der wil got an seiner gotheit krenken, wan er hat me zegebene, dan aller menschen kvnne mvge erdenken. kyothe, flegetonse dem was her wolfram gebende dise werden aventivre zepreise; di bin ich, albrecht, hir nach in vf hebende darvmme daz drier dinge minner were: der sunden und der schanden, daz dritte mich drucket: armovt dey swere. swer disev drev verswachet, mit tugent leben zemeren, und ier nv minner machet, dem mvtze got der selden rad so keren, daz er dar avf beleibe stete und lange, ich main, ze baden seiten, hie und dort, ze engelschem sange.