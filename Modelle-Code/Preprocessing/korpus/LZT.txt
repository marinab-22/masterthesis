o got und herr allmächtig,
deiner wunder manigvalt
ward nie kain herz erträchtig.
tausent mal macht wol werden ee gezalt
laub, gries, steren und tropfen aller unnde,
ee das dein weyshait ungemess
engel noch mensch ymmer ersynnen kunde.
seid uns so hoch geobet
ist, diss alls zu erspüren,
des sey dein nam gelobet.
den zennter, abgrundt mag dein macht wol rüeren.
die firmament, wie die von stat sich heben
( das hastu alls gemaistert gar),
wie die planeten siben dargen streben,
wie menschliche figure
von der planeten kraft
hand wesen und nature,
das schaffet, herr, gar ain dein maisterschaft,
wie diser so edel ist und der gevaiget
und der so künstenreich. drumb sey
deinem gewalt ymmer ewig genayget.
nu hat dein gnad gesundert
zer welt ain man erlesen,
mit dem dein weyshait wundert.
der edel sunn im gibt natur und wesen.
marcurius in mit kunst und weyshait stewret.
ain jupiter von siten guet,
sunst ist er allen mannen ob getewret.
mit wirden sunder sehande
lebt ye der auserkoren.
ain fürst aus bayren lannde
ist er aus künigklicher art geporen.
sunst sind auch alle künn von disem stamen,
den got sunder geedelt hat.
herzog albrecht er haist mit seinem namen.
sein angeborne tugent
sein raines herz ye zwank,
das er bisher von jugent
nicht wann nur nach hohen eren rank.
sunst hört er singen, sagen noch vil geren
von den, die bey ir tagen
geworben haben allzeit nach solichen eren.
von den ains tails gesaget
hab ich dem fürsten herren,
was manig ritter pejaget
hat all sein zeit mit manhait und sunst eren.
erst solt ich sagen von wunder und abentewren,
die ain ritter mit preys erwarb,
ja ob fraw selld mich wollte darzu stewren. -
fraw mynn, erst mues ich lauffen
durch not zu ewren genaden.
gross sorg und vorcht mit hauffen
hand mich mit diser abentewr beladen.
fraw er und mynn, ir ratt mir payd mit trewen!
hab ich ewren breys gehonet ye,
zu pessten wil ich in vort ymmer newen.
ewr eren inesigel
wil ich zu fleisse stempfen.
helft, das aus künsten tigel
ich giessen müg, das unwird thue vertempfen.
an künsten stam wetzt meiner zung grabstickel,
das sy durch grab vil süesser wort,
wann darzu hört nicht schaufel noch der pickel.
ulrich, du tuest erst rieffen,
wann du versinken willd
in schanden muer dem tieffen.
dein ruef zu uns von dir uns gar bevildt.
ob dein arbait nicht hört aim fürsten herren,
des lob so menigen endt erhillt,
sunst torfstu rat noch hilf nit von uns geren.
durch den fürsten gehewren
so wil fraw mynn und ich
mit rat und ler dich stewren,
wie es yedoch vil clain vervahet dich.
ain hof ist hin gen frewden tal gesprochen,
da man wirt messen preis und er,
ain quotlibet, werd aus mit all ain wochen.
dar weil wir mit dir keren;
da magstu dir genueg
hören von wird und eren,
wie man schaydet mass, zucht von unfueg.
mang künstenreichen man von hohen wytzen,
natur und auch beschaidenhait
sicht man bey aller werder diete sitzen.
kundestu da icht gemerken,
das dir wol kem zu frumen,
dir witz, vernuft tät sterken,
so das du wärst der girde dein volkumen,
füeg dich mit uns, die warhait solltu schawen! -
sunst volgt ich nach auf irem spor.
do wir kumen in ain gepluemte awen,
do stuend ein zellt geheret,
von glast gar unvertunkelt,
dargen ain fürste keret,
des kron und wat rubinet und karfunkelt.
mang jochant spiegelvar die verre glenzet.
das lieret in den augen so,
das es clarhait der sunn nie überschwenzet.
von fürsten gross gedrennge
was nach auf seinem spor,
von rittern solich gemenge.
in ain vil reich gestüele hoch enpor
satzt sich der herr, der do von reichait glinstert.
was ich vor ye von kosste sach,
das was bey disem glasst et gar ervinstert.
von gollt erglesst es alles,
was yembt mocht übersehen.
dabey was vil des schalles.
maniger hannde tagalldie spehen
mocht man auf disem wunne reichen annger.
nu gieng dort her ain herre alt,
mit im doctores, lerer giengen manger.
priscianus genennet
was diser alt mit namen,
durch den von erst erkennet
der wellde ward gramatica. von des stamen
die siben freyen künst sind aus geflossen.
sy ist mueter und uresprink;
aus ir die anderen sechs sich hannd ergossen.
wer der künig bekronet
sey, der mit reichait gros
all herschaft über schonet?
der edel sunn, des glanz tuet widerstos,
das er alls licht an clarhait über obet.
fraw mynn jach:< nymm mit fleisse war!
du hörest palld, was ich dir hab gelobet.>
priscianus züchtigkleiche
hie für den künig trat.
sunst sprach der künstenreiche:
< ewr wird, die verr vor allen wirden gat,
bericht mich, herr, von ainem fürsten grossen,
der yetz zer werlde sein hoches lob
vor anderen fürsten kan so hoche stossen.
ain fürst aus bayren lannde
ist der vil tugentwalt,
der do so weyt erkannde
der werlde ist durch sein tugent manigfallt.
er ist mit gnaden ye euch sunder gemainet,
das ir von allem tadel im
sein herze habt durchnechtigklich gerainet.>
der künig sprach:< gesaget
hastu von ainem mann,
des preys nach eren jaget.
do im der künig in der himel tron
im anpegynn ein goss sein werdes leben,
do wollt auch got, das ich im sollt
nach meiner art natur und wesen geben.
durch sein gepot allmächtig
was ichs geflissen sunder
in leo, mein haws, erträchtig
mocht ich wol würken mit im meine wunder.
ich wil er, herschall im noch grosse füegen:
seinen stat mach ich mit wird so hoch,
das in von mir wol ymmer mag penüegen.
ich gib schon, dabey sterke
den mein erwelten kinden.
ain weyser an in merke:
in beschaydenhait mues man sy allzeit vinden.
nach herschall strebt ir herz zu allen stunden,
unpeweglich, fürsichtig,
auch senftes muets gen frembden unde kunden.
hör, was ich dir wil däuten,
das in ist angeboren:
frölich bey werden läuten
sol sein der edel fürste auserkoren,
millt und getrew, dapey mit eren zuchtig.
sein herz vast hoher eren gert.
fraw schannd ab seinem hof ist verr die fluchtig.
vernembt, fraw mynn und ere!
wann ir welt fürbas gan,
so nemet ewer kere
zu ptholomeus, dem künsten reichen man.
wes ir in durch den fürsten bitt, das laisst er.
natur und der planeten lauff,
des alles ist er gar durch grundt ain maister.
der sol nach ewer gere
euch füeren sunder wan
hin zu des mannes spere,
do er reichlich sitzt in seiner region,
dem wol beheglich ist ditz fürsten leben.
zu ewer fürgenomen rais
sol euch got selber hail mit gelücke geben.>
wir gerten genad und hullde.
mit urlab schied wir dann.
ich jach:< zwar ich verschullde,
fraw mynn, was ir zu lieb mir habt getan.
lat uns der endt, alls euch yetz ist gehaissen,
das ich den vollen vind mein gere,
nach dem gedänk und synn mich stetes raissen.>
von dannen tet wir gahen,
alls uns die strasse lert.
ain reich gezellt wir sahen,
darzu mein frawen und ich mit in kert.
von samyt weys was es vil maisterleiche,
der zellte stanngen silbrein gar,
von perlein clar durch sticket wunder reiche.
der knöpf ain liecht parille,
darauf ain reicher fan
( ditz was des herren wille),
nach vollem schein geschmellzt daran stund der man.
ain fürsten reicher eren fundt wir darinnen,
gar all sein masseneye was
begnadt von got, von kunst und hohen synnen.
ain doctor allt und greysen
sach wir dort vor im sitzen,
den mir fraw mynn tet weysen
und jach, er wär von kunst und hohen witzen,
astronomya wär er von ersten fundig,
planeten lauff und ir natur
das wär et im zu endt gar alles kundig.
wie das der himel schwayffen
das firmament umb füeret,
planeten in ir raiffen
mit widerstreb erden noch himel rüeret,
wie der scheint tunkl und jener mit prehen flanndert,
durch was der man in seinem schein
sich vinstert und mit liecht sich wider anndert,
wie lanng ain yeder strebet
in seines zirkels krays,
wann er von stat sich hebet,
wie dick unnd weyt der erden umberais,
wie hoch von erden ist bis zu dem monne.
vernemet das( alls er uns schreibt)
und mer, das sag ich euch nu fürbas schone.
ptholomeus der vater
ist diser hochen kunst,
durch speculieret hat er
wie der sodiac in seines zirgkels runst
planeten füert, auch wie sy sich pehawsent.
von erd bis an die sper des manns
sexhundert ist darzu fünfzehentausent
dapey auch sechsunddreyssigk.
sunst habt ir dise zal.
ich habs ersuechet fleyssigk,
wie weyt und dick der planet sey mit all
( nicht yss unpilld, das maniger sich des wundert):
sein dick hat achzehentausent meyl
und sechser mer darzu geraitt näwnhundert.
fürbas hat ers durch vachtet
die höch bis an den mars,
künstlich, gründtlich betrachtet
( darumb die kunst wol haisset< vera ars>):
gar sibentausentachthundert zwelfer mere.
nu füran zu marcurio:
nach seiner zal und raittung ich euch were
sibentausent und achthundert
vierundzwaynzigk mer, das ist war.
bys an den sunn gesundert
dreyundzwainzigktausent darzu vierhundert gar
und sechsunddreyssigk, sunst sind sy euch verzaichent,
durch die dick aus der sunnen schein
sechsunddreyssigktausent sibenhundertvierzigk raichend.
bis an des venus spere
achtundsibenzigkhundert zwelf.
nach der astronomy lere
wirf ich vom lautteren keren hin die schelf
und sag euch zu dem jupiter die zale:
achttausentsexhundert neyner mer.
alls hoch ist an saturnum sunder twale.
wie manige meyl sich strecken
bys an das firmament?
dreyundzwaynzigktausent auf recken
sexhundertdreyundsechzigk an das endt,
da sich die sper gestirnet umbe treybet.
sechsunddreissigktausent jar er gat,
ee er sich ainst mit alle gar umb scheybet.
wem darnach stüend sein gerde,
das er vernemen wolt,
wie dick wär all die erde,
des girde sollt wol werden hie ervolt:
darnach.
umbe krais hat
und zu tausent.
der diss hat betrachten
den wir nu da sitzen.
der nicht rinng in achtet.
fraw mynne sprach zu dem von hochen witzen
< der edel sunn hat uns all her geweyset
durch ainen fürsten, des lobe man
die verre umb in allen lannden preyset.
aus bairen lanndt geboren,
albrecht haist der geedelt,
dem nie ritzt lassters doren
seiner eren fan, darumb er hoche wedelt.
habt ir in der natur ycht aus geraittet
sein art und sein conplexio,
war durch der wellt sein lob so weyt sich praittet?>
er sprach:< natur und wesen
ist im von den planeten
zum pessten auserlesen,
was sy ye rainer tugent an in hetten.
hört, was euch diser herr werd underrichten!
des mannes spera er regirt,
sein art tuet alle unwird gar vernichten.>
zu dem der herr antwurte
und sprach, der auserkoren:
< zu der zeit seiner gepurdte
do het unart ir schanz zumal verloren.
nach wunsch fraw sällden scheyben im do gienge.
ich was auch selb in meinem haws,
dem krebs, davon er sellden vil enphinge.
got wolt im sellden gunnen,
gelucks und hocher eren
nach art des edlen sunnen.
da wolt auch ich mein pesstes darzu keren:
schon, zucht unnd mass beheglich allen lewten.
wo unart mich wolt irren des,
nach weysem rat tet ich das dannen räwten.>
mein frawen payde gerten
urlabes von den herren.
des sy sy do gewerten.
durch die vil wunniglichen awen keren
tet wir gen ainem gezelt, nach bla geferbet;
der knopf ain clarer saphier was,
von maisters hendt geschniten, licht gegerbet.
nach vein lasur gefare
waren all der zellte schnüer.
in harnasch licht und clare
gieng manig ritter wider unde für.
zwen herren in sameyt pla sassen darunder,
sy redten von natur unnd kunst,
mars und pittagoras, vil michel wunder.
mit zuchten schon genigen
ward von mein frawen payden,
ir grues auch nicht verswigen.
zu hand den frawen ir sedl ward beschaiden.
her mars da jach zu meinen payden frawen:
< ich hab vernomen wol die mere,
war durch ewr wandlen sey in diser awen.
zer wellt manigen wundert
von ainem fürsten auserlesen,
des lob ist so gesundert.
ich sag euch von natur und seinem wesen,
damit ich in hab völlig klich geteuret.
all akust ich zurugken warf
wider mein haws den voll mich darzu stewret.
streng vesst unnd stätes muetes
mues sein sein manlichs herz.
was er betrachtet guetes,
lat er im nit mit smaichen, triegen, scherz,
alls waichen herrn oder kinden tuet gezemen,
den man pewtt ainen apfel rot,
lassen das golld in aus den hennden nemen.
darumb manigen ennden
pschicht im dick widerstoss.
ich wil ettlichen pfenden,
das ers gestet schamrot und wirden blos.
zu gueter mass kan ers zum wegsten raitten
durch lere dises mannes hie,
doch mues er ymmer zeit der rechten payten.>
von meinen frawen payden
nach urlab ward gesprochen
und teten dannen schayden,
funden ain zellt, an reichhait unzerprochen:
von samat praun sach mans die weyt erglessten,
mang stain darauf verhefftet lag;
der knauf ein rubin was gar von dem pessten.
mein frawen fragten mere,
wer under dem gezellt
vogt oder herre wäre.
ain garzun jach:< ob ir durch sucht die welt,
so möcht ir weyshait grösser nynndert vinden.
man pfligt hie nicht wann künste vil.>
ich dacht:< o got, möcht ich mich da gesinnden!>
< marcurius besenndet
hat her die künstenreichen,
darumb all her gelenndet
sind philosophy manige, des geleichen
doctores vil der heiligen geschrift, geleret
im decrett und auch pueterey.
ob ir durft rats, den voll irs werdt geweret.>
mit schöner kurtoseye
ain enpfank hie geschach.
mein fraw die wanndels freye
aus süessem munnd vil zuchtigklichen sprach:
< geert sol sein, der hie ist vogt und herre,
darzu sein werde misseney.
got well, das unhail sey euch allen verre.
weishait mit schönen worten
den vol man fliessen hort
aus durch ir mundes porten.
her tulius, der von erst hat enport
rethoricam mit worten spech geplüemet,
darumb der edel, weyshait vol
von werder diet sol ymmer sein gerüemet.>
alls mir mein fraw verprachte
mitt schöner perd ir wort,
her tulius her gachte
und füertz pey hennden zu dem fürsten vort
und sprach:< herr, secht die mynnigklichen frawen
und auch darzu ir messeney!
frag, was ir gewerb sey hie in diser awen!>
der herr sprach:< mir ist kunde
ir herkumende vart:
vil geren sy befunde
von ainem fürsten, geporen aus der art,
das er mit genaden taw so ist durchfeuchtet;
sein lob in allen lannden weyt
vor sein genossen so die verre läuchtet.>
her tulius sprach:< wunder
hab ich von im vernomen,
das er so ain unnd sunder
an solicher wird unnd eren ist volkumen.
durch sein pegynn ist er zer welt gepreyset.
tuet im dann wer ettlichen zwank,
drumb wirt er dort ewig geparadeyset.>
doctores vil der pessten
durch dise dinng fürlaytten
manig schon unnd frembde quessten.
sy respondierten mengen weys und saitten:
< dise conclus die weil wir hie bevelen
dem herren her marcurio;
der kan unns warhait davon nicht verhelen.>
marcurius jach:< nature
des fürsten ich euch sag.
secht wesen und figure:
got in sein wunnen hoher fräwden pflag,
do er in hat von fleisch und bluet gepilldet;
do legt ich kunst und weyshait zu,
des ist all unart an im gar erwilldet.
zuchtig gar sunder galle
sein alle meine kind.
zu gueten siten alle
unnd menngen künsten sy genayget sind.
sein herz ist tugennt samen worden swanger,
der sam allsus gewurzelt hat,
das er ist worden ain tugenntperender anger.
am zwyling ich gewaltig
was in meinem aigen haws,
drumb mein art manigfalltig
mocht ich im sennden in seines herzen klaus.
prüeft, was von natur in sey angeartet,
den ir minndt durch sein tugent gros!
zu herren jupiter nu fürbas wartet.>
mein frawen sich payde pieten
wollten zu seinen füessen;
der sich kund zuchten nietten,
es weret disen claren frawen süessen.
ain urlaub ward genumen zu den stunden,
unnd giengen durch der vogel sank,
do wir ain zellt von grosser reichait funden.
ain pfelle grüen erglimert
an disem pavilun;
mang schmareys darab schymert.
fraw mynne sprach:< uns hat wol fraw fortun
zu säliger zeit her pracht auf das gefillde.
her iupiter behawset ist
in disem zellt, der ye was tugent millde.
ain künstenreichen maister
hat er zu im besannt;
her ewklides haist er.
gewicht, all mass die sind im wol bekannt,
wie sich nach geomatry der zirgkel scheybet,
wie der driangel und quadrant
nach liny recht die richt als für sich treybet.>
allsus mein frawen gingen
hin für die werden schar,
die sy durch zucht enpfiengen.
her jupiter der sprach:< nu nemet war,
was wunders dise frawen bey uns suechen!
sollt man ir gird antwurten in,
man funds geschriben kaum in manigen puechen.
all werde diet die weysen
sollen diss frawen zart
von schullden loben unnd preysen.
durch ainen fürsten von vil hoher art
hand sy sich grosser arbait unnderwunden.
was in ye ist gesagt bysher,
noch hannd sy irer gyrde den vol nicht funden.>
des antwurt im fraw ere
und jach:< wellicher endt
der weyten welt ich kere,
so wirt sein preys zum höchsten doch genennt.
ich wen wol, ob der gral noch wär auf erden,
er müesst durch seine tugent gros
namlichen da künig unnd herre werden.>
< für war, fraw, nit unrechte
sagt ir zu disen dingen.
sein künn und auch geschlächte
möcht in zu solicher wirde wol für pringen.
wie edl er ist von künn oder des bluetes,
noch sag ich euch, das im sein herz
noch edler ist gar vil seins rainen muetes.
darumb durch ewer gere
wil ich euch machen kundt
von disem fürsten here:
da im der schöpfer lebens zer wellde gund,
do was ich in mein sper vil wol geschicket,
ich nacht dem schützen, meinem haws,
darinn mich venus mit seinem schein an plicket.
von kindes pain seiner jugend
hab ich dem fürsten geben
keusch, scham, vernunft und tugent,
gelück, weishait und dabey lannges leben.
in grossen eren so sol der werde allten.
wie im saturnus zaigt sein tuck,
aufs jüngst mues er doch preys und sig behallten.
es ist mein widerparte
saturnus alle zeit,
der mich dick irret harte;
doch hab behallten ich gen im den streyt,
do diser fürst zer wek erst ward geporen.
fraw, wer in lagt, dem wil ich noch
durch seinen preys stecken den lasster doren.>
< genade gros gesaget
sey euch und hocher eren,
die ir dem fürsten traget.
urlabs und hulld thue wir zu euch begeren,
zu ewer masseney der tugentreichen.>
sunst schieden dann die frawen mein,
sahen ain zellt, das glenzt her mynnigkleichen.
was wir et vor gesahen
von grosser reichait sunder,
was alls dem vil unnahen.
ich solt erst sagen von reichait michel wunder:
ain weyten plan diss zellt het gar umbfangen,
von samat rot ain germansin;
rot waren gannz mit all der zellte strangen.
manigen ritter zieren
sach wir auf disem plan,
hie tannzen, dort thjostieren;
do waren ritter, frawen wolgetan.
ich wen, auf floritschanz nie zemen kumen
so menig wol geflorte schar.
do sach man durch die weib vil sper zerdrummen.
bey diser werden diete
muest trawren gar zerschleiffen,
alls das die mynne riete.
do hört man rotten, herpfen und auch pfeiffen;
vil weisser kel hört man mit süessen stymmen
gemischet in die instrument.
durch die freud tet mein herz gen höche klimmen.
unmynn dorst nit geschmecken
zu diser werden schar,
nur was frewdt macht erwecken.
da wir kumen zu den gepreisten dar,
da wurden meine frawen so entpfangen,
vor waldack mit dem graharzois
akarin hat nie solich freud beganngen,
alls hie die küniginne
tet, venus die vil her.
zer henndt nam sy fraw mynne
und auch die tugenthaften frawen er
und füert sy zu dem reichen tabernackel,
da manig küenes ritters herz
enzündet was von haisser mynne vackel.
tubal liess erst erklingen
der musick süess gedön,
von der mynn frolichs singen.
meng rubinvarbes mündlein süess und schon
bey rosenfarben wänglein frölich lachet.
diss was bey nam ain paradeys,
darinn all frewd gar sunder trawen waehet.
venus sprach:< kainer frage
darf ich umb ewr gefert.
woch, zeit und alle tage
ist mein gewerb so, das ewer fürst volhert
mit sölichem lob, alls er her ist erwachsen.
mein fraw fortunn beschützt in so,
das neydes gall im nicht schrot eren sachsen.
euch ist doch dick gesaget
von mein genossen vor:
wer in zu unrecht laget,
des wirde jaget auf der schanden spor.
durch in in werder diete herz geseet
hab ich der süessen mynne sam,
die unmynn nicht so schnelles im vor weet.
ich wil noch durch den süessen
mein macht und gewalt erzaigen,
das hohe häubter müessen
sich im zu recht gen seinem gepot naygen,
umb das er tugent, er so hoche mynnet.
an aller werde selldenyer
mit macht er noch die oberhandt gewynnet.>
aber zu meinen frawen
venus mit zuchten sprach:
< secht dort in yener awen
ain herren, ist an allen wirden swach;
saturnus der planet ist ers gehaissen.
sein kind zu raub unnd dieberey
unnd ander untugennt tuet ers all raissen.
wann sich sein gwalt erstrecket,
so wirt in lannden weyt
hunger unnd not erwecket.
zu allem guet tregt er hässlichen neid.
grob, akustig die erden mues er pawen.
sein zellt was swarz unnd reichait plos.
ab seiner messeney aim mochte grawen.
ain man mit witzen grossen
man bey dem oden vindet,
der machet den tugent plossen
geren, das er sich eren hoff gesinndet.
her aristotiles ist er genennet,
der loycam die kunst uns lert,
damit man recht von dem unrechten kennet.
was der im tugent saget,
vervaht et alles clain.
nicht annders im behaget,
nur des herz ist vermaladeyt unrain.
ir dürfet lützel gahen zu im hinnen.
sein art ir ye gehasset hannd;
darumb wil er auch euch durch nichte mynnen.>
< dem maister wir enpieten
wellen, dem tugenthaften,
der sich kan zuchten nietten.>
aim garzun vil behennden sy das schaften,
der pracht auch dar schnelles den edlen weisen,
der allso gesallvyeret ward,
das man zu hochen dingen wol mag preysen.
sy redten maniger hannde
von tugent und auch mynn.
do sprach der weyd erkannde:
< ich prüef aus edler art wol bey euch hynn
ain werde diet, was die joch hannd geworben.>
venus jach:< herr, aus bayrlandt hörens
ainem fürsten, des preys nie ist erstorben.>
der maister jach:< gehöret
hab ich et wunders vil,
wie sich des wird enpöret,
das niembt erraicht mit lob seiner eren zil.
ich merk wol, das er ist allso versüenet
mit euch, fraw mynn und ere,
das sein herz im mit tugent allzeit grüenet.
an conplex und figure
ain weyser erkennet wol
kunst, wesen und nature,
das sein herz sein mues gannzer tugent vol.>
venus jach:< ich han mich im so verpflichtet
zu vor, wan sich zu meinem haws,
wag unde stir, mein gank die nehe richtet.>
in dem der künig sannde
reich boten zu in allen,
wurben, das sy zu hannde
kemen zu im, das wär et sein gefallen;
er wolt pesprechen sy all in der awen.
do kam von werder diet ain schar,
die man in grosser zirhait wol mocht schawen.
auf stuend der prehend sunne,
der vogt was diser schar,
unnd jach:< got hailes gunne
dem, durch den wir uns hannd versemmelt gar.>
von hocher tugent hueben sy an zu kosen.
fraw mynn jach:< ulrich, nymm hie war,
ir rede solltu gar zu vleisse losen.>
der künig sprach aber mere
zu meinen frawen klar:
< rat uns durch ewer ere,
wen senndt wir zu dem edlen fürsten dar,
der im von uns fürpring unnser gewerbe
gefüege, weys, so das bey im
hie dise reiche sach et nicht verderbe?>
mein fraw im des antwurte
unnd jach:< herr, diser knecht
( für in sy mich do fuerte),
des will unnd trew bey namen were schlecht,
dann das er lützel kan solicher fuege,
nur rauch unnd grob, wie ich in doch
vor seinem herrn drumb höne dick genuege.>
scham rot mein fraw mich machet
vor disen herren allen.
wie mir der mund erlachet,
so was ains tails mein muet vermischt mit gallen,
und jach:< ir welt mich all hie frewden pfennden.>
< verschriben und versigelt wol
mögt irs dem edlen fürsten zu hof wol sennden.>
< vil war>, so rett fraw ere,
< hat er uns hie gesayt.>
do nach ir aller gere
der brief versigelt was unnd sunst berait,
do gert ich gnad und hulld gar von in allen.
fraw mynn jach:< sag an mir vil recht:
wie hannd dir dise dinng all hie gefallen?>
ich sprach:< zu diser wellte
nie dinng so wol noch pas.>
sy jach:< mein widergellte
sey, das du mir hinfür nicht tragest has.
damit deim herrn sag dinst gar undertänig
von frawen eren und auch mir.
guets willens vind er uns nicht widerspänig.>
sunst tet ich dannen schaiden
und sagt genade gros
den meinen frawen payden.
genediger fürst, nu bin ich witze plos,
das ich volsagen nicht kan von den geschichten.
was man euch pot und eren redt.
der brief ains tails euch möchte underrichten: von des brieffes lautt die übergeschrift:
< dem durchläuchtigen erkoren
fürsten und edlen herrn,
pfallzgraf bey rein geporen,
albreht, in bairlant herzog, der mit eren
obern und nidern bayren herschlich besitzet,
dem hört der brief, der mit weyshait
durch unnser gunst sein gnossen überwitzet,
von unns hernach genennet:
sol, luna und auch mars,
marcurio, der erkennet
die underschaid getichtet und auch wars,
her jupiter, venus die küniginne,
siben genennt philosophy,
die all von schulld tragent euch hollde mynne.
geboren hoch, durchleuchtig
et cetera fürst und herr,
des herz tugent ist feuchtig,
so das ewer eren don erklinget verr,
gnad, grues und dinst, guet will zu allen stunden
zu eren. lob euch hab wir uns
gar in ewr helf verpflichtet und verpunden.
der sunn, der herschall walltet,
wil euch noch füegen das,
das ir in herschaft alltet,
luna gros tugent, wisset, sunder las,
mars manhait vil und dapey stätes muetes.
jupiter macht mit frewden allt,
lat euch zurynnen eren nicht noch guetes.
venus die küniginne
wil schaffen durch ewr er,
das euch vil hollde mynne
mues tragen alle werde diet. noch mer
wünscht euch ir aller messeney besunder,
das euch got leib und er bewar;
wer ewer var, das der mit schandt lig under.
diser brief ist gegeben
dort in der fräwden tal,
da man ewr werdes leben
zum höchsten mas und ruembt auf eren sal.
ewr wird von manjgem weysen wardt gemessen.
got weil mit seinen genaden gros
zum pessten hayl ewr nymmer mer vergessen.> -
ulrich, du hast vernumen
von diser red genueg,
wie die bisher ist kumen,
auch wie man schaidet fueg von dem unfueg.
heb an die awentewer unns zu sagen,
wie lannzilet lebt bey dem lack
und manhait fürbas üebt bey seinen tagen. -
hort, edler fürst und herre,
mein will und dinst berait
payd nahen und auch verre
sein ewren genaden und allzeitt unversait.
yedoch ains tails der dinng ich mich entsitze
umb das: ob ich mich underwindt,
so gepricht mir darzu vernunft und auch der witze.
nu hand die weysen erkräwtert
mir vor der künsten garten
mit sprüchen spech erläuttert;
des mues ich in den dürren schmelhen warten,
ob sy undanks ycht hetten übersehen.
fund ich ain körnlein künsten sam,
des wolt ich mir zu hochen frewden jehen.
erglenzet licht, ersternet
hat es vor mir meng man.
sunder gar aus erkernet
hat es von eschenbach her wollforan.
gotfrid von straspurg und hartman von awe,
ruedoll, wirrig und vom türlin,
her albrecht waren benetzet mit künsten tawe
und von wirzpurg johannes:
die all haben gesaget
von tugent menigs mannes,
wie die zer wellt vil preyses hannd bejaget.
von satzenhofen her ulrich hat gesprochen
ains tails von herren lannzilet;
wie er die awentewr hat ser zerprochen,
do gib ich schullde kaine
dem künsten reichen mann.
vernembt, wie ich das maine!
den grund der abentewr ich durch lesen han.
wolt got, hiet ers zu end alls ich gelesen,
er hiet es euch berichtet so,
das mein kunst gen im werdt nicht wär ainer vesen.
seyd es mein herr zu mir geret,
so ist mein will berait
dem edln fürsten geheret.
so rueff ich an die künigkliche mayd,
das sy erwerb mir genad unnd künsten stewre,
leben, craft, darzu weysen sin.
sunst heb ich an ze sagen die awentewre.
hort, was ich hie wil sprechen
( verleicht mir got die synn)
von ainem ritter frechen,
was der verpracht durch herzenliche mynn,
zer zeit auch getempert mit herzenlayde;
dann wer recht süess erkennen wil,
der muess bey nam süess, sawer kosten payde.
kund meiner zungen hamer
aus künsten ess her schmiden
vil speher sprüche zamer
und das ich mit fraw mynn mich möcht befriden,
das sy so dick mich hönnd nicht vor den läwten,
ain frömbde awentewre schon
die wollt ich euch mit rede hie bedäutten. awentewr von dem künig bann unnd bohort, seinem brueder, wie die von dem künig klaudas vom wuessten lanndt vertriben wurden von yren zwayen künigkreichen gann unnd bonebick unnd wie bann von rewen starb.
es was ain künig gesessen
in gallia dem reich,
des wird nicht wirt vergessen.
der herr herschte zway lannd gewaltigkleich
mit zeppter, kron. sein gwalt gieng weyt und verre.
das was gann und auch bonebick:
der land was er von erb vogt und auch herre.
ganues mit dem namen
allsus was er genant.
hört von dem lobesamen:
in seiner lannde art zum wüesten lanndt,
das im sollt sein zu recht auch undertänig,
der provinz künig genant claudas
was im mit gwalt ye dinstes widerspenig.
wie doch der ungetrewe
von im het lannd und lehen,
so was sein valsch stet newe,
das er im manschaft wolte nie verjehen.
des kam ganues, mit aim her vil grossen
hergt er in do umb sein untrew
unnd tet von lannde in darumb verstossen.
allsus claudas muest weichen
im fluchtig aus dem lanndt.
hört von dem tugentreichen!
der het zwen sun, ainer bann was genant,
der ander bohort. der künig von hochen witzen
dacht, das er durch die gottes mynn
der werlt unstetes leben wolt entsitzen.
er pat die landes herren,
die ye vil trewen wielten,
die nahen und die verren,
das sy an seinen sünen ir stet behielten
( in landen zwain wolt er sy künig machen),
das sy sy lerten recht und frid
und auch darzu allzeit in eren wachen.
an tugent der geschönet
vor all den seinen gar
zu künig payd sy krönet.
nach dem nam in got zu der engel schar.
nu herschten die zwen künig so weisleiche,
das von ir lob gesaget wardt
das pesste gar in aller künig reiche.
zwo frawen mynnigkleiche
gab man den künigen grossen,
die wol zamen dem reiche.
zun höchsten wirden man sy wol möcht genossen.
nu sag ich euch, wie es mit claudas ginge:
als ganuens erstorben was,
ain urleug gros er in dem lannd an vienge.
er schraib fründ und auch magen,
sunst auch manigem mann,
den er bey seinen tagen
ycht liebes oder eren het getan.
der römer macht zu der not im gestuende.
vom wüesten lannd die herren gar
verholen im teten auch ir hilfe kunde.
sunst er mit grossem here
kam ins lannd bonebick,
do er mit starker were
in streiten dick behertet mengen sigk.
er vailt der stet und purge sunder zale
bis an ain stat imm land, die pest,
vor der mit streit er rannte dick das wale.
mit durchächtunng dem lannde
er grossen schaden mert.
mit gar werlicher hannde
gen im künig bann mit all den seinen kert.
do wardt ain streit, der rache vil kund geben:
ponthus anthonius von rom
von künig bann verlos sein werlich leben.
künig bann worcht mit seinem leibe
im streyt die wunder gros,
davon mang klares weybe
durch ir ameis ward aller fräwden plos.
er vallte tod und wund zu payden seitten;
mit frais den punder er durch prach,
das nach im wurden lucken die vil weyten.
claudas bey seinen tagen
so layde nie geschach,
alls do er sach erschlagen
den römer, dem er der hochsten mynne jach.
durch ain maint er in an dem künig zu rechen.
alls bann sach sein kumende vart,
do tet er durch die schar her gen im prechen.
yeder ain starkes spere
do nam zu seinen hannden.
zusamm trueg sy ir gere
unnd mainten payd ir schaden do zu annden.
do ward ain thiost, die vil laut erkrachet.
die sper sprungen zu stucken clain.
des lag claudas under dem ross geschwachet.
sy dachten, das erstorben
claudas wer dises valls
und von künig bann verdorben.
noch mer wolt er im schlahen ab den halls.
do wardt beschützt der künig von den seinen.
do hört man ob im swertes klank
und fewres vil aus liechten helmen scheinen.
dem künig bann erschlagen
ward all sein hellfe gar
von frewnden und auch magen.
nicht wann selb dritt lebt all der seinen schar.
damit zu trewe, der gueten stat, er keret.
do er sach sein verlust so gros,
des wardt seim herzen jamers vil gemeret.
nu was die stat erpawen,
das sy zu manigem jar
umb aller künige trawen
durch vorcht nicht geben heten ain swaches har.
an verhungern oder pöss verrätereye
vor stürmen oder annder lag
möcht sy gewesen sein wol ymmer freye. awentewr von der zwayr künigk gesprech unnd von dem ungetrewen verreter, dem marschalk.
claudas der liess do werben
hin zu dem künig bann:
ob er nicht gar verderben
wolt, das er sich vil schnell beriete dann,
in guetem frid selb dritte zu im keme
aus für die stat. er gelobt auch, das
er all der seinen nicht wann drey auch neme.
nu morgens, alls es tagte,
rait aus mit rittern zwain
zu veld der unverzagte.
claudas dort auch hiellt mit ainem gesinde vil clain.
nach grues künigk claudas sprach zu disem herren:
< ob irs vervahen wolt zu guet,
so schlicht wir wol mit früntschaft disen werren.
ob ir manschaft welt jehen
mir und all ewer lannd
bekennen auch zu lehen,
von meiner gwalt ich gib euch all zu handt
wider ewre reich, das wisst, und dapey mere.>
der künig sprach:< fürwar, das wär
wider mein gelübde und auch mein künigkliche ere.
künig artus von britone,
von dem ich han mein lehen,
zeppter und auch mein krone,
mues ich von schulden rechter manschaft jehen.
was wolt ich an dem hochgepreisten rechen,
das ich durch euch oder yemands dro
gelübd und trew sunst wolte an im prechen?>
claudas der sprach:< so varet
zum künig von briton;
damit ewr er bewaret.
mügt ir zu tagen fierzigk sein helf han,
so das er mich mit macht vom lannd vertreybet -
beschicht des nicht, fürwar das wist,
das ir bey hohen eren wol beleybet.>
pesprechen sich drumb wollde
der künig mit den seinen.
hin schied der eren holde.
sein valschait gros der marschalk da liess scheinen
zu velld belaib der valsch und eren freye.
mit claudas kam er des in ain,
das er die stat im gäb mit leckereye.
claudas sprach:< will du nietten
dich herschall und sunst eren,
dein helfe thue mir pieten!
darumb wil ich dich dises lanndes weren,
das du das hast zu lehen von mir ymmer.>
des dankt der ungetrewe wicht
und jach:< aus ewer helf geschaid ich nymmer.>
o du gar eren öder!
wer hat triphones herz
dir geben, du vil schnöder?
wils got, dir wirt hernach dein lones merz,
der dir lebens, guets und seiner eren trawet.
fuch, das du ye gewanst ritters nam!
ab deiner schalkhait allen werden grawet.
alls nu der künig was kumen
zu trewe auf sein palas
und die künigin vernumen
het die geschicht, do sprach der valsches las:
< o got, das ich zer welt ye bin genesen!
der zu recht was und ist mein man,
sol ich dinsthaft dem fürbas ymmer wesen?>
vil nach ging das zu herzen
der claren künigin.
sy jach sewfzend mit schmerzen:
< gar sunder pit lat schaiden uns von hinn
und künig artus auf genade clagen
den valsch und auch die gross untrew,
darein man uns sunst tuet zu unrecht jagen.> awentewr, wie der ungetrew marschalk dem künigk bann seine guete stat trewe verriet und wie der künig von rewen starb.
< mit euch die raise varen
wil ich zu künig artaus,
die vart nicht lennger sparen.>
sunst rusten sy sich all zuhand von haws.
nicht mer gesindes wolten sy mit in füeren
wann ain ir kind und ainen knecht.
nu mügt zu payder seytt ir jamer spüren.
alls nu der künig und herre
von seiner gueten stat
geriten was unferre,
der marschalk sich darzu bereitet hat,
das er wolt sein verräterey volennden:
er rait zu velld. den künig claudas
hies er im an ain sunder schnell besennden.
der künig vil fröliechen
enpfieng den ungetrewen.
do sprach der schalk schälkleichen:
< ob ir ewr gelübd mir halltet sunder rewen,
so gib ich dise stat in ewer hennde.>
claudas der jach:< ich halts all war,
was ich dir globt. drumb schaff der dinng palld ende!>
< herr künig, so betrachtet,
das ir leys mit ainem her,
so es sich heindt benachtet,
zer mewren seit gerüsst mit starker were,
so wil die porten ich euch weit entschliessen.
schlecht es euch dann zu haile icht,
des lat mein künn und mich füran geniessen.>
sunst die verrätereye
überain ward getragen.
urlabs der eren freye
zum künig gerte. sunst schuef er, das zu clagen
noch hewte ist. alls er zer stat was kumen,
ain ritter in ain reiten sach.
der dacht wol, das sein rays prächt lützel frumen.
der fragte do der mere
den ungetrewen man,
wann her sein raise wäre.
er jach:< den frid ich voll bestättet han,
das wir auf frays vil lützel dürfen sorgen.>
banynn dacht wol, das in seim mund
der pitter jamers angel leg verborgen.
ab diser rais ser grawset
dem degen küen und schnell.
nu was der hellt behawset
auf ainem turen bey des künigs casstel.
er het in sorgen warumb, wie er mochte.
da nu die nacht mit vinster kam,
sein huet noch spech laider zu nicht im dochte.
dieblich hin zu der porte
der marschalk gunde schleichen.
do er die krey erhorte,
er entschlos die stat claudas, dem künig reichen.
zuhand sy fraislich an den sturem traten.
banynn des gwart und schray:< die stat
und alle diet drinn ist välschlich verraten!>
swert, spiess, hacken und hammer,
damit an häwsern prachen
sy manige starke klamer.
man, weib und kind inn petten sy erstachen.
die stat sy zunten an manigen ennden.
banynn der küene ritter snell
tet von seinem ors manigen toden sennden.
er tet mit sper und swerte
wunder an den verworchten.
wohin mit streit er kerte,
sein schwerte alls den gahen tod sy vorchten,
wie es doch lützel half gen disem here.
do er nicht mochte geherten mer,
do kert er gen seim turen doch mit were.
der turen was so vesste,
das er nicht umb ain ay
sorgt auf all frays der gesste,
wie man gen im ser wuettet und auch schray.
imm sturem maniger man verlos sein leben.
diss werte also manigen tag,
bis er in hunger not halb muest aufgeben.
doch muest claudas versprechen
im bey sein pessten trewen,
die glübd an im nicht prechen,
das er in weren sollte sunder rewen
und im zu recht hielt ainen wicht vil vaigen,
< dar ich kempflich zu sprechen hab,
diss ist die gnad, die ir mir solt erzaigen.>
indem der marschalk gerte
zu claudas dem vil reichen,
das er seiner glübde in werte.
er hiet die stat nu inn gewalltigkleichen.
er sollt umb sein guettat im nicht verzeihen,
die stat zusambt dem lannde gar
sollt er, alls ers gelobt, im darumb leyhen.
banynn sprach:< künig und herre,
ewr künigklichen wort
erman ich euch vil verre!
alls manig hoher man hat wol gehort,
ich han zu sprechen gen ainem mörder öde,
der hie an disem ringe stat:
der marschalk ist der arg verräter schnöde.
er hat seinn aigen herren
verraten in den tod
und gmacht hie disen werren.
ich pring mit kampf in drumb in solich not,
oder er mues des leibes mich hie letzen.
ich traw got und den ellen mein:
umb sein untrew weile ich ain puess im setzen.>
claudas der sprach zu stunde:
< her marschalk, hört ir das?>
er jach aus valschem munnde:
< durch euch, her künig, so trag ich disen has.
doch das der man mich zeicht verrätereye,
ich sol in kampfes ringe
mich machen wol all dises vallsches freye.>
hiemit in ain sy truegen
den kampf zum anndern tag
mit wechselwort genuegen.
claudas der sprach:< hort, marschalk, was ich sag
diss land ich leich dem, der allhie gesiget.
ich ruech, hat es der annder has,
das alles mynner dann ain har mich wiget.>
morgens sy payd zu streyten
vil ritterlichen kumen
auf ainen plan vil weyten.
yeder ain sper zer hennde hett genumen.
banynn den punder zu gueter leng hiess rawmen.
samm tet der marschalk ungetrew.
den streyt sy payde nymmer wollten sawmen.
den punder ritterleichen
zu payder seitt sy massen.
ir thiost ward so reiche,
das in die ors gar auf den hechsen sassen
und doch des valls ir kainer lag der nyder.
alls sy nu payd erholten sich,
schnell zu ainer thyost schickten sy sich wider.
zway sper stark, gros und zehe
zu hennden wurden genumen.
von yerer thyost gehe
sach man sy do in stucke clain zerdrumen.
damit der marschalk zer erden lag gestrecket.
durch dise scham so wardt dem wicht
erst newer zoren in herzen auf erwecket.
zu hannd er von der erde
zu streyt wider auf spranng.
indem banynn der werde
von seinem pfärd sich ritterlichen swanng.
do luffen sy zu samm mit schlegen swinden.
ir schillt zerschluegen sy so gar,
das die stuck davon waten in den winden.
banynn do aine wunden
durch seinen helm enpfienng.
do er der het enpfunden,
aller erst mit frays er an den marschalck gieng.
mit grymm nam er sein swert zu payden hannden.
von seinen schlegen stark und swär
payd kursit und auch helem weit auftranndten.
aus seinen armen payden
banynn holt ainen schwank,
der jem kund leben layden,
wann im der kopf verr von seinem korpel sprank.
< hab dir umb deinen verdienten solld die miete!
was half dich dein untrewe gros,
das du deim aigen herrn sein stat verriete?>
mit ritterlicher ere
so raumbt banynn das wale.
do sprach der künig here:
< banynn, nu enpfach diss lannd von mir mit alle!
doch solltu manschaft mir et sein verpunden.
dein herz ye pflag vil trewen gros;
das hat man mengen enden an dir funden.>
do sprach der eren holde:
< herr, das wil ich euch jehen:
ee ich diss haben wollte,
ee wolt ich lannd noch mage nymmer sehen
und mich verellendt in ain wallte ziehen.
solt ich verrichten meins herrn lannd,
gots und der wellde mynn müesst mich ymmer fliehen.>
claudas zu grossen trewen
die rede im verfieng.
nu hört mit mären newen,
wie es dem künig auf seiner rais ergienng.
all diser ding het er et kain vertrawen.
er kam zu ainem praiten lack.
ain hochgepirg tet er da neben schawen.
er sprach zer küniginne:
< hort, mynnigkliches weib,
was mir hie ist ze synne!
ewr güet des willens mich nicht widertreyb.
auf dises pirges höch mag man wol sehen
zu trewe, mein vil guete stat,
und alles, was darumbe mag beschehen.
ich kumm her wider pallde.
got ewren leib vor laid
in seinem scherem hallde!>
sunst er mit hullden von der keuschen rait.
gleich der zeit auf die höch des perges kam er,
alls man sturmet sein guete stat:
durch das gwan sein herz all zu grossen jamer.
er sach zu örteren allen
sein guete stat gar prynen,
die hohen turen fallen,
die porten, darzu alle mewrezinnen.
diss laid im pracht so ungefüegen schmerze,
das im von rew unnd ungemach
der tod im leib ab stiess sein raines herze.
sunst lag er dort erstorben,
das nyemb wesst umb die mer,
wie er nu het geworben.
do kam sein ors mit ainem satel ler.
diss sach der knecht, der sprach:< ich wil besehen,
was mein herr auf dem perge mach
oder wie im aller ding sey beschehen.>
der knecht mit schneller eile
ann perg geloffen kam
durch doren und durch zeyle.
do er zu trew den jamer gros vernam,
er luegt umb sich und sach ett vil unferre.
er fand ligen den man all tod.
und er erkannt, das es nu was sein herre.
do hueb er an zu schreyen
ain stymm hart jämerleich.
diss wueffen unde gleyen
hört schnell die edel künigine reich.
vor grossem schrick lauff sy auch dar vil schwinde.
vor jache unnd auch widermuet
liess sy gar unbewart ligen ir kinde.
alls die keusch nu befande
irs lieben herren tod,
zer erde sy viel zehande.
vor layd wär sy nach kumen zu solicher not:
wer des getrewen helf nit da gewesen
( der knab, der gannzer trewen wielt),
die rain durch ain auch da wär nicht genesen.
alls kraft ain weng ir nachte,
die edlen künigein,
indem auch sy gedachte
dort an ir kind und jach:< o jamers pein,
wie hastu mich umgeben so mit hauffen!>
in disem sy und ir knecht
teten vil schnelles zu dem wage lauffen.
sy sahen bey dem state
ain frawen mynnigkleich
in wunderreicher wate,
die was bey disem kind vil frewdenreich.
lieblich sy es zu menigem mal kusste.
sy umbefiengs mit armen plank
und trucktz früntlich zu irer zarten pruste.
die künigin pat sere
das mynnigkliche weib,
das sy durch all ir ere
das kind ir gäb, das doch von irem leib
zer welt auf dise erden wär geboren.
zu handt die fraw mitsambt dem kindt
sprang in den lack. des wand sy han verloren
das edel kind gerainet.
das was nicht wunder gros:
die künigin das pewainet
und stuend beym wag gar aller frewden plos:
< o we und ach mir heut diser maleye!>
nu merket: es was diser wag
et annders nicht dann ain ein zaubereye.
her aus norchumerlannde
mörlin, do von man sagt,
sein mynn vil gross er wannde
auf die vil mynnigklich und schönen magt;
der lert von zauberey sy michel wunder.
das kind sy füert an guet gemach,
wie die künigin lag aller kreffte sunder.
wie die künigin betrogen
hie wardt mit disen dingen,
so ward das kind erzogen.
hiet sys gewesst, sy dörfte lützel ringen
mit ungemach( ir werdz hernach erkennen).
das kind galatt mit tauffe hiess,
wie mans ye seydher lannzilet tet nennen. awentewer, wie die zwo künigin geweylet wurden in dem kloster künigswal unnd wie es mit lionell und bohort ging.
nu alls die küniginne
ser waindt bey yenem lack,
so vert ain äbtissinne
geweylet her, die diser dinng erschrack.
sy fragt die jamers reichen von ir swäre.
die künigin ir gannz verjach,
was ir mit all bys dar bescheen wäre.
die küniginne klaren
pat sy mit worten süessen
mit ir von dann zu faren;
alls sys hiet stat, wolt sy ir kumer püessen.
die künigin jach:< ich wais, wellicher ende
ich in der weiten wellt hin sol.
war ich hin ker, so bin et ich ellende.>
yedoch sy mit ir fuerte
die frawen tugent vol,
der herz gross jamer ruerte.
sy jach:< ich sich der werlde lon vil wol:
wer heute lebt in hohen frewden grossen,
so tuet der welt unstätigkeit
in morgen gar von all sein frewden stossen.
darumbe heut aufgeben
wil ich all werltlich eer
und klosterlichen leben
gar all mein zeit nu fürbas ymmermere.
durch got tuet mich in ewren orden nemen!
was ir durch gottes mynne thuet,
das sol auch mir durch recht vil wol gezemen.>
sunst nam an sich den orden
das keusch und raine weib.
secht, was ist aus ir worden,
die krone trueg über maniges fürsten leib!
nu hört, wie es dem künig bohort gienge,
der künig bannes brueder was.
alls claudas das urlewg von erst anvinge,
er hergte in dem lannde
mit grosser heres kraft,
mit raub, mort und auch prannde.
nu het den künig ain starker sewch behaft,
der in auch machte lebens hie den plossen.
erst wer nicht nach seiner hulld warb,
den tet von gut und lannd er gar verstossen.
samm muesst tuen des geleichen
die edel künigin,
mit kinden zwayn entweichen
im aus dem lannd. nu ward ir des zu synn,
das sy zu künigswal sich wolte richten.
dem gleich, alls vor ir swester tet,
wolt sy in iren orden sich verpflihten.
alls sy zer vert sich richte
mit iren zwayen kinden,
des tages von geschichte
claudas zu wallde jagt mit seinen winden.
durch disen walld ging recht des lanndes strassen.
do gegenet ir ain ritter werd.
do sy den kanndt, do erschrack sy ser an massen.
sy wesst, das von seim erbe
in bohort het vertriben.
nu was der helld pederbe
ye seyd pey claudas an seim hof beliben.
alls er die frawen sach die strass her kumen,
er sprach:< nu haltet, frawe werd!>
die kindlein payd von hennd ir wurden genumen.
die fraw in disem schrecken
vom pfärd in unmaeht viel.
diss erparmet disem kecken,
das im durch augen wasser hais aus wiel.
er bedacht ir hoch und künigklich wirde,
das sy der sus verwayset was.
sy und ir masseney waren selb vierde.
er sprach:< fraw, diser dinge
erschreket nicht so ser!
machts ewrem herzen ringe.
ich glob euch auf mein ritterliche er,
das ich die herrn in wirden hoch wil hallten.
ich thue auch all mein macht darzu,
das sy ires lannds noch sollen mit eren wallden.
lasst unns et eylen hinnen
pas an ewer gewar,
das unnser hie nicht innen
künig claudas werd.> er nam die frawen clar
und fuert sy zu ainer solitan gerewte.
dapey nach stuend ain bruederhof,
do kanndt er inn gewar und trewe läute.
den bevalch er dise frawen
und sprach zer künigin:
< ir sollt mir des getrawen,
ir werd noch trewe grosse von mir inn!
für ir not setz ich et ain sawres sterben.
gar all mein mage und auch ich
wolten ee guet und leybes drumb verderben,
ee ich et wollte sehen,
das in zu ungemach
ycht laides sollt beschehen.>
die künigin waynend mit seuffzen sprach:
< o herr, die waislein lat et euch erparmen
durch ewren tugenthafïten muet!>
sy umbevieng den hellden do mit armen.
do wolt zu seinen füessen
die rain sich nider lan.
aufhueb er die vil süessen
und jach:< frawe, das wär ser missetan.
dem künig artus wär zu vil solicher eren!
got hallt euch, edle frawe rain!
mit urlab mues ich haim zu hawse keren.
gar aller sargen kaine
durft ir gen disen kinden.
so hellf mir got der raine:
sy sollen stete trewe bey mir vinden.>
der keuschen zäher aus ir ewglein drangen,
und jach:< auf ewer trewe gros
befilch ich euch hie dise herren jungen.>
hiemit schied er sich dannen
mit disen herren payden
verholen vor alle seinen mannen
zu seinem haws. die frawen tet er beschaiden,
wer und von wannen dise jungen wären.
< ob du mich mynnest sälig weib,
so thue in kainen weis sy nicht vermären.>
dem künig ward verraten
die fraw mit iren kinden,
pöss riballden das taten.
er jach:< secht, ob ir die ycht möchtet vinden!
darumbe wil ich euch vil miete geben.
wer sy mit iren kinden pringt,
von mir hilftz in, dieweil er hat sein leben.>
do ward sy hin und wider
gesuechet in dem walld,
yetz auf und darnach nider.
phariens erfuer die märe auch vil palld.
lambegum seinen nefen er hin sannde
und jach, das er die künigin
verholen sölte füeren aus dem lannde.
lambegus all zu hannde
füert sy zu künigswal.
da ir swester befannde
der frawen kunft, die annderen auch mit all
erzaigten ir vil wirden gros besunder.
die frawen fuertens an ir gemach.
do hort man pald von frag und antwurt wunder.
die frawen von ir schwere
erklagten sich da vil,
wie es dar kumen wäre
mit mann und kinden:< o we, du laydes zil,
wie pist zu herzen uns so nach gestossen!
verspart ist uns der fräwden sal.
nicht wann jamer tuet uns in herzen possen.>
des ordens auch nu gerte
von gann die künigin,
des mans mit willen werte.
nu was in worden payden do zu synn,
das sy ain reiches münster wollten pawen
der endt, do künig bann erstarb,
das man noch tuet in grosser zierhait schawen. awentewr, wie phariens weib die kinder verried zu dem künig klaudas und wie in ain ritter schulldiget verreterey, den auch er in ainem kampf darumb tod schlueg.
darein ain grebde reiche
dem herren ward gemacht
von kost gar künigkleiche.
do wardt durch gottes mynne mit anndacht
gevenjet vil, gewachet und gevastet.
mit üebung guet der frawen leib
in gottes dinst tag, nacht vil lützel rasstet.
hie lassen wir beleyben,
die frawen in ir rue
in got ir zeit vertreyben.
claudas awentewer weil wir greyffen wider zu.
do die von gann was kumen aus dem lannde
und all suechumb zu nicht enhalf,
darumb vor zoren gros sein herz im prannde. -
fraw mynn, ich han gehonet
euch dick, vil und genueg.
doch bin ichs unbelonet
beliben nicht. ir habet mein unfueg,
mich vor meim edlen fürsten so gemachet,
das ich scham rot durch mein akust
stuend und mein mennger durch gespotte lachet.
sagt, fraw, mir fürbas mere;
ich kan michs nitt verrichten:
nu sprecht ir und fraw ere,
rain, werde weib nyembt gueter sol vernichten.
warzu hengt ir dann claudas solicher sachen?
von disen frawen zer wellde nie man
gehort, das sy an eren möcht geswachen.
er sollt den küniginnen
pillich durch solich wirdt
tragen vil hollder mynne.
gen in solicher dinng ist er verirrt,
des er doch vor werder diet sich solt schamen
und ewr gespile, fraw fortunn,
nach dem im geben hat künigklichen namen.
ulrich, mich wundert sere
ab deinen synnen grob,
was ich dich allzeit lere,
wie du erkennen solt der werden lob.
wänstu, das ich mein mynn trag yedem vaile?
fürwar nayn! wem ich mynne gan,
der mag wol sein mit fräwden ymmer gayle.
claudas nie mynne gerte
dann in riballden weis.
des ist er mynn entwerte;
er wirt auch noch wol ane mynne greys.
darumb sag sunder krump füran die richte!
mit deiner umbe rede vil
verirrestu der awentewer schlichte.
was ir mir, fraw, nu saget,
so wais et ich vil wol:
hiet parzifal gefraget
zu mundtsalvatsch, er hiet so jamers vol
die werden diet beym gral dort nicht gelassen.
hiemit wil ich die rede lan,
die awentewer allain nu füere vassen. -
claudas verholen drewten
tet pharienses weib;
annders vor werden läwten
( ob ichs joch wesste) gar verschwigen bleib;
die sagt dem künig gar von disen kinden.
die jach:< doch fueget es, das mein herr
diser melld von mir müge nicht bevinden!>
der künig dacht:< das pesste
wais ich von disen dingen!
ain ritter muetes vesste
wil ich all diser sachen innen pringen,
der hasset phariens et sunst vil sere.>
zu dem er sanndte sunder bitt;
der kamm vil schnell dar zu dem künig here.
claudas im nach der lennge
sagt anfang und auch ort.
do dacht der ritter strenge:
< nu hab ich wol zu sprechen gen im vort.>
ains tags, alls phariens zum künig gienge,
der ritter auch herfür nu trat.
mit stoltzer red sein word er sunst an vinge:
< her künig reich, ir mynnet
ain mann gar eren frey,
an dem ir nicht gewinnet
dan vallsche red, main und verräterey.
diss ist phariens, der euch hie zugegen
stat und vor mengen werden.
ains tails hört, was ich euch des für wil legen.
ich wolt, das ich verschweigen
mit eren möcht das main,
nur das mein laster steygen
gehohe wurd und auch mein wirde clain;
an das wolt ichs behalten wol verholen.
hört, herr, die künigin von gann
hat er velschlich euch aus dem lannd verstolen!
darzu zwen knaben clare
hallt er euch vor verporgen,
das sy ain ainig hare
auf euch noch ewer dro nicht dürfen sorgen.
her künig, ob er wolt laugen von den dingen,
so wil, als ich zu rechte sol,
mit ainem wig in des wol inne pringen.>
phariens sunder schricke
für all die fürsten drat
und sprach:< ir habt vil dicke
vernumen, wer selb ist an eren matt,
mitt willen mag der nyempt bey eren lassen.
indem erkandt ir ye sein herz.
nu höre zu, du wicht arg und verwassen!
ich wil nicht mit dir pagen,
als das zimbt broden weyben;
das laster muestu tragen
auf deinem rugk, mich lan bey wirden bleiben.
ich hab mein trew noch glübde nie zerprochen,
als des dein valscher mund vergicht.
wills got, das wirt an dir leicht noch gerochen!
merkt, fürsten und baronen,
graven und edlen freyen!
die jungen wolgetanen
namlich bey mir und in meiner huete seyen.
ich bin ir man und hab bey meinem leben
verlawgen nie zu herren ir;
ich hab mein manschaft in auch nie aufgeben.
und solt ich suns verraten
die jungen künig herren,
alls ye die riballd taten
und diser wicht mirs tuet zu argem keren,
des herz nie tet nach hochen eren denken,
vor euch gib ich mein gwere des,
das ich morgen im kampfs nicht wil entwenken!>
gen disem wig sy payde
des tags sich teten richten.
nu morgens auf die hayde
kamens verwappent. yeder dacht, zu vernichten
des andern preys. sy payde manhait wielten.
yeder ain sper von rore fuert,
damit sy streitlich gen dem punder hielten.
den walab machtens weyten
all durch ir payder zoren,
die ors auch zu den seitten
genumen wurden mit den scharfen sporen.
hurtigklich liessen sy zusammen streichen.
schillt, sper do solich krachen gab,
das man nie sach der thiost mer geleichen.
schnell warf sich wider umbe
phariens der zornes reich:
< lang her ain sper! ich frumme
ain just, davon unnser ainer lässterleich
hie ligen mues.> ain sper zer seyt er druckte.
die thiost so hurtigklich er rait,
das sein sper wol in hundert tail zerfluckte.
hiemit er sein gestreiten
mit solichen kreften stach,
das er in gueten zeiten
gehorte nicht noch worte mer gesprach.
sunst lag er, alls ob er yetz wär erstorben.
phariens sprach:< dein vertwalter muet
hat mir zurecht den re an dir erworben.>
alls dem krefften beraubet
ains tail der paus vergieng
von oren und von haubet,
er sprang auf. seinen schilt er zu im ving,
das swert zoch er mandlich von seiner schaiden,
suss tet auch der hellt phariens.
ain starken streyt sach man erst von in payden.
die swert genott erdussen
den hellden in iren hannden.
sy payd von pluete flussen.
phariens wolt sein zoren nu recht annden:
er holt ain schlag aus armen allso swäre
durch hiren schall ab durch den mundt,
das er erstarb - beschaidet uns das märe.
< dein valsch dich hat ervellet,
des du pflagst mit untrewen!
wer eren ist gesellet,
den mag dein tod durch deinen valsch nicht rewen.>
do sprang er auf sein pfärd vil degenleiche.
der annder auch geholet wardt
von seinen magen, die waren jamers reiche.
entwappent an den stunden
ward phariens der degen.
was er auch hett der wunden,
der ward mit arzeney auch wol gepflegen.
nach clainer zeit claudas den helld besannde.
alls er dar zu dem künig kam,
der pot im hulld und lehen vil der lannde.
er sprach zu dem getrewen:
< ainer pet mich nicht entwer!
das mag dich nimmer rewen;
es frumet dich und sy auch ymmer mer.
des künig bohorts kind soltu mir zaigen!
so sy werden bey mir zu man,
ir lanndt gib ich in wider gar für aigen.
den aid du mir sollt stäben,
den ich gerecht wil hallten
umb dise jungen knaben,
oder got sol meins hailes nymmer wallden!>
den aid er schwuer mit auferhaben vingern:
wo sy et ainicher not beswert,
das wolt er, alls ers möcht, in geren ringern.
sunst phariens die jungen
hin fuerte auf den sal.
ob da icht wurd gedrungen?
pey namen ja den herren überall.
die künig junng allda wurden geweyset.
er het gezieret sy allsus,
das man sy durch ir clarhait sere preyset.
claudas pat ir mit huete
her phariens wol pflegen
und noch ain ritter fruete,
lambegum, ainen küen und trewen degen.
er gab sy ein ain turen hoch und vesste.
darauf liess ers verschliessen wol;
von kost und rat tet man in doch das pesste. awentewr, wie lannzilet in dem lack erzogen wardt und wie claudas petrogenlich an künig artus hof kam zu erspehen sein gelegenhait.
der nu zu wissen gerte,
wie lanzilet im lack
plib lebens unverserte:
wie sein mueter der geschicht vil ser erschrack,
der see et nur mit zawber was gemachet.
wie vorchtig er zu sehen was,
so blaib menklich drum lebens ungeswachet.
er wardt von frawen klaren
mit schönem fueg erzogen,
die allzeit bey im waren;
des ward an ritters fuer er unbetrogen.
er lert gefüege spil, auch vor den frawen
singen, sagen, auch saitten spil,
pirsen, jagen in wallden und in awen.
man lert in vechten, ringen
und auch die scharfen sper
die weyte von im swingen,
lauffen, springen und mange fuege mer.
nie mueter zu ir kind trueg solich mynne
alls dise fraw zu lannzilet,
als irs hernach vil wol mügt werden inne.
füran wil ich nu sagen
von claudas dem vil reichen,
wie er zu manigen tagen
die lanndt regirte vil gewaltiglichen.
durch hochen muet ains tags er sich bedachte,
wie er es bringen möcht darzu,
das er artus im undertenig machte.
< pey nam ich wil besehen,
ob ich es zu müg pringen.
was, ob das möcht beschehen?
füran all künig müessten mit mir dingen;
durch vorcht müesten sy vallten mir ir hennde.
ich enlass es nicht, ob ich drumb solt
all meiner lannde jo werden der ellennde.>
sunst er für sich besannde
fürsten und all boronen,
die waren in dem lannde,
sprach, das er wolt des lannds ain zeit sich anen.
zen heiligen ain walfart hiet er verhaissen
in rechter not, die wer et verr
und weyt ausserhalb seiner lannde kraissen.
zu füeren er willen hette
nicht wenn et ainen knecht,
den er wesst trewen stäte.
sunst wolt er weg vil still an lautes brecht.
er jach:< ir sollt mir des zen heiligen sweren,
ob mich got auf meiner lanngen rays
gesundes oder lebens wollt beheren,
das ir bohorten paren
mit rue ir läut und lannd
wellet lan widerfaren.
des aydes seid durch got vil hoch ermannt.
auch lert mein sun frid, guet gerichte hallden,
die armen hören umb ir not,
so mögt ir und auch er mit eren allden.>
suss schied er sich vor hannde
mit klainer messeney.
wohin sein rais er wande,
des wissens warens gar mit alle frey.
et nicht wann aim seim knecht tet er es kunde
und jach:< ich wil hin zu brittan.
wardt, das verswigen sey von deinem munde,
das du mir ninndert rüegest
mein namen noch mein lannde,
wann du mir kumer füegest.
ich wil gar aller diet sein unbekande.
an artus hof ich wil ye da besehen,
ob sein wird und macht sey so gros,
alls mans inn lannden weyt tuet von im jehen.>
sunst kamen sy zu hawse
dem, der vil ward gepreyset,
dem edlen künig artause,
do man in hoher eren vil peweyset.
claudas zu hof auch ward do inngesinnde.
was er von wirden ye gehort,
das was bey disen zuchten gar ain winde.
und was doch new bekronet
künig artus zu dem lanndt,
dem lasster nie verhönet
sein hohen preys. vil manchen widerstandt
het er, ee das er es voll zu dem prachte,
das sy zu herren jahen sein,
vor des mang schillt und sper vil laut erkrachte.
villeicht ain halbes jare
was, das er het genumen
fraw ginoferen die clare,
die weiblicher zucht was so gar volkummen.
schon und weyshait lag an ir michel wunder.
keusch, mild, getrew und tugenthaft,
vor anndern frawen het sy den lob gar sunder.
artuses eren vane
was allso hoch gesteckt,
nie künig unnder krone
mer lebt, des eren don so verre reckt.
claudas merkt, künig unnde messeneye
ir ordnumb, wesen und auch litzenz
was züchten vol und aller schanden freye.
er sach, das er regiret
alle seine lanndt vil wol;
seinr frawen phallz gezieret
mit keuschen, rainen junkfrawen eren vol.
sein edle ritterschaf! was hoch gepreyset.
claudas dacht, das er zu der welt
nie diet sech so ze wunsch geparadeyset.
sein will sich des verainet,
das er den voll ain jar
plib pey der diet gerainet,
das er recht näme aller dinge war.
künig, fürsten, die sach er in so eren,
alls in got hiet gesenndet dar
aus seraphin. sunst ward sein lob sich meren.
alls claudas wol erfaren
het dises hofes sit,
sein rais nicht lennger sparen
zu lannd er wolt. sein knecht do sunder pitt
hiess er sich zu der dannenfert beraitten.
sunst schied er von gamahaloth.
sy payde von artus vil wunders sayten.
claudas vol stollzes muetes
sein her gesellen wesst.
er sprach zu im:< vil guetes
vertraw ich dir; darumb rat mir das pesst!
du hast den vollen von mir nicht vernumen,
war durch ich in britonier lannd
zu artus an seinen hof mit dir sey kumen.
yetz wil ich dirs verjehen;
nach dem rat mir mit trewen:
ich kam nicht wann zu erspehen
sein glegenhait. ich hab muet sunder rewen,
das ich in hergen welle all zu hannde.
ain her samm ich von meiner diet,
mit dem ich treyb artus aus seinem lande.
ich mach in undertänig
mir und noch künig mer.
ob er des widerspenig
mir wollte sein, das kosst in leib und er.
dein trewen rat lass mich auch darumb hören,
wie ichs an fach, damit ich im
sein gwalt unnd grosse herschaft müg erstören.>
den knaben ser des wundert,
do er vernam die wort.
der kreuz er mer wann hundert
macht mit der hanndt und sprach:< ich han gehort
von euch, das mich ymmer wol nymbt unpillde.>
wie nu der künig zu im jach:
< will du umb die geschicht hie werden willde?>
der knab sprach:< herr, gefraget
habt ir mich rats in trewen.
für war sey euch gesaget:
ewr fürnemen wurd euch hernach gerewen!
mit gmach und rue in ewrem lannde sitzet!
ob ir mein rat et übergat,
ich glob euch, das ir übel habt gewitzet.
ir habt auch dick gehöret,
wie menigem ist beschehen,
des herz zu hoch sich pöret;
darzu habt ir mit augen wol gesehen:
welich künig artus zu unrecht ye hergen wollte,
der gewan nie kainer mer daran,
dann das er schad unnd lasster davon hollte.
ich glaub, die gottes mynne
er gar den vollen hab.
was euch, herr, ist zu synne,
durch got und ewer hail des tuet euch ab!
was wollt ir an dem tugenthafften rechen?
diss ist mein rat: ich wais doch wol,
das ir mit recht gen im nicht habt zu sprechen.>
dem künig haimlich behagte
die rede von im wol,
wie er ims nit ensagte,
und sprach:< ich kenn, das du pist valsches vol!
in rechter trew tet ich von haws dich füeren.
du mynnest artus verr für mich,
kan ich an deiner valschen red wol spüren.>
der knab sprach:< wer mich zeyet
valsch und verräterey
( des ich doch bin gefreyet),
herr, an euch ain, sunst wellicher man das sey,
mit meiner handt tar ichs den wol gelucken.
er sey graf, ritter oder knecht,
den valsch mues er selbs tragen auf seinem rugken.
ir habt mich hie gefraget
ratz zu ewren pessten eren.
nu hab ich euch gesaget,
das mir niemant gueter mag zu argem keren.>
claudas sprach:< du redest all zu geväre
mit deinem aigen herren hie!
dein valsch an diser stat ich auf dich gwäre.>
< herr, so sey euch aufgeben
mein manschaft und auch lehen
und all mein dinst da neben.
in ewrem hass sült ir mich füran sehen.
wert euch manlich, ob ir et welt genesen!
wills gott, ich mach mich untrew frey.
wol hin! da sol annders durch ain nicht wesen.>
zway scharfe schwert von schaiden
die küenen hellden zugen.
do muest der winndt sich claiden
von spänen, die von herten schilten flügen.
auch ward aus helmen fewres vil geschwungen.
claudas ain wunden do enpfienng.
er dacht:< erst kenn ich disen hellden jungen.>
claudas mer schadens vorchte.
er sprach zum hellden küen,
der michel manhait worchte:
< welcher von uns geligt auf diser grüen
und toter wird von anndern hie gesehen,
so wais niemant des streytes sach,
und gicht menigklich, es sey mortlich bescheen.
der kampf dir sey gesetzet
von heut über zwo wochen.
wer da wirt preys geletzet,
da mag nicht übels werden zugesprochen!
in meinem hof lass wirs die werden sehen.>
der knab sprach:< diss wär mir zu gevär!
vor artus wil ich euch des kampfes jehen.
über fünfzehen tage
( hört, wie der rede sey),
kumm ich auf kampfes schlage
für artus und sein edle messeney.
da wil ich mich des valschs unschuldig machen!>
do claudas sein manhait ersach,
mit annderm fueg pracht ers zu pesseren sachen.
claudas der sprach:< nu hore,
getrewer fründt vil gueter!
dein ungemuet zerstöre!
ich kenn, das du wirst noch ain helld vil frueter.
ich hab versuechet dich an disen dingen;
so merk ich, das dein küenes herz
durch vorcht nicht tuet denn et nach eren ringen.
zu lanndt entsambt wir wellen.
und glaub mir sicherleich:
umb dein manliches ellen
wil ich dich machen eren und guetes reich.>
sunst wol versuenet zu land sy wider kumen.
wie es nu mit den kinden ginng,
das wirt all hie mit rede kurz vernumen. awentewr, wie der künig klaudas hof het, darauf sein sun darius von lionell erschlagen ward und wie lionell unnd bohort mit lissten zu dem lack gefüert wurden etc.; auch, wie ain walldbrueder mit der künigin von bonebick redt etc.
von bonebick die rainen
sach man an ainem tag
vil herzigklichen wainen.
durch rew sy sass all traurig bey dem lack.
do rait ain brueder her, fragt sy der märe
von irer clag. sy sagt ims gar,
wie ir mit all bis dar beschehen wäre.
do jach der vallsche lere:
< von lannzilet dem kind
sag ich euch liebe märe:
tage sex noch nicht vergangen sind,
sagt mir ain magt, die sein stät pfligt mit huete,
das nie kind schöner erzogen wurd,
er lebt gesundt und wär des leibs auch fruete.>
die fraw sprach:< herr, nu saget
durch got, wo ich nu vind
die selben rainen maget,
das sy mich sehen lass mein liebes kind!>
er sprach:< darfür hab ich ain ayd gesworen.
ee ich maynaidig wurde so,
zer wellt wolt ich lieber sein ungeporen.>
durch die sag von ir kinde
ward do der künigin
ir clag ains tailes linde.
der prueder sprach:< got halt euch in seiner mynn!
zu künig artus wil ich in britone,
verweysen im, von wellicher sach
er euch verlassen hab helli so gar ane.>
sunst rait von dann zu hannde
der vil getrewe man.
do er den künig vannde,
gedurstigklich hueb er sein rede an:
< mein grues zu euch, her künig, wer unvermitten,
so hat durch ewer eren schillt
ain lasster stral ain wunden weyt geschniten.
kain werder diser worte
sol sich nicht nemen an!
gann, bonebick zerstorte
ist, darumb so hinket zwerhes ewr kron.
ir habt helem noch schillt nie drumb durch hawen.
die künig payd erstorben sind;
nach dem in ellend seind die klaren frawen.
sy hand doch payd mit vane
von ewer freyen hannd
gehabt zeppter und krone.
secht, wie hannd sy verloren ire lannd!
diss mag all werden gan ymmer zu herzen.
darumb möcht ich die red nit glan,
wann es durch sy mir stät pringt newen smerzen.>
nachdem auch seine sache
er vor dem künig enndet,
künig artus sprach:< die rache,
ja ob in kürz mich nit got lebens pfenndet,
an claudas wil ich sy und mich so rechen,
das er unnd all sein affter künn
davon mit clag wol ymmer hannd zu sprechen.
die zeit in meinem lannde
hab ich streyt nicht vermiten.
mit raub und auch mit prannde
ward ich zu allen örtern über riten.
des haben entgollten die künig und ir mage.
mit got erzeug ich mein unschulld.
wills got, ich glob gen claudas raches tage.>
urlabs zum künig gerte
der brueder valsches lere.
gen künigs wal er kerte
und sagt den frawen mit alle dise mere.
artus unschulld tet er zu endt in sagen.
nu hört füran, was künig claudas
imm lannd beging under all disen tagen.
nu het auch lan peschreyen
claudas ain hof vil grossen
künig, fürsten, graven, freyen,
ritter, edlen unnd aller der genossen.
sein sun darius muest nu swerte laytten,
mit im menig knab von ritter art.
darzu die werden sich teten beraitten.
all durch des hofes ere
kam dar von frembder diet
mang fürst und frawe here,
sunder was höret unnder sein gepiet.
nu hört die fraw vomm lack auch dise mere;
durch bohort unnd auch lionell
dacht sy, das es ir wol bequemlich wäre.
sy nam ir dick zu synne
und tet stät darnach ringen
durch lannzilates mynne,
wie sy sein nefen zu im möchte pringen.
ain magt mit zauber sy zu hofe sannde,
pericht sy, wie sy wurbe mit,
das sy die herren zwen prächt aus dem lannde.
nu sy zu hof hin kame
und hört freud manjger hanndt,
und man ir kunft vername,
der künig für sich die maget schnell besandt.
sy het erfraget vor, alls ir gepuerte.
für den künig sy hunde zwen
an keten silber weis sy mit ir fuerte.
sy jach:< her künig, grüessen
solt ich euch von meiner frawen,
mein wort vil schöne süessen.
man sagt ir, das an eren unverhawen
ewr wirde ste, das ich an nicht bevinde.
meiner potschaft ich gedagen wil.
got hallt euch und sunst ander ewr gesinnde.>
claudas pat sy im sagen,
was ir zu synne wär,
durch vorcht gar nichts verdagen.
sy jach:< es bringt meinem herzen jamers schwär
( diss lanndt von art euch ist unangeboren),
das ir suss herscht durch ewren gwallt.
drumb merkt, was mir von schuld tue auf euch zoren.
ersamlet aus dem lannde
habt ir fürsten, boronen,
mit den ir manjger hannde
kurzweyle pflegt; und die müessen sich anen,
den all die landt von recht und erbe sollten
für euch dienen gewaltigklich.
pillich an eren ir seid drumb hoch bescholten.
wollt irs den jungen herren
zu lieb nicht lan beschehen,
tetz euch doch selb ze eren,
umb das man euch nicht nach möcht lassters jehen!
ir frewdt euch all, und sy sind dort verschlossen.
pfuch, ewig ach des lassters prait!
sy möchten werder diet doch han genossen.
diss lassters nicht verdagen
wil ich vor meiner frawen,
zu endt irs alles sagen.>
claudas der jach:< ich lass euch das an schawen,
das ich in wil der eren vil erpieten.
kan man zu hof ycht machen freudt,
der sollen sy den voll sich mit mir nietten.>
von ritterlicher arte
zwen degen auserkoren
der künig hiess gahen harte,
das sy prächten die künig hochgeboren.
zu phariens sy kumen mit den meren,
wie sy von claudas zu im dar
unnd nach den künigen zwayn gesenndet wären.
zu hanndt phariens sagte
sein herren dise mär,
des sy hart ser betragte
und was in paiden in irem herzen schwär.
lionel sprach:< sol ich zu hofe kumen,
ich zaig claudas solichen schimpf,
das davon wirt über ettlich zeit vernumen.>
lionel zu seiner seitten
do gurt ain scharfes swert.
zum künig sunder peiten
wolt er, wann et sein herz der rache gert.
wann das phariens im es kaum erwerte:
< rach hat yetz weder zeit noch fueg!>
was man im sagte, er was seins muetes herte.
für claudas man sy prachte,
der sy payd wol enpfieng.
durch sehen sy manger nachte,
in dem das et vil nach zu herzen gieng,
das sy waren gesst in ir aigen lannde,
ettlich aug ward von trähern nas.
nu ging die magt vom lack dar all zu hannde.
sy umbevieng die suessen,
kusst in augen und mundt.
sy sprach:< mynniglichs grüessen
von meiner klaren frawen thuen ich euch kundt!
wie ir augen ewr kainen nie gesahen,
zway schapl reich und die fürspan
durch rechte mynn sollt ir von ir enphahen.>
zer prust sy yedem heffte
diss fürspan kosste reich.
der stain wielten vil kreffte.
die schapel satzt in auf die mynnigkleich.
davon ir herz wardt manhait vol gestossen.
was man tet, so wardt lionell
zoren in herzen wachsen unde grossen.
dem künig zer ainen seytten
stuendt zeppter und auch kron,
von der annderen unweyten
ein schönes schwert. lionell das plickte an.
der künig zu im sy payd nu hiesse sitzen,
ain kopf pot er in weines vol.
ain zoren gech wardt sich zuhanndt erhitzen.
lionell den kopf im zuckte,
schluegen im so auf das haubt,
das er mit all zerstuckte.
hie lag der künig an witzen gar beraubt.
ljonel das swert palld vinng zu seiner hennde,
bohort das zeppter swär ergraif.
mengklich dacht, das des küniges leben hiet ennde.
des künigs sun zu hannde
von seinem sedel spranng.
gen lionel er wannde,
der gegen im erholt ainen solichen swank,
davon enpfieng darius so ain wunden,
das er dem hellden lionel
toter vor seinen füessen ward gefunden.
do erhueb sich auf dem sale
ain schall an massen gros;
und in dem selben hale
der künig auf sprang. do er des lebens plos
darium seinen sun sach vor im ligen,
zettra schray er an lionell:
< nu sol dir gnad und lebens sein verzigen!>
die maget in den zeiten
mit iren zauberlissten
nicht lennger gunde peyten.
nu hört, wie sy die herren zwen tet fristen!
die keten lost sy paid von iren winden,
gefüeglich disen herren zwain
tet sis umb ir vil liechte kelen pinden.
ir payder gestalt verwanndelt
wardt vil geleich den hunden;
mit den winden sy hanndelt,
das sy in gstalt der herren vor in stuenden.
mit disem list pracht sy die herren dannen.
die winden, disen herrn geleich,
liess sy dort stan vor frawen und auch mannen.
claudas spranng auf in zoren,
enport ain scharfes swert.
die jungen wolgeporen
wolt er damit des todes han gewert.
die hundt in menschlich gestallt gunden fliehen
die richt gen ainem turen hoch.
claudas in grimm in tet vil schnell nach ziehen.
die hundt payde hin sprungen
ein zu ainer kemenaten.
claudas kam nach gedrungen,
sein gehen zoren er wollt an in volstatten.
sein swert mit armen tet er hoche zucken.
vor gach er ainen palken traf,
davon sein swert im alles prach ze stucken.
der künig got ser des lobet
umb dise ungeschicht:
< ich wollte han getobet.
ich tötz mit eren doch wol vor gericht.
der wellde gar liess ichs doch nit geniessen.>
mit huet liess ers bewaren wol,
mit rigel unde schlos vil sere verschliessen.
claudas der künig here
wider auffs palas ginng
und beclagt sein not vil sere.
vor allen fürsten zu wainen er an vieng,
vil dick saig er in unmaeht vor in nyder.
sy dachten dick, er wär auch tod,
bis er zu seinen krefften kam hinwider.
er sprach:< ach got, mir armen!
diss hab ich mir gemacht.
got wells an mir erparmen,
das ich nach disen lannden ye gedacht
und das die künig ye von mir wurden vertriben!
hiet ichs verlan bey frewd und kind,
wär ich imm lanndt mit rue vil wol beliben.
hiet ichs bey iren magen
gelan und bey dem rechten,
so dorft ich yetz nicht clagen.
ich kenn, das got kan gen dem unrecht vechten.>
mit dem vor jamer wanndt er seine hennde,
jach:< hiet ich aller lanndt gewallt,
so wär ich doch an frewden der ellennde.> awentewr, wie phariens, lambegus unnd ir helfer mit klaudas umb ir herrn striten und wie es vor gann erginng.
er pflag vil clainer wunne,
das ock nit was ain wunder.
phariens und seine kunne,
vil werder diet, die traten an ain sunder,
wurden zu rat, sy wolten nicht erwinden,
claudas gäb in ir herren schnell,
oder er wurd ir willen palld bevinden.
dreytausent oder mere
ir für den künig trat.
diss was ir aller gere:
er gäb ir herren in an diser stat,
er dörft auch lützel sich darumb pesprechen.
claudas der sprach:< gelübt und trew
wellet ir und ewr manschaft an mir prechen.>
phariens sprach:< gefreyet
bin ich vor valsch untrewen;
wellicher man michs zeyet,
fürwar hernach möcht es in wol gerewen.
mein manschaft hab ich nie vor im versprochen.
davon ervollet unnser ger
oder sy werden durch uns an euch gerochen.>
unnder dem was auch kumen
verwappent auf den sal
alls, die diss mär vernumen,
ins claudas hellf. mit dem hueb sich ain schall,
das purg unnd hof erdos von disem krachen.
do ward von swerten klinga kling;
dabey der sper auf schillten vil zerprachen.
claudas der strait manleiche.
des nam lambegus war.
ain thiost hurtigkleiche
traib er mit ainem starken spere dar
und traff den künig zu des helmes schnüeren.
er stach in aus dem satel sein,
wol speres lannk tet er vom ors in füeren.
durch die achsel im stackte
herren lambegus schaft.
die pluemen er hie dackte
sunder sprach und auch ane alle kraft.
im wär zu layd noch mer von im beschehen,
wann das in schutzten hie die sein.
do liess er rach et suns vil an im sehen.
alls claudas wider nachte
sein craft, nicht lanng er paydt.
an lambegum er gachte
mit ainer porten, die fraislichen schnaid,
und schlueg im durch den helem so ain wunden,
das er auch nach gestrecket vor
seinen füessen inn pluemen ward gefunden.
ain ritter dar gesprungen
ins künig helfe kam.
des kam da her gedrungen
phariens, wann seinen willen er vernam,
das er lambegum wolt gar han erschlagen.
er schlueg den helld durch helem und haubt,
das im das swert erwandt in seinem kragen.
noch daucht sich nicht genuege
gerochen han der helld.
dem künig ain wundt er schluege,
damit er in auch zu der erden velldt.
von diser wundt der krefft er lag berawbet.
lambegus dar mit zoren kam,
wollt im geschlagen haben ab das hawbet.
phariens kaum erwerte
dem hellden disen schlag.
sunst er den künig ernerte.
er sprach zum künig:< ewr genade mir das sag!
do ich die kind noch het in meiner huete,
schwuert ir nicht zu den heiljgen mir,
das ir in tetet nicht wann alles guete?>
lambegus zurnte sere
an seinen nefen des
und sprach im an sein ere.
phariens sprach:< du zeichst mich wais got wes!
hastu bei deinen tagen ye hören sagen,
das ain man wol mit eren müg
sein aigen herrn umb solich schulld erschlagen?
wer seines zorens gähe
an im mag sein ain maister,
den ich des sitens sehe,
ich sprich zu recht: ain küener helldt wol haist er.>
claudas die rede von im het wol vernomen.
er sprach:< phariens, deiner trew
und stät zu ennde niemant recht mag kumen.
mein sicherhait dir gehen
wil ich hie in dein hendt,
dawider nymer streben.
schaff, das hie dise schlachte hab ain endt
der herren dein. nach allem deinem geren
wil ich dich und die mage dein
nach ewrem willen sunder valsch geweren.>
zu stund phariens rueffte
mit starker styme hel.
gleich wie ain leo er wuefte.
er sprach:< hort her, ir küenen degen schnell!
lat euch der rach und zorens hie zerynnen!>
die maisten fragten umb die geschicht.
er sagt, wie es ain ort nu sollt gewynnen.
sunst diser streyt sich enndet,
wie kaum et das beschach.
alls man zer herberg lenndet,
nu merket, wie es seyder kam hernach!
es was die maget zu dem lack nu kumen
mit disen herren, alls ich jach.
des wardt dem künig freuden vil benumen.
das zauber an den hunden
und auch dort an den kinden
paydenthalb was verschwunden.
yedes nach seiner art man gunde vinden.
alls man der diet die herren sollte pringen,
do vannd man nicht wann hunde zwen!
des tet man aber mit newen nöten ringen.
do man erforscht das märe,
das man mit den zwayn hunden
zu hof nu kumen wäre,
ain newes geschell erst hueb sich zu den stunden:
< secht disen spot, den man uns hie erzeiget
kert an die wer! wart, das von uns
sein hocher muet in lasster werdt genayget!>
do claudas diss geschraye
erhort unnd das geschelle
und wueffen mangerleye,
jach:< was sol dewtten dises ungefelle?>
ain poten schickt er zu der diet her nider,
was solich ir clag vermainte,
das er ims sagt zu hof vil schnel hin wider.
alls sy den poten nur sahen,
mit menngem erportem schwert
sy teten zu im gachen,
wolten des todes in do haben gewert
durch claudas. do gunnd er et schnelle fliehen.
yedoch er ser verwundet ward
von den, die in mit eyl mochten erziehen.
claudas sich pat beraitten
die seinen all zu streyt.
wann phariens belaitten
sach er ain her über den annger weyt.
der pat die seinen:< lat mich den künigk gsprechen!
nach dem wir hören seine wort,
mug wir uns dann mit eren an im rechen.>
der künig mit seinem here
was für die porten kumen,
richt sich gen streytes were.
alls er phariens kunft dar het vernumen,
er sprach:< was maint ir hie mit disen läuten?>
der hellt do jach:< ir ungemüet
durch ewren spot wil ich euch hie bedäuten!
den werden allen annde
tuet von euch diser spot,
das ir ewr hundt in sannde!>
claudas sprach:< phariens, so helf mir got,
und werd sein gnad mir ewig drumb enzogen,
wiss ich davon, dann das die magt
mich hat mit disen hunden zwain betrogen.
durch vorcht gar deines heres
aeht ich nicht umb ein har,
ain durch dein lieb: ich schwer es
zu allen heiljgen, das jch dir sag vil war.
ainicherlay wais ich nicht von deinen herren,
tod, fänknüss noch kain ungeschicht -
oder die hulld gotz müess mir ymmer verren.
was sollt die red gelennget?
ich habs auch kainen weys
mit willen niembt verhenget.
ich wolt auch haben des vil gueten vleys,
wo ich sy wesst, die werlde weyt zu vinden.
hiet sy yemant verstolen mir,
an den wolt ich der rach nymmer erwinden.>
phariens sprach:< für ware,
die diet es nicht gelaubt;
durch rach ist es so gare
verherrt und aller güet mit all beraubt.
darumb die red gen in zu niehte frumet,
ir globt mir dann, so ichs euch man,
das ir in mein gefänknüss selber kumet.
da wider ich euch schweren
auch wil mit rechten trewen,
das ich euch wil erneren
er und den leib unnd mein dinst sunder rewen
peleiben euch stät. ob ichs joch solt ersterben,
durch pewaren ewr und mein er
wil ichs doch ee zu all den maisten werben.>
auf das claudas im globte,
ob ers zu suen möcht pringen.
durch rach das volk alls tobte;
phariens kund ir zoren nichts geringen.
was er in sagt des künigs gross unschullde,
er kund es nie gemachen so,
das sy in haben liessen et ir hullde.
er sprach:< dem künig gesworen
hab ichs zu sagen wider;
seyd mein red ist verloren,
so sol mein trew auch nicht erligen nyder.>
er rait zum künig und sagt gar diss mere.
seins gelübes er in sagte quitt,
auch das für sein tod wer das pesste were.
lambegus fürbas gerte
nicht wann des küniges tod.
mit aller diet er kerte
schnell zu dem streyt, do hueb sich michel not:
durch das die nacht zu streit sy sehen künden,
schuef claudas, das man umb das her
manigen enden solt fewrs vil enzünden.
in ainem weg vil enge
geschäch diss grosse schlacht.
die rach was hart und strenge.
meng starkes sper auf schilten herrt erkracht.
do wardt ain schreyen, grymmen unnd ain rueffen,
das der wallt und die vellsen hoch
den widerhall galten mit lauten wueffen.
mang ellenthafter ritter
der nam auf dise nacht
durch streyt sein ende pitter.
zu jüngst claudas gewan die übermacht.
lambegus mit seiner schar zer stat ein keret
durch nicht, wann das der nachte trüeb
durch vinstre gros ir nachtrue sy all leret.
sy ruegten ungetrewen
pharienns den stollzen helld.
er sprach:< wardt der nachrewen,
zu der mit ungemach ir wert verfelldt!
ewr trew hand ir den voll auch nicht gehallten,
ir mögts durch ain gelaugen nicht:
claudas ewr henndt durch trew ir habt gevallden.
drumb wär mit valschen tucken
mich ungetrew tuet haissen,
den wil ich es so lucken,
das er mit pluet von wunden mues erschwaissen.
ewr er habt ir zum pessten icht bewaret,
ewr manschafft widerredt auch nie.
nu merkt, mitt wellichen eren ir hie varet!
auf mein sloss ich in pringen
wil sunder ewrs undanks
vor euch mit leichten dingen.
wardt, was ir dann geniesset ewres wanks,
bis er sich und sein macht hat wol erkobert:
wardt das, was euch darnach ergat,
so er die stat und euch hat überoben.>
sy bedachten do ir schullde,
gen phariens dem helld
wurbens nach seiner hullde,
sprachen:< wir piten all, das ir noch wellt
versuechen, ob irs mügt noch darzu pringen,
des sich claudas verwillget ee.
so belib diss alls noch bey gefüegen dingen.>
< wol hin, mein halb verderben
wil ich es noch nicht lan,
mit vleis euch suen hie werben.>
hin zu dem künig rait der küene man.
phariens kundigklich redt zu den dingen:
< her künig, wolt ir noch volgen mir,
ich gedenk, ich woltz zu gueter suen noch pringen.
globt mir noch her vianze
selb dritt in mein gewer.
mit rechten trewen gannze
ich euch zu got und auch den heiligen swer,
das ich euch er, leib, guet wol wil pewaren
vor mänigklich, bis ob man müg
die geschicht umb die zwen herrn recht erfaren.
doch der vianz erlassen
seyd, bis zu end ich han
versuend das neydlich hassen.
dann wann ich euch darnach vianz erman,
so kumet. ob euch diss nu wil pehagen,
das jecht doch mit der weysen rat,
das ichs dort auch der menig müg gesagen.>
claudas tet do betrachten
mit seinen fürsten das;
wann et sy all gedachten,
das phariens gar vol der tugent was.
darumb der künig jach:< hör, zu gefallen
gib ich hie mein vianze dir,
wann ich dich mynn verr vor den anndern allen.>
mit hullden rait er dannen
zu ganne in die stat
unnd sagt diss all sein mannen
und sprach:< seid es sich so gefueget hat,
so solt auch ir mir schweren sunder rewen,
was ich dem künig gelobet hab,
das irs wellt hallten stät all gar mitt trewen.>
schnell kamens des in aine
und schwueren all geleich
ain aid, der sunder maine
solt sein, wie doch drey hellt betrogenleich
mit hinderlist sich aus dem gelübde namen.
phariens wol vermerkte das,
doch dacht er das mit fueg wol under zu kumen.
zurn künig aus zu vellde
raitt wider der ellensreich,
wie ichs han vor gemellde.
yedoch bedaeht wol der vil tugentleich,
das dise suen ains tails arkwänig wäre
von seinem nefen lambego.
darumb zum künig jach der valsches lere:
< herr, ir seid ser verhasset
all dort von mengem mann.
darumb, herr, mit mir lasset
den herrn von zirien und den von tann.
aim anndern ewre wappen solt ir leyhen,
ob sich unrat durch ycht erhüeb,
das es zu ark euch dann nicht möcht erdeyhen.>
der künig vil hoche schatzte
von phariens die trew.
sein er er im drumb satzte,
das im sein gnad unnd hilf wär allzeit new.
nu wurden sich die herren zwen peraiten;
aim jungen ritter ellenthaft
des künigs wappen sy zu hannd an laiten.
allsus zu payden seitten
het diser streit do endt.
über den annger weyten
phariens zu der stat mit den dreyn wendt.
in seinen turen an ir gemach ers fuerte.
an stund lambegus an sy lof
mit ainem swert, das er in zoren purte.
er wante vil gewislichen
den künig selb han funden.
er schlueg dem ellensreichen
ins künig wat zu verch ain tieffe wunden.
lambegus het geworben helf noch mere.
phariens ain swert von schaiden zoch,
auch dise zwen; des ward gestriten sere.
phariens mit sölichem grymme
auf seinen nefen schlueg
und sprach mit hocher stymme:
< du verräter öd! an dir disen unfueg
rich ich, das man davon mag ymmer sagen.>
ain helemaxt er hoch enpurt;
damit lambegus zer erden wardt geschlagen.
er wolt in vol ertötten;
sein fraw erwenndt den schaden.
in disen grossen nöten
ruefft sy zu irem herren nach genaden.
wie ir lambegus dick übel het mit gefaren,
des vergass sy im in diser not,
als das wol zimbt an rainen frawen claren.
phariens sprach:< für ware,
ich hett mirs nicht gedacht,
das ich euch hiet so gare
under verräter und solich mörder pracht!>
do kamm ain newe tropel gangen sider
mit axten, spiessen, swerten scharf,
damit sy phariens zer erden schluegen nyder.
alls lambegus zer erde
sein nefen do sach ligen,
in sein hellf sprang der werde,
zuckt in auf, sprach:< mein huld sey den verzigen,
die zung oder hanndt gen meinem nefen rüeren.>
do schrirens all:< nu müg wir erst
vil grosser untrew an euch payden spüren.>
die fünf erst für sich numen
den povel von der stat.
do sach man helem drumen,
das von dem pluet ettliches planke wat
ganz zenndel var nach rote wardt gevärbet,
kursit, wappen durch pluetig nas,
die ee nach silber weis waren gegerbeth.
aus zu dem turen weichen
muestens von iren schlegen.
die küenen muetes reichen,
die fünf, den wal behueben. die küenen degen
wurden entsambt mit huete wol besetzet.
doch pflag man ir zu fleyse wol,
das kainer eren ward noch leibs geletzet. awentewr, wie ain magt vom lack sagt von den kinden und wie lambegus und leonten zu dem lack komen, auch wie alle dinng mit klaudas gesüend ward.
ich hab euch vor gesaget,
wie bohort, lionel
zum lack hin pracht ain maget
zu lannzilet dem küenen degen schnell.
nu pflag man ir mit vleis zum allerpessten.
nu wurden sy betrüebet ser,
das sy von ir zwayn maistern et nicht wessten.
was man in fräwden machet
mit schall und schönem schimpf,
ir munnd des nie erlachet.
doch taugen truegen sy das mit gelimpf.
die fraw sy dicke fragt von irer schwäre,
was in so gar ir frewd penem.
zu jüngst ir lionell gannz sagt das märe.
< hort, fraw, was meinem herzen
thuet allzeit kumer pringen!
ich wais wol, das mit smerzen
mein maister paid in nöten sere ringen.
umb diss wais ich vor layde nicht geparen.>
sy jach:< so habt es auf mein er,
das ichs euch wil zu ende gar erfaren.>
ain maget mynnigkleiche
hiess sy sich dar beraitten.
des wurden fräudenreiche
die herren zwen. die fraw schuef der gemaiten,
das sy mit list und sunst auch des gedechte,
wie es umb anndre dinng gefüer,
das sy et die zwen ritter mit ir prächte
und das sy von den mären
der menig nit ensagt,
wellicher ennde wären
die herren, dabey in doch nicht verdagt,
das sy des leibs gesundt mit frewden wielten,
das die diet gen ir maister zwayn
und auch gen in ir stät und trewe hielten.
die magt schied schnell von danne,
als es die frawe wollt,
alls sy hin kam zu ganne,
die schönen stat, sy pat, das man ir sollt
weysen ain man, der trewen wer vil stete.
dem wollt sy sagen solich mär,
davon ir herz mit fräuden wurdt durchsete.
die maget man hin fuerte
zu ainem ritter kurteys,
an dem man trew ye spurte.
er was gar tugent vol, in räten weys.
leontes von boerne hiess der zuchtig.
die maget im do saget das,
davon ir aller trawren ward hin fluchtig.
sy sprach:< herr, poten miete
wil ich et von euch han.
euch und gemayn die diete
wil ich von ewren herren wissen lan.
doch sollt ir globen mir mit trewen stäten,
das ir die sach nit handlen wellt
mit melld, dann nur allain mit meinen räten.>
diss ward mit starkem aide
verlobt. do sprach die rain:
< ewr herrn gesundt noch payde
des leibes sein und haben angest kain,
wann das ir maister sy vil geren sehen.
dapey pieten sy euch hulld und gnadt.>
leontes sprach:< noch tuet mir ains verjehen!
dar ich dem volk nicht sagen
die fräwdenreichen märe
oder sol ichs verdagen?>
sy jach:< wann ich sein beleib sunder swäre
und das man mich hernach zu ychte zwinge,
sunst gan ich euch der sage wol.>
er gienng, beruefft sy all zu ainem ringe.
er ruefft laut zu den stunden:
< freudt euch der lieben mär!
unnser herrn die sind funden
und leben paid mit frewden sunder schwär.
der mir die lieben märe hat gesaget,
die wont in stät und täglich pey.
diss ist et die vil keusch unnd edel maget.>
vor freuden vil gewainet
ward do an diser stund.
sy wurden des verainet,
das sys phariens machen wolten kundt.
die maget zu dem turen sy mit in fuerten.
sy zaigt in dar ir gürtel zwo.
< ach secht, damit die herren stet sich gurten!>
die maget sprach:< dar sennden
sollt ir ir maister zwen,
vil palld das selb vollennden,
das sy der red und warhait mir gesteen.
das sys sehen und auch darzu pesprechen,
ich füer sy dar in meym gelaitt,
das sy guetz, leibes nyembt mag geschwechen.>
sy wurden des zu rate,
das lambegus der helld
sollt ziehen mit ir drate;
dem sollte zu seiner rais sein zugesellt
leontes von boerne, der vil weyse.
phariens muesst beleyben da,
des was vor layd sein jugennt nach worden greyse.
zu aller diet sy gerten
urlabs hin zu ir vart.
von dannen sy do kerten
bis an den lack, do jach die maget zart:
< herr von boerne, ir sollet hie erwinden!
ob ich euch fürbas füeren sol,
mues ich an meiner frawen vor bevinden.>
sunst sy lambegum fuerte
durch den lack zu ir frawen,
das in layd nie beruerte.
do er sein herren sach, do ward verhawen
im all sein layd, er ward alsus enpfangen
von frawen und den herren zwayn,
das in der zeit bey in nicht dorft verlangen.
lionel alldo fraget,
wo phariens noch wär.
zuhand die magt im saget,
was sy erliten hieten durch in swär
von streit und fänknüss anfank bys dar zu ennde.
sy sagt ir frawen, das vor dem lack
leontes hiellt verainet gar ellende.
sy hies zuhanndt beraitten
die maget, das sy dar
den ritter sollt gelaitten
mit klainer, doch wolgeflorierter schar.
leontes auf der verrt sach michel wunder
von sat und pewmen manger hannt.
nicht zwey da was, es hiet ain frucht do sunder.
die fraw den küenen degen
mit kurtosey enpfieng.
die herren auch do pflegen
sach man vil hocher frewden. manng jungling
entwappent in. darnach man wasser truege
( das teten maget mynnigklich),
das er den yser ram mit von im zwuege.
sunst warens bey den frawen
den voll zu dreyen tagen.
man liess sy kurzweil schawen
mit payssen, pirsen, hetzen unnd auch jagen.
nach dem sy gerten urlabs zu dem lannde.
lionell her lambegum pat,
das er sein maister in kurz auch zu im sannde.
sy riten hin zu ganne.
do man ir kunft vernam,
von frawen unde manne
ain tropel gros zu in gedrungen kam.
den teten sy do alle dinng verjehen,
wie sy ir herren wol gesundt
pesprochen hetten und auch mit augen gesehen.
das ich sagt davon lannge,
was frewden do geschäch -
über clar unnd liechte wange
vil zacher auf die wat man fliessen sach,
do sy erhorten die fräudenreichen mere.
phariens wardt do los gezelt.
des ward sein herz erhebt von grosser swäre.
pharjens het menjg getrechte
und auch darzu verlangen,
wie er von dannen prechte
die drey, die durch in lagen da gefangen.
bey ainer nacht dacht er sy dann ze füeren
auf ain sein schlos. die von der stat
durch spech gundens die ding zuhannde spüren.
ir lag auf strassen dreyen
hetens besatzt mit huet
mit zaichen und sunst kreyen.
indem riten her die vier hellden guet.
do sy vil sicher wonten sein vor lage,
der stat volk kamm geriten zu,
prachten zu not vor aines wallds gehage.
do ward ain hart gemenge
von sper und swerte clingen;
das wert mit nöten strenge.
die vier sach man auch ser nach preyse ringen,
wie es doch wär die lennge unverfangen.
man fuerts zu dem turen wider.
hiemit was diser streit auch gar zergangen.
in der verganngen zeite
het claudas der vil reich
zu samen pracht durch streyte
von mag und man ain her gar erschrockenlich.
er viel für gann die stat an ainem morgen.
die purger sperten schlos und stat;
das kom et in hernach zu grossen sorgen.
sy dachten:< wol verloren
hab wir des künigs hulld.
durch seinen gähen zoren
wird er rechen swärlichen unnser schulld.
möcht wir bey phariens genad noch vinden!
wolt er umb unns sich nemen an,
er möcht von sorgen gros uns wol enpinden.
sunst weil wir unnser schullde,
wie ers gert, gen im püessen,
das er uns geb sein hullde,
mit venje pieten uns zu seinen füessen.>
allsus zu phariens mit fle sy kumen.
der sprach:< ich wirbs zum künig so,
alls ichs vermag zum pessten ewrem frumen.
ich wil yetz sunder peiten
zum künig mit vleyse werben,
an alls verziehen reiten.
hört: ob ich durch die potschafft muess ersterben,
so sollt ir glübt unnd aide mir des geben,
das ir hie den gefangen drein
gar sunder pit auch nemet dann ir leben.>
dem küenen aus zu vellde
der vert was harte gach.
er rait fürs künigs zellde.
als in claudas von ersten ane sach,
er spranng auf und ennpfìeng in mit vil wunnen.
er wollt auch in geküsset han.
des phariens durch ain im nicht wolt gunnen.
er sprach:< herr, ich wil geren
zu ewr genaden vor
euch selb und mir zu eren,
dardurch ewr preys erhöchet sich enpor.
nach genaden bin ich her zu euch gesenndet.
hat diss volk gen euch schullde icht
unnd sunder ich, mein trew sey euch verpfenndet,
das wir das wellen püessen
gen euch doch nach genaden,
und pieten zu ewren füessen,
das ir sy sorgen purde tuet entladen.>
claudas der jach:< du hast wol gar mein hullde.
diss mag et nyembt erwennden mich:
schwerlich die andem entgellten ierer schullde!
solt mir nicht wesen zoren
( sy sindt doch all mein man,
das hand sy vor gesworen),
das sy mein stat vor mir versperret han?>
phariens sprach:< hort, was uns hat erschrecket:
nicht wann ewr gäch kumende rais,
dardurch uns newer kumer wurdt erwecket.
darumb, herr, solt ir lassen
in gnad und ewer hullde;
wann sollt irs füran hassen,
das käm et nicht wann ain von meiner schullde.>
der künig jach:< dein red ist unverfangen!
sy müessen des ersterben all,
ettlich in poyen ligen mit peinen langen.>
< sol diss nicht annders wesen,
so hab ich mag und man;
bey den sterben und genesen
wil ich, her künig! ir sollt von mir verstan,
das ir zer welt nicht grössern veindt sollt vinden
dann ich, wo ich das füegen mag.
paid schad und schand wil ich zurugk euch pinden.
zu mir ir nymmer warten
solt manschaft oder trewen!
mit all ewr widerparten
wil ich euch schaden füegen allzeit newen.>
vil manger man das geren hiet gerochen
an phariens dem hellden küen.
das ward in von dem künig widersprochen.
in widermuet von dannen
zer stat er rait zu hannt;
wol vierzigk von claudas mannen
kamen mit swert und speren nach im geranndt.
phariens, der zu streyt nicht was der tumme,
alls er die nech im kumen sach,
schnell warf er sich zu weren gen in umbe,
mit seinem sper ain ritter
durch ranndt, das er zer erd
do nam ain sterben pitter.
zu fliehen er ain acker nicht engert.
sein guetes schwert er zoch schnell von der schaiden.
wer im do nicht enpfliehen wolt,
die vellt er tod unnd wundt zu seitten paiden.
claudas erhort den streyte;
zu dem er kam geranndt
auf aim schönem raveite.
ain stecken gros fuert er in seiner hannt.
damit schlueg er die seinen zu arem und hawbet.
er schray sy an:< schelk ungetrew!
wer hat euch disen streyt all hie erlaubet?>
lambegus durch die porten
kamm manlich in den streyt.
die von der stat das horten,
sy saumten sich auch nicht. in kurzer zeit
ward sich zu vellde maniche thiost mengen.
von claudas her und auch der stat
sach mans zusammen hurtigklich ersprengen.
lambegus durch den punder
mit sein fraislichen schlegen
strebt, das man schätzt für wunder.
man sach zer erd in manchen toden legen.
sein swert vil heubter under helmen stuckte;
seinr sper drunzun flugen enpor,
damit von ors er ettlichen do ruckte.
er sach ritterlich werben
claudas mit schlegen grossen.
er dacht:< ich wil ersterben,
oder ich mach dich auch des lebens den plossen!>
er nam ain sper, stark, scharf an disen stunden,
stach claudas durch den schilt, des er
vom orsch ab viel mit ainer starken wunden.
in stund er mit seim swerte
ab von dem orse spranng;
des künigs tod er gerte.
nach seinem halls tet er im ainen schwank.
hiet phariens den schlag nicht understanden,
claudas müest sein beliben tod;
nain er zuckt im den künig schnell aus den hannden.
des erzurnet ser der degen,
daucht in ain ungemach.
< zwar trewen ir nie tett pflegen
gen mir>, sunst er vil zornigklichen sprach.
des küniges man ir herrn geren gerochen
hieten an disem manne hie.
da ward von im mang lichte brün durch stochen.
sy teten in umbschliessen.
mit hellemaxten, kewlen,
mit schwerten und auch spiessen
machtens im wunden vil und ettlich pewlen.
nemlich müesst er sein endt do han genumen,
wär nicht mit helli her phariens
in disem streyt so schnelle zu im kumen.
do in der helld gehewre
in starken nöten sach,
er schlueg, davon das fewre
aus hellmen schain, darnach des pluetes pach
durch kursit, kovetewer tet aus rinnen.
sunst kertens ein all in die stat,
prachten auch lambegum nu mit in hynnen.
alls nu het endt genumen
der streyt vor diser stat,
die pessten sach man kumen
zu phariens, fragten in trewen rat,
wie sy sich in dem werren solten hallten.
er jach:< yr wolt mir volgen nie;
des mues auch ich mit euch in sorgen allten.>
in dem claudas hin sannde
zu phariens dem getrewen.
da in der garzun vannde,
er sprach:< herr, frid und gelaitt gar sunder rewen
der künig euch gibt. ir sullt für in kumen.
er wil pesprechen euch darvor.
wer wais, es möcht zu guetem hail euch frumen.>
phariens sunder were
rait für den künig reich.
alls er kamm in das here,
claudas entpfieng den ritter tugentleich.
er fragt:< wie stat es noch umb dein gefangen?>
phariens jach, es stüend noch so,
< das sy pessers gemachs nicht darf verlanngen.
wellt ir aber das hassen
gen uns durch nicht verlan,
ich schicks euch in den massen,
das ir vil lützel frewden secht daran.
ir hewbter lass ich in an stunde nemen,
wirfs in ainr pleyden in ewr her.
secht, wie das ewren wirden mög gezemen!
mer merkt, künig und herre!
ewr künigklichen wort
erman ich euch hart verre.
ewr gelübd hat manger hoher fürst gehort,
wann ichs euch man, das ir dann wellet keren
in mein gefänknüss sunder wer.
sunst man ich euch glübde und künigklicher eren.>
claudas sprach:< sunder laugen
stan ich der rede dir
offenlich unnd nicht taugen.
dabey hastu auch so gelobet mir,
das du mir leib und ere wellest bewaren:
auf das, wann du et aischest mich,
so wil ich auf dein trew dann mit dir varen.>
der kolben auf dem schillde
lag phariens dem degen;
der ye was tugent millde,
gund es yetz hin und danne wider wegen.
er west, sollt er den künig mit im füeren,
das es im gullt das leben sein,
ja ob sy im des tausent aid vor schwüeren.
er kund des künigs zoren
in kainen weis gestillen.
do dacht der wolgeporen,
er wolt in auch inn tod durch niemants willen
geben. sunst was der degen sorgen reiche.
an endt rait er hin ein die stat,
do er auch wol ennpfanngen wardt herrleiche.
nu hetten sy gedingen
nicht mer in kainen weis,
das sy zu suen kund pringen.
do sprachen gemain der tumb unnd auch der greis:
< niembt gueter sol umb die geschicht verzagen.
wills claudas ye erwinden nicht,
er möcht noch lassters mer dann preys bejagen.>
wol het claudas vernomen
ir stolz manlichen muet.
leontes für sich kumen
hiess er, wann der was auch des herzen fruet.
er fragt den künig, wes er sy wolte zeyen.
< wil got selb sitzen zu gericht,
es möcht zu unhayl euch noch leycht gedeyen!
wellt irs zu ark uns keren,
was wir all haben getan
umb unnser aigen herren,
die wir so wunderlich verloren han,
so kundt nach hohen eren ir nicht synnen.
wer dise sach wil recht verstan,
der mues von recht unns ymmer darumb mynnen.
darumb von diser schullde
lasst uns genade han
und gebt uns ewer hullde!>
der künig jach:< das mag durch nicht ergan,
ob ir die pete tribt zu dreyssigk jaren,
an ain sach, der ich ger zu euch,
sunst müesst ir die misstatt vil hoch eraren:
wellt ir ain man mir geben,
den ich euch nennen wil,
so mügt ir ewer leben
behallten wol. sunst wenig oder vil
durft ir nicht suen noch frids zu mir begeren.
diss ist lambegus, den ich hass
für alle man. des müesset ir mich weren.
an dem wil ich mich rechen,
erküelen meinen muet.>
leontes gunde sprechen:
< herr künig, wer wollte wesen so unguet,
der in sunst in den tod so wolt verkauffen?
es müesst ee stat, läut unnd auch guet
geschlagen und prochen werden gar zu hauffen.>
< nu hin so wallt sein hayle>,
der künig redt mit zoren,
< und habt euch zu aim taile,
das sey bey küniges wirden hoch gesworen.
nu habt nicht rede mer von disen dingen!>
sunst rait leontes ein die stat
und tet aber mit newem kumer ringen.
mang hocher man in fraget,
was er dort het geschaft.
die red er in gar saget.
do sprach vil manig man gar ellenthaft:
< vach, das er dar solichs zu uns gedenken
der misstat und verräterey!
das thuet in selb an hochen eren krenken.>
lambegus hort die mere.
er sprach zun fürsten allen:
< macht euchs claudas gewere,
das er sein zoren gannz gen euch lat vallen,
so ist es mir et ein vil süesses sterben,
damit den läuten und der stat
ich mit meim tod mag dise gnad erwerben.
diss möcht nicht annders wesen:
alls volks in diser stat,
der kaines möcht genesen,
die stat zerstort, des wär et gar kain rat.
haist es den künig gewis mit aid euch machen,
das ir der suene zweyfelt nicht,
so wil ich dem ain kurzes ende machen.>
des ward von jamer wunde
vil manig süesses herz.
phariens tet mans kunde;
des ward auch er erfüllet gar mit schmerz.
sein mandlich muet im wunder wol behagte,
wie er doch seinen grymmen tod
mit nöten und auch grossem layd beclagte.
wie gar gemain die diete
dem wunder küenen mann
diss alles wider riete,
durch vorcht noch dro wolt er es nicht enlan.
zu velld pot man dem künig dise märe.
der gab auch geysel, das der frid
hernach von im ewig bestattet wäre.
zu hannd der helld gehewre
zu wunsch sich do anlegt
kursit und kovertewre,
das durch not manigs mannes herz erwegt.
ain ors zoch man im her auch wol verdecket;
man spurt an seiner varbe nie,
das in die grosse frays ye hiet erschrecket.
sunst urlabt sich der degen
von frawen und auch man.
vil menig rainer segen
ward im auf seiner rayse nach getan.
do wainte in der stat gar junng und allte,
sprachen:< herr, deiner messeney
sein rainer geist sey ewig zugezalte.>
allso rait er zu vellde,
do er den künig wesst.
er stuend ab vor des zellde
und gieng für in. in wappen liecht und vesst
was manig küener ritter dar bestellet
von claudas durch sein vorchte gros;
er wesst, das im was mannes muet gesellet.
vor claudas sunder zitter
stuend diser degen werdt.
do erwaint manger küener ritter.
helem und schillt legt er do an die erd,
wappen und alle seine kovertewre.
do was sein leib zu wunsch gestalt;
das erbarmet mengen küenen man gehewre.
er wollte nie ansehen
den künig noch wort gesprechen.
manig man gunde jehen:
< secht an disen gar küenen muetes frechen,
wie der stat seiner varb so unerplichen!>
claudas enport ain swert gen im.
der hellt dem schlach ain handt nicht wär
entwichen.
und do der künig vernome
des manns manlichen muet,
das er von trewen kame
zu diser not, er jach:< hort, ritter fruet!
ob ir mein möcht allsus gewaltig wesen
alls ich ewrs leibs an diser stat,
ich wen wol, das vil clain wurd mein genesen.>
er sprach:< hiet mir got gunnet
zer welt ain solich hail,
das ich an euch erwunnet
mein herze hiet, ja ob die welt wär vail
und man mirs hiet zu aigen für euch geben,
diss wär gewesen vil zu rinng
und hietz genumen nicht für ewr leben.>
claudas sprach:< wie getüret
ir sprüche sein so frey,
und mein gewalt do spüret,
auch das euch ist der tod so nahent bey?>
< do hab ich sorg auf ewer dro vil claine;
ir entürt meins tods geren nicht,
die weil phariens zer welt lebt gar aine!>
claudas für wunder hete
des ritter strenges gemüet;
fraw suene ir samen säte
ins künigs herz, das nicht wann mynne plüed.
do muesst unmynn im gar von herzen schleiffen.
sein swert warf er von seiner hanndt.
dem hellden an sein kynn begund er greyffen
und sprach:< her ritter, jehen
wil ich auf all mein er,
ich hab noch heut gesehen
die stund, das all die kumen weren her,
den got hat geben natur, geschepf und wesen,
der pet hiet et verfangen clain,
das ich zer wellt ain stund euch hiet lan genesen.
yetz möcht mir nicht gezemen
des waruchs reichait gros,
das ich euch wellte nemen
ain lid oder machen gesundes plos.
durch ewr trew, der ich vil an euch spüre
für all mann, die ich ye gesach,
ewr gesellschaft ich zu frewden mir erküre.
mein starker zoren grymmer
ist mir verswunden gar;
sein wirt gedacht auch nymer
gen euch, der stat und all der diet fürwar.
diss habt et ir gar aine in gemachet.
herr, nembt ewr manschaft hie von mir!
des pleybt an eren ir der ungeschwachet.>
< fürbas gen euch versprechen
wil ich das nymmer tag.
doch sollt ir es ee zechen,
das sy vor von euch nemm mein herr und mag.
ob ir die dinng dann wellet kürzlich ennden,
nach meinem nefen phariens
sollt ir umb dise sach schnelles besennden.>
claudas bey seim garzune
her phariens enpot
zwischen in dise suene
und das ain ende hiet ir aller not.
alls diser man erhort die lieben märe,
schnell rait er hin unnd wolt et selb
bey claudas recht pesehen, wie dem wäre.
ein gieng der ellens reiche.
er sach under dem zelld
sy sitzen mynigkleiche.
des nam in wunder gros von diser wellt.
do suend fraw mynn ir aller neydlich hassen.
phariens zu den füessen nyder
wolt sich drumb für den künig han gelassen.
der künig im nicht gunde
des valles zu der erde.
auf hueb er in zu stunde.
flehelich er des zu dem ritter gerte,
das er et da sein manschaft wider neme.
er wolt sein herrn pesprechen ee;
es beschech dann, so er von in wider käme.
sunst aller krieg verrichtet
wardt da zu paider seytt,
vertuemet und verschlichtet.
das ward verkündet über all das landt weyt.
do wurden auch die drey dort ausgelassen,
die alle tag durch disen hass
ir leibes in vil swären sorgen sassen.
gross frewd do wardt gesehen
in all der diet gemain.
phariens gunde jehen,
er wolt des lassen nicht do überain,
er wolt zum lack, die herren sein beschawen.
sein nefen und seinr sune zwen
nam er mit im und auch hiemit sein frawen.
dise gesellschaft claine
tet er zum lack hin füeren;
und do die frawe raine
zu ir die werden messeney gund spüren,
do ward erfrewet sy von disem mere.
der enpfank ward von ir so guet,
das es in nam mit alle gar ir schwäre.
lionell der junng und fruetig
gen phariens do was
ains tayles der unmuetig.
ye doch versuent fraw mynne disen hass.
in daucht sein auswesen et vil zu lange;
do sagt man im diss mär gar alls,
wie das urleug het endt und anefange. awentewr, wie lannzilet gewarb bey dem lack, wie phariens starb und von der künigin von gann traym.
kurz weil maniger hannde
in gemachet ward zu eren.
alls wider haim zu lannde
phariens mit den seinen wollte keren,
do kam ain sucht all gach in an gestossen,
die in do machte lebens an.
des hort man durch in klage die vil grossen.
seine sun zwen beliben
und auch die fraw peim lack;
ir zeit sy da vertriben.
lambege was et seiner fräuden schlag.
er tet sein nefen ane massen clagen;
samm tet das lanndvolk alls gemain,
da man in tet das mär zu rechte sagen.
nu hört ain anders märe,
wie dort zu künigs wal
die künigin fräuden lere
von senen durch ir kinder liten qual.
der frawn von gann zu ainer nacht entrawmbte,
wie sy ain herr nämm bey ir hannde,
mit dem sy schnelligklich das closter raumbte.
sy daucht, wie sy gepflanzet
ain garten vor ir säch,
des lust in augen glanzet
von pluemen, obs gezieret wunder späch,
darinn drey knaben, die sich bey den hennden viengen;
in reicher wat zwen ritter stoltz
mit in durch lust in diser grüene giengen.
die künigin ir wol dachte,
wie sy die ritter kanndt.
zu in sy sich hin nachte.
sy sach, das sy waren von irem lanndt:
phariens und lambegus( was der annder)
sy fragt von disen herren drein.
der allt zuhand die herren junk die nannd er.
sy daucht, von disen mären
vor frewden ir geschwundt,
das da ir kinder wären.
nach dem ain gaches wachen ward ir kundt.
do vandt sy in ir hanndt von gollt geschriben:
< lannzilet, bohort, lionell.>
die namen drey guet zeit darinn beliben.
ir swester sy diss zaigte
und sagt ir die geschicht.
gen got sy darumbe naigte.
in paiden ir herzen sich gross freud auf richt.
sy satzten all ir tuen in gottes mynne.
in kürz darnach von bonebick
erstarb vil säligklich die küniginne.
got well ir geistes wallden,
die anderen künigin
in seinem schutz auch hallden.
für an hört zu von herzigklicher mynn,
die von dem lack die edel raine truege
dem jungen degen lannzilet,
den sy erzogen het mit schönem fuege.
hort, wann der tugenthollde
zu walld mit seim geschutz
durch pirsen reiten wollte,
so was durch mynn die fraw nie des urtrutz,
wann er wider zu haws des abents quame,
mit mengen mynnigklichen kus
und umbfank sy in ein ir arem name.
ains tags die frawe raine
verdacht mit denken sass.
ir angst sy daucht nit claine.
des jungen schon, sterk, manhaitt sy do mas.
sy dacht:< vil mynn an nutz ich zu dir wennde.
so dir wirt kund recht ritterschaft,
so reytestu weg, lasst mich fräuden ellennde.
o got, das ich erkoren
dich hab mir zu aim trawt
unnd all mein mynn verloren
sol an dir sein. ich hab et auch gepawt
alls tido mit enea noch ir mere.
o we, fraw mynn, ich mynnt euch ye.
ich sag, ich muess euch hassen noch vil sere.>
wainend zu pett sich legte
die rain, keusch und gehewr.
ir herz gross jamer wegte.
in dem kam her vom walld der helld vil tewr.
in wunndert ser, was dewtten dise märe,
das die fraw nicht do zu im kam;
das was et im in herzen gros ain swäre.
der junge sprach:< was wirret
der liebsten frawen mein?
hat sy yembt frewd verirret
oder leydt sy von sucht icht sunder pein?
o got, was ist dem süessen weib bescheen?
hat sy laid oder ungemach?>
do gund ain clare maget zu im jehen:
< herr, sy ist newes geganngen
trawrig zer kemenat.
zäher auf liechten wangen
aus augen wielen auf ir reiche wat.>
er jach:< wer hat sy gemacht an freuden lere?>
er eylt hin zu der frawen clar;
die vand er wainend ser, so sagt das märe.
er sprach zu der vil rainen:
< sagt, keusche weybes frucht,
was sol diss clagen hie maynen?
durch ewer weiplich er und raine zucht,
wer hat euch ycht getan solicher layde?
ewr dage all frewde mir benymbt.
durch got sagt mirs, ee ich yetz von euch schaide!>
hayss wainend sprach die zarte:
< was sol ich davon jehen?
das mich trüebt also harte,
das ist durch euch mir alles gar beschehen!>
ir clag mit rew sy annderwayd an vinge.
der jung ir wort an mass erschrack.
in disem muet er von der frawen ginge.
er dacht:< was soll mein wesen
bey diser werden schar?
lieber ich ungenesen
wolt ymmer sein, ee sich mein frawe clar
durch mich an hochen freuden so verderbet.
solt ich zu unhail ir bleiben hie,
tausent meinr leib vil pesser weren ersterbet.>
allsus er sein gerayte,
paid pogen und auch swert
auf ain raveyte laytte.
urlabs er zu den werden alldo gert.
er wolt gar sunder bitt sich schayden dannen.
des ward betrüebet all der hof
umb in under den frawen und auch mannen.
alls sich der ellens reiche
in seinen satel schwief,
sein fraw die tugentleiche
mit schnellem lauff den jungen anerief.
sy sprach:< sag an, was ist dir nu zu synne?
willdu mich suss verwayset lan
und waist, das ich vor all der wellt dich mynne?>
er sprach:< durch ware mynne
wolt ich das haben getan
und mich schaiden von hinne,
das ich euch furbas tet bey frewden lan.
solt ir sunst ungemach stät durch mich dullden,
lieber ain sper durch meinen leib
lidt ich, ee solichs kem von meinen schulden.>
die fraw sprach traurigkleichen:
< vil schönes küniges kindt!
durch got den genadenreichen
deiner rais und auch vert durch mich erwindt!
war woltestu, wann du mir ritzt von hawse?>
< fraw, da wollt ich hin in britann
zu hof reiten dem millten künig artause.
dem wolt ich auf genade
dienen mit willen geren.
ob mich geluckes rade
dar prächt, das er nach ritterlichen eren
durch seine wirde gros mich ritter machet,
so wär erfüllet all mein gird
und wär nicht, das an frewden mich dann swachet.>
< mein ameys auserlesen,
war senestu dich nach?
wer ritter recht wil wesen
( dem doch dein clare jugennt ist zu swach),
der darf wol, das er sei an wird volkummen,
keck, stark, manlich des leibes.
noch hastu ritters preys nicht wol vernumen.
ain orden streng und herte
ist rechte ritterschaft
in payder handt geverte:
in lieb, auch wer mit kumer ist pehafft,
dem sol sein helli mit trewen sein verpunden.
das recht er hoch beschützen sol.
warhait in seinem mundt sol werden funden.
ain lamp von keuschen siten,
senftmüetig, tugent vol,
dabey doch unnderschniten
ains leoen herz sein leib auch haben sol.
recht ritterschaft gar allen wirden obet
sunder all trug, stet und gerecht.>
sunst im die fraw die ritters fuere lobet.
< wer ritterschaft tuet mynnen,
alls es zu recht sich pürt,
zer welt mag er gewynnen
vil preyses, das in auch dort nicht berüert
der helle weytz. ob er zu recht in halltet,
sunst hat er dort den engel lon
und das er hie auf erd mit eren alldet.>
< fraw, ir habt mir gesaget
von ritterlichen eren,
das er mir so behaget,
ich clag, das ich der wirden mues enperen.
nach disen eren mich ynnigklichen jamert.
weil ich der wird enperen mues,
so ist unfrewd in herzen mir verklamert.>
sy sprach:< seyd du dich senest
allsus nach hochen sachen,
damit du mir entwenest
der frewden vil unnd willd gross clag mir machen,
doch wil des willens ich dich nymmer wenden,
seyd das dein gird nach eren strebt,
wie du doch mich an frewden gros wirst pfennden.>
noch het er nye vernumen
sein namen noch sein art,
auch wie er dar was kumen.
er sprach:< hort, mynnigkliche frawe zart,
mein nam noch künn ward mir noch nie erkennet.
sagt mir durch ewer raine güet,
wie man mich doch hat in dem tauff genennet!>
sy sprach:< zu anndern zeiten
hernach wirstu sein inn!
ain zeit vil clain du peyten
noch muesst, bys es et rechten fueg gewinn.
so schirist kumbt sand johanns sunewennden,
so pring ich zu pritony dich,
da du dann magst den willen dein volennden.>
die clar und mynigkleiche
sich richt zu diser vart
mit ors und claidern reiche.
an hocher kostumb sy et lützel spart,
wann sy den helld wollt füeren hin zu lannde
artus dem künig von britan,
das man ir vart mit reichait gros erkannde.
alls nu die zeit hernachte,
das sy den helld wolt füeren
zum künig hoher achte,
ir milld und tugent liess sy aber spüeren.
sunst richt von haws sich aus die kewsch und raine
mit menger maget mynnigliche,
das man ir rais an kost nicht achtet klaine.
nu hort die frawe sagen,
zu lagers in dem lannd
wollt artus krone tragen
zu gamaheloth der stat zu hannt.
die fraw mit ir masseney dar tet keren.
nu fuegt sich, das durch panichen rait
zu velld artus mit menichen fürsten, herren.
kurzweil maniger hannde
zu velld sy ane vingen.
ir augen wardt erkannde
zway ors, die aus dem walld her gen im gingen,
ain par sy truegen, darinn ain ritter wunde.
alls artus in suss kumen sach,
rayt er zu disem ritter all zu stunde.
alls er erfuer diss märe,
er fragt, wie er zer not
und solichen kumen wäre.
der ritter des dem künig antwurt pot:
< ain stuck ains schwerts mir in meim haubt noch stecket,
ains spers drunzun durch meinen leib,
davon mir smerz vil gros ist auferwecket.
ob mich die not solt fliehen,
hört, edler künig her,
so mues ain ritter ziehen
mir aus dem haubt das stuck und auch dises sper.>
der künig jach:< des leibes ungesunde
sollt ir die lenng nicht wesen mer.>
des antwurt im wider der ritter wunde:
< hort, edler künig und herre,
wie es hierumbe stat.
ich bin her kumen verre,
das menger ritter et hellfe mich erlat.
wer meiner gnist gert, der sol mir versprechen:
wer sprech, das er mich hass für den,
der mich ee wundt, das ers well an im rechen.>
< mein trew so hoch versetzen
wil ich nicht gen den dingen.
kund ich euch sunst ergetzen,
davon sich ewer swär ains tails tet ringen.
man sol an guet gemach euch hinnen füeren.
hie ist meng küener ritter stollz.
wais got, euch möcht noch hayles vil perüeren.>
sunst in die stat man brachte
den schadenhafften man.
menigklich das betrachte,
wie im wurd eren und guetes vil getan.
zu velld sy retten vil von disen dingen,
das er annders nicht hellfe gerte,
wann alls ich sprach, und sich solich not liess zwingen.
under all disen zeiten,
alls ir yetz habt vernumen,
und alls der künig wollte reyten
zu hawse haim, so sicht man dort her kumen
die frawen vom lack mit all ir messeneye.
ir aller wat also erglenzt,
alls ritens aus der engel ieracheye.
den künig michel wunder
ab irer raise nam.
er markte all besunder
ain frawen, der durch gros ir reichait zam,
das gar ir aigen dise diete wäre.
das es die fraw wär von dem lack,
ain garzun sagt dem künig dise märe.
artus tet do bewegen
fürsten unnd all die seinen,
mit den er rayt zugegen
der frawen clar, do sach gros zucht man scheinen.
artus mit schoy enpfìenng die mynnigkleichen;
suss tett auch ginofer die rain,
nach dem ir masseneye auch des geleichen.
ir dank auch nicht verswigen
wardt von ir süessen mundt
und züchtigklich genigen.
artus jach:< fraw, tuet ewer rais mir kundt!
in meinem reich hab ich lanng nicht vernumen
kain lieberen gast dann ir mir seydt.>
sy sprach:< ich bin auf genad her zu euch kumen.
ich hab von kindes paine
ain hellden junk erzogen,
von siten keusch und raine,
an aller fuere auch vil unbetrogen,
des gird stet strebt nach ritterleichen eren.
wie ichs gen euch gediente nye,
bitt ich euch, das ainer pet ir mich wellt weren
unnd in wellt ritter machen.
so wil ich mit meim guet
in hie alsus besachen,
das er volstrecken mag den seinen muet,
ja ob er sich mitt reichait wil lan schawen.
hiemit wil ich mich schaiden hinn.>
des antwurt artus der vil claren frawen:
< das beschicht fürwar, fraw, nymmer,
das ich euch suss lass reyten.
ich dien es umb euch ymmer,
das ir beleibt. ich wil in kurzen zeiten
durch euch orden der ritterschaft im geben.>
sy jach:< herr, hiet es fueg und zeit,
ich tetz alls gern, alls ich zer wellt wollt leben!
so mags zu disen zeiten
nicht haben fueg noch stat,
wann das ich hin mues reiten.>
was sy der künig und annders yemant pat,
das kundt vervahen nicht in kainen weise.
sy jach:< lat euch bevolhen sein
den hellden junk durch ewer er und preyse.> awentewr, wie lannzilet zu ritter gemacht wardt unnd wundten ritter geholfen wardt, das er genas.
die frawe mynnigkleiche
nam sunder an ain ort
den jungen ellensreiche,
mit im lionel und darzu bohort,
die nefen sein. mit menger gueten lere
sagt sy, wie er zu aller diet
werben solt nach vil ritterlicher ere.
< züchtig gen rainen weyben
solltu dich allzeit hallten!
sy künnen laid vertreiben.
wirt dir ir hulld, du macht wol frölich allden.
dein grues gen werder diet sey auch gemayne.
wo du hörst clagepare weib,
in nöten soltu der verlassen kaine.
pis senft, still, wol gezogen,
trew, milld in rechten massen,
mit rede unbetrogen.
der sit solltu dich allzeit vinden lassen.
nu hastu meinen rat vil wol vernumen.
hab got vor augen, das mag dir wol
an eren und an hoher sällde frumen.>
sunst sy den jungelinge
suess kusst an seinen munde.
darzu sy in umb vinge
mit armen plank. - fraw mynn, mir ward nie kunde,
ob ich wär zu sand jacob ausgerayset,
zu rom oder hin zu dolet:
solichs urlabs was et ich ye der verwayset.
mein not genueg dick ich mellde,
wie es zu nicht verfacht:
nur spot mein widergellte
was noch ye herr. ir habt es darzu pracht,
fraw mynn, das ich davon nicht mer tar jehen.
sy sprach:< ich wen, du tobig seyst.
oder ist dir zu layd sunst icht beschehen?
ich wen, der allp dich triegen
well alls die zauber weib,
die pilwis weys hin fliegen.
durch got aus dir selb solichen spot nicht treyb.
an geleicher mass lass du dich wol benüegen!
die mynn von allso werder frucht
tuet nicht wann hochgeporner frucht zufüegen.>
sol ichs dann alles helen,
was mich zwingt solicher swär,
so wil ichs fort bevelen
hannsen peffenhawser und dem pretschlaipfer.
die hannd solicher unmuess vor dick bestannden.
fraw mynn, den krieg ich hie begib
und nymm mein werk mit sag wider zu hannden. -
die fraw zu künig artause
alldo nach urlab sprach,
wollt widerumb zu hause,
wie es alldo durch not vil kaum geschach.
sy bevalch dem künig ser den jungen frechen.
alls sy urlabs auch zu im gert,
do gunden vil zäher ir aus augen prechen.
ir liecht unnd reich gewannde
ward von ir waynen nas.
vil dick auch ir geswannde.
bohort unnd lionel beschach auch das.
sunst schieden sy sich do mit nöten grossen.
artus nu hin zu hofe rait
und fuert mit im den jungen schanden plossen.
her yban im ward geben,
der in solt fuege leren,
auch wie er sollte leben,
wann er nu kem zu ritterlichen eren.
mit frewden er sich unnderwandt des jungen,
der durch sein zird und klares vel
gelobet ward von maniger werden zungen.
der jung do an der stunde
hin für den künig trat.
aus rot und süessem munde
er in mit fle des innigklichen pat,
das er zem nagsten suntag im wollt geben
den orden edler ritterschaft;
das dient er umb in, weil er hiet sein leben.
der künig jach:< vil geren
so wil ich diser pett
mit willen euch geweren.>
reichlich russt man in darzu an der stet.
zu her yban sannd do die küniginne,
das er in pracht auf das palas,
wenn sy im durch sein clarhait trueg vil mynne.
nur alls her yban brachte
aufs palas disen fiess,
zuhannd fraw mynn dar gachte;
der mynne flam sy im zu herzen stiess.
nie mynn durch mynn erleschen mocht das prynnen.
amor, cupido schurten zu,
das dise mynn nie mynn mocht überklimmen.
vor allen frawen geschonet
so was die künigin;
in engels weis gekronet
sass sy in reicher wat. ir was zu synn,
das sy nie mensch so claren sech mit augen.
samm jahen die frawen all geleich.
des trueg sy im in herzen mynne taugen. -
sagt mir, fraw mynn, wie hanndelt
ir hie mit disen dingen?
secht, wie der helld verwanndelt
sein varb so dick! der mynne purd im ringen
solt ir, wann sy im ist ains tails zu swäre!
nu höret mich auch hie, fraw er,
mich dunkt ir mynn ains tails sein zu gefere. -
wol merkt die küniginne,
das im sein herze pran
strenng nach ir süessen mynne.
umb das sy es nit merken wollte lan,
ging sy zu kemenaten schnelles wider.
yedoch ir mynn und süessen plick
er mynnte ane wank mit stät ye sider.
nu was der tag auch kumen,
das er swert solte laitten,
alls irs ee habt vernumen.
reichlich tet man sich zu der vesst beraitten.
alls her iban in zum thuem wollte füeren,
do kumen sy auf ain palas.
ain smack aislich der junge helld tet spüren.
von dem smack seiner krefte
vil nach er was gesigen.
so sicht er gar notheffte
den ritter wundt an ainem pett dort ligen,
den artus auf der ors par vand zu wallde.
der junge fragt in seiner swär.
die sagt er im. er jach:< ich hillf euch pallde.
so ich nach rechtem orden
hab schiltes ambt enpfangen
und ich bin ritter worden
- bys der zeit habet nicht zu ser verlangen -
so kumm ich und zeuch euch aus ewrem leibe
das swertes stuck und das drunzun,
oder ich sey in acht aller rainer weibe.>
mit fürsten unnd baronen
der künig zu münster ging..
vil junger wolgetanen
hie waren, der yeder des tags enpfieng
ir ritters recht. nach des fron ambtes segen
artus in umbe gurte swert.
diss het versaumbt der junng und stollze degen.
nu alls er het enpfangen
der ritterschefte schlag,
an stund er kam gegangen,
do jener ritter vil unkreftig lag,
und zoch im aus der wunden swert und spere.
doch schwuer er zu den heiligen im,
das er in räch, alls im stüende sein gere.
diss ward zu tisch gesaget
vor menigem küenen mann.
der künig ser das claget.
der dinng er schulget do den helld yban.
der jach, er hett der dinng et gar kain schullde.
< ich verlos in, ich enwest wie,
do er diss tet, so geste mir gottes hullde!>
wie all den dingen wäre -
erzt pracht man dar zu hanndt,
machten, davon alle swäre
dem ritter in vil kurzer zeit verswandt.
do er genesen was wol seiner wunden,
er gnadt dem künig, das er alldo
seins leibes not het losung bey im funden. awentewr, wie ain ritter an artus hof kam, den die fraw von noaus dar umb hillf gesanndt hete.
als man vol het gesungen
und was zu tisch gesessen -
wer sein zeit het gerungen
nach eren, des ward do durch nicht vergessen
in dem ain ritter kumbt dort her geganngen.
vom künig und der messeney
ward er durch zucht vil wirdigklich enpfangen.
< got sol den künig hallten,>
so redt der valsches frey,
< die küniginne allden
mit frewden sol, und all die messeney
mües got mit seinen genaden gros besachen.
ich dinng, das ewr beruembter preys
gen meiner frawen clag helflich well wachen.
nu hört, was sey ir clage,
vil edler künig artaus,
die sy zwingt alle tage,
die claren künigin her von noaus.
die behergt der künig von norchumerlannde.
zu unrecht spricht er ir an den leib;
umb diss umb hellf sy mich her zu euch sannde.
zwischen in ist gedinget,
das er wochen vier peytt,
ob sy ain ritter pringet,
der ir beste ain ritter küen durch streyt.
zwen oder drey, was sy der mag gelaisten,
alls mengen ritter hat auch er.
umb den werr sollen gesigen doch die maisten.>
do sein red het ain ende,
der junge helld do auf sprang;
für den künig behennde
nach diser awentewer er do dranng
und jach:< wellt ir unfräwden mich berauben,
ich pit euch, herr, das ir die vart
durch ewer er mir wellet hie erlauben.>
dem künig er so twannge
an hielt mit disem pet.
wie ers im werte lannge,
zum jungsten ers doch durch sein girde tet.
zu stund ain garzun junk er do besannde.
er sprach, das er zu waide hinn
im füerte sper, schilt und sein streytgewannde.
mit dem er urlabs gerte
zum künig valsches frey.
sein schaiden trawren lerte
meng clares weib, mit all die masseney.
er kam ins palas zu der küniginne,
der urlab er gar sunder gert,
wann gen ir in ser panndt die strennge mynne.
der küniginne augen,
alls er urlabes gerte,
ir über wielen taugen;
( meinen herren solich trinkvas weren unwerdt,
die also stätigklichen vor im runen
alls ir vil zarte äuglin clar,
die gleich teten dem quelennden keck prunnen).
< nu hör, mein trawt ameyse>,
die künigin gunnd jehen,
< wo du ain wirbst nach preyse,
das lass et gar in meinem dinst beschehen
und bys mein ritter, wa du der lannd tuest keren.>
fraw mynne aldo ir herz enzundt,
die tet mit stät bys an ir ende weren.
fraw mynn, ir habt verstricket
zway herz in ainen pundt.
die künigin er an plicket,
davon sein küenes herz wardt mynne wundt.
er sprach:< got halt ewr er, auch disen frawen,
die wonen hie in disem sal,
der aller wird an eren ist unverhawen.>
sunst wolt er sich zu hannde
vom hof yetz schaiden dann.
her iban der weygannde
sprach:< herr, ir sollt den vollen euch vor lan
das ritterliche swert zer seitten spannen,
das ir versaumbte hewte frue.
so vart darnach ir wol mit eren dannen.>
er sprach:< mir füert zu wallde
ain knab mein streitlich gwanndt;
nach dem reit ich vil pallde.
nu wisst, ich kum her wider all zuhanndt.>
sunst rait von im der junge helld vil fruete.
das er sollt kumen wider dar,
das was dem degen kainen weys zu muete.
er dacht:< mich mues besachen
fürwar ain anndere hanndt
und mich vol ritter machen.>
zu seiner gesellschaft rait er da, alls ers vandt.
den raw, das ers zumm künig ye het geworben.
er dacht, das seiner frawen not
mit hellf an disem ritter wär verdorben.
sy sagten maniger hannde
des tags vil frömbder mär.
do fragt der jung weygannde,
war durch die fraw zu nöten kumen wär.
der ritter sagt, warumb sy wär besessen,
wie ir der künig spräch an den leib,
auch wie er sich drumb da kampfs hiet vermessen.
er wollt durch nicht auch haben
noch ritterlichen namen,
sunder nannt sich ain knaben.
ains tags zu walld an ainem weg sy kamen;
der ritter maid die strass, rait aus zer seitten.
der knab in fragt, warumb er nicht
die richt der strassen für sich wollte reyten. awentewr, wie lannzilet ain magd in ainem lack erlöst unnd aine unnder ainem gezellt, die er der küniginn von pritony schickt, unnd wie im die künigin sein ritterlich schwert nach schickt.
er sprach:< ain abentewer
ist hie auf disem weg,
zerholen ungehewer:
ain ritter stolz ain magt hat in seiner pfleg.
die lat er kainen man durch niehte schawen.
wer dar kumbt, der erholt nicht mer,
dann das er wirt an preyse der verhawen.>
der knab sprach:< diser frayse
kan ich darumb nit achten;
zu im get hin mein raise.
wer wil nach ritterlichen eren trachten,
der dorf nicht solicher not durch vorcht scheyhen.
ich sturb, ee ich nicht rite dar.
solt man der vorcht vor werder diet mich zeyhen?>
< wellt irs dann nicht enperen
so thue ichs euch enpunnen;
doch wil ich mit euch keren.>
riten entsam, sahen ain claren prunnen.
der ritter jach:< nicht forter wil ich reyten.
secht ir, herr, dort das schöne zellt?
ob irs begert, da vindt ir wol zu streiten.>
seim orse pas er gurte;
manlich er darauf sass.
ain sper gros stark er fuerte;
hin zu dem zellt so rayt der valsches las.
er vand ain ritter da von stolzem muete.
ain fraw was in dem pavilum.
durch seinen preys pflag er ir da mit huete.
zu hanndt der lobepäre
den ritter alldo fragt,
wer in dem zellde wäre.
er jach:< das ist ain wunnigliche magt.>
der knabe jach:< herr, lasst mich sy gesehen!>
der ritter sprach:< in kainen weis
mag es zu disen zeiten nicht beschehen.
gemachs sy yetzunt pfliget
durch rue an ainem pett.
ain zeit vil clain sy liget>,
allsus zu disem knaben stolz er redt.
< nach clainer zeit mügt ir her wider kumen.
gert ir meiner frawen zu sehen dann,
so wirt ewr will von mir euch nicht benumen.>
durch das er fürbas kerte;
da tet er vor im schawen
ain zellt reichait geherte.
darpey sach er vier mynnigklich junkfrawen.
aine die sprach:< für war mag ich wol jehen,
ich hab bey meiner zeit nicht mer
ain man so schön alls disen hie gesehen.
wer er des muets der massen
alls clar im ist der leib,
so hiet ers nicht gelassen,
er hiet beschawet das mynigkliche weib
dort underm zellt. durch pleykait seines muetes
muesst er vermeyden disen preys.
wers sicht, bey nam mues sein et etwas fruetes.>
der wort sich schamte sere
der junng und stolze man.
wider er nam sein kere,
wollt unnderm zellt die frawen gesehen han.
do was der ritter mit der magt verloren.
er enwesste, war yedes kam.
des ward von schulden im an massen zoren.
nu wollt er nicht erwinden,
er wolt zu jenen magten,
die er noch wandt dort vinden,
die von seiner schon und seim unpreyse sagten.
ir zellt vand er auch aller diet gar läre.
was er sy suechte dort und hie,
so vand er nicht. diss was seim herzen swäre.
der jung und vil gehewre
schätzt im zu ungeluck
diss frembde abentewre.
zu jenem ritter widerumb zu rugk
rait er und jach:< meinr frawen solt ir sagen
mein dinst mit ganzen trewen
und das ich nach euch kumm in kurzen tagen.
die awentewer ennden
wil ich, wie es drumb stat,
das mag mich niembt erwenden,
das mich der ritter so betrogen hat.
die awentewr von mir noch wirt gesuechet,
ich setz zu puess im der geschicht
oder mein höchster preys der sey verfluechet.>
sunst ritens von einannder.
lannzilet rait zu walld;
ain ritter darinn vand er,
der fragt von seiner rais. der ellens pald
sprach:< herr, ich ger ain abentewr zu holen:
ain magt ich vand under ainem zelld,
die hat ain ritter mir newes daraus verstolen.>
do sprach der vil gehewre:
< kumbt dann, ich weis euch schier
ain frembde awentewre.
ob ir durch ritters preys wolt helfen mir,
ich liess euch ain vil clare heynat schawen.
zwen ritter füerens aus aim lack,
wer sy gewindt, der mues vor hellme hawen.
die keusche ligt gefangen
in ainer poyen starken,
des mich ser tuet verlanngen.
zu abent her an lanndt in ainer barken
füeren sy die vil rainen mynigkleichen.
ob ir den ainen wolt bestan,
dem andern kampfes wolt ich nicht entweichen.
all durch ewr selbers ere
globt mir des mit vianz,
das ir die keusch und here
mir lasst füran mit stäten trewen gannz!
glob ich euch, das ich euch wil weysen moren,
das ir sehet ritter und magt,
ie ir in ienem zelld dort habt verloren.>
< mein dinst euch sey gesellet,
ob das et mag beschehen;
und füert mich, war ir wellet,
das ich nur müg die claren magt gesehen.>
sunst ritens zu dem werd und lack zuhannde.
sy harten vil unlange do,
so fueren die ritter zwen die magt zu lannde.
dise zwen degen millde
rüssten sich mit ir speren;
lannzillet sunder schillde
den sein gestreiten der thiost wollte weren.
die ors mit sporen zen seitten sy do namen.
lannzilet wardt der achsel wundt;
so lag sein gadt unwissent auf dem samen.
samm tet auch sein geselle,
das ors und man zer erd
lagen paid mit gevelle.
lannzilet jach:< herr, lanngt her ewer swert!
die ritter payd wil ich et ain bestreiten.>
alls im das swerdt zer hennde wardt,
manlich zwanng er die helld in kurzen zeiten.
lannzilet sprach:< schnell, pringet
mir dise maget her!
darwider nicht enringet!>
ainer jach:< seid euch ist der ding so ger,
so sol sy ewer hie des wol geniessen.
nembt die schlüssel, sprecht, das sy selb
sich aus den panden thue damit entschliessen!>
da die awentewr errungen
do von dem hellden ward,
zu haws fuert er den jungen,
mit im die myniglichen junkfrawen zart.
nu morgens, alls die sunn erst gunde her glitzen,
fuert er den hellden für den walld.
do sach er vor dem zelld den ritter sitzen.
den helem schnell zu haubet
der junge helld do panndt.
an manhait der unbetaubet
rait zu dem pavilun, er sprach:< ermannt
seyd noch der wort, alls ir necht tet verjehen,
ir wollt mir weysen dise magt.>
jenr sprach:< das mag nicht sunder streyt beschehen!>
< so wappent euch enzeiten,
diss mag nicht annders wesen,
soll ichs ab euch erstreiten.>
der ritter sprach:< noch mynner dann ain vesen
geb ich durch euch, ob ir zürnet all vasste.>
sunder wappen, nur schilt und sper
wolt er mit streyt kumen gen disem gasste.
sein sper der ritter seygen
liess gen dem stollzen jungen,
der seins auch dar tet neigen.
von rabine ir ors mit hurte sprungen.
do wurden sper in drunzun klain verswendet,
mit den der ritter flügelinng
zer erden mit der thiost wardt gesenndet.
gar sunder witz gestrecket
lag er auf disem plan.
durch sein achsel im recket
ain drunzun lank. do erpaist der junge man
und zwang den held alls, des er selber wollte.
sunst gieng er zu der maget clar.
der wat erglenzt von stain und liechtem gollde.
er sprach zu seim geferten:
< herr, welt ir ewren preys
an euch und mir volherten,
so nembt die keuschen maget vil kurteys,
und füert sy in pritonn der küniginne;
sagt, das ich ir senndt dise gab,
es sey meins ersten ritters streyts gewinne.
sagt ir mein dinst mit trewen!
mein herz des zu ir gert,
das sy mir frewd well newen
und mir her sendt zer ritterschaft ain swert
und mich von ir genaden welle ritter machen.
ob das beschicht, so mag mein herz
gen ir allzeit in hochen eren wachen.>
< was ir mir, herre, saget,
wirb ich zu vleyse gar.>
hie mit er nam die maget,
pracht sy mit eren der küniginne clar.
die sanndt ain swert im scharf, stark, darzu vesste;
golld und gestains vil daran lag.
was er ir sach, so was diss gar das pesste.
erst sich ain ritter nande
der degen unverzagt.
zu noaus in das lannde
rait er. der künigin das mer man sagt,
der ward von seiner kunft trawrens vil zerstöret.
wie er die magt mit streyt gewan,
het sy zu ende alles gar gehöret.
die künigin geganngen
kam gen ir lieben gast.
von ir er wardt enpfangen.
frawen und magt do hetten lützel rast.
sumlich schillt, swert und wappen von im truegen,
ettlich im wasser langten her,
damit den eyser ram sy von im zwuegen.
aller erst die frawen wunder
von seiner schöne sahen;
ettlich von mynne zunder
ain flamme irem herzen trueg vil nahen.
er sprach:< fraw küniginne, was euch wirret,
das lasset ennden mich mit streit,
wann ir seydt helf von mir die unverirret.>
sy sprach:< zu annderen stunden
so clag ich euch mein not.
ir tragt von streyt noch wunden,
die ich noch spür von frischem bluet all rot.
so die sind hail, dann brinng ichs euch wol innen.
bis dar der kampf verporen wirt;
got well, das ir sig unnd preys füeret hinnen!> awentewr, wie her lannzilet unnd kay den sig zu noaus erstriten und künigin ritterlich erledigten.
sunst ward zu vierzehen tagen
der kampf alldo vermiten.
vor artus tet mans sagen,
es wär zu noaus et noch gar ungestriten.
kay jach:< wellt der frawen not ir wennden,
so secht, das ir mich in das lanndt
zu trost der küniginn zu hellf wellt sennden.>
der künig do wol gunde
her kayen diser vart.
verwappent an der stunde
vil ritterleich zu seiner vert er ward.
zu noaus ward das mär auch schnel vernumen,
wie das der frawen durch ir not
ain kempf ab artus hof dar wäre kumen.
lannzjlet sich schambte vil sere,
das er sunst lanng het piten.
es daucht in ain unere,
das er den kampf vor lanng nicht het gestriten.
er kam zu kayen, sagt im dise märe,
das er an not her von briton
in das lanndt dar durch streiten kumen wäre.
unnd jach:< ich bin der frawen
durch helf ins lanndt vor kumen.
auch hab ichs guet getrawen,
mir werdt der streyt so leicht auch nicht benumen.
was mich des wiges hat bys her gehindert,
das wais mein fraw zu massen wol.
ich dinng, mein preys damit nicht sey gemynndert.>
kay der ellens reiche
redt do ains tails aus zoren:
< herr, wisset sicherleiche,
ich hab zu hilf der küniginn geschworen.
des willens mich auch nymmer man erwendet.>
lannzilet jach:< ich vicht den streyt,
oder all mein hail sey got darumb verpfenndet.>
sunst kriegten dise payde
zu erwennden dise not.
die fraw sprach in ir layde:
< hort, was der künig mir ye her enpot!
alls mengen ritter, als ich gelaisten möchte,
alls vil wil auch er kempfen lan.
nicht füeglicher es euch auch payden töchte.>
poten die fraw tet sennden
zu velld dem künig reich,
das er den streyt tät enden.
zwen ritter sy aus senden wolt, dem geleich
solt er auch ritter zwen zu vellde bringen.
der mär sich frewt der künig ser.
in daucht gewis, im sollte da gelingen.
alls er von dem garzune
hort, das ir waren zwen,
er jach:< nu wallts fortunne!
den ain zu velld mit kampf wil ich besten.>
er wellte zu im ain ritter vil not vesste,
den er so kannt, das er zer not
manigen endt getan het ye das pesste.
in zimierd wunderreiche
sich russten aus die zieren,
schillt, helem den geleiche
sunst sach man reichait scheinen. knaben kreyeren
hort man, yeder sunder mit seiner kreye:
< wara, wart! hallt aus dem rinng!
das der walab mit weyt gerawmet seye!>
her weysser dann kain swanne
kam lannzilet gefaren;
vor an seim sper ain vane
was, damit er thiost et nicht kunde sparen.
sunst hiellt auch dort der künig nach engels pillde.
in payden golld, gestaines vil
erglenzte ab ir helem und auch schillde.
nach augen mass den punder
sy hurtigklichen triben.
davon die liechten zunder
in den herten hellem nicht beliben.
in stucke clain zway sper wurden verschwenndet.
hiemit der künig wol speres lank
aus dem satel hinders ors do ward gesenndet.
zerquetschet hart und sere
er in den pluemen lag.
das was im sellten mere
beschehen, wann sein manhait ye ellens pflag.
auf spranng er schnell, wann er noch streytes gerte.
lannzilet auch vom ors erpaist.
von schaid er zoch auch licht ain scharfes swerte.
hie vor den klaren frawen
die helld nach preyse rungen.
ir schillt wurden zerhawen;
ir hellem lieht von schlegen laut erklungen.
sunst gieng der streyt entwere auf dem annger;
ein wundt der künig do enpfinng,
das er gestreyten mochte do nicht langer.
zer erd der küene degen
anmechtiglichen viel.
sein preys hie was gelegen,
das pluet im ser aus seinen wunden wiel.
bezwungenlich muest er vianze geben
dem jungen degen ellenthaft;
damit er im selb kauffet wider sein leben.
er muest der küniginne
auch sicherhait des schweren,
das ers durch kain unmynne
nu hinnen für nicht mere wolt peheren.
er solt auch püessen ir des lanndes schaden,
wie des die künigin zu im gert,
sollt er setzen mit all zu iren genaden.
nu het auch kay gewunnen
manlich die oberen hanndt,
vianze ab erzwungen
dem gestreiten sein. hie mit fraw und das lanndt
erledigt was; des frewdte sich vil sere
manig mynnigkliche frawe clar,
darzu im lanndt vil ritter stolz und here.
do diser preys errungen
was von den hellden payden,
die stollzen degen jungen
wolten auch nu mit hullden dannen schaiden.
der frawen grosser dank nicht wardt verswigen;
darzu von all ir messeney
ward in durch iren preys vil dick genigen.
hellem, wappen die pessten
den hellden dar ward pracht,
zwen schilt für not die vessten,
alls es die küniginn ir het erdacht:
in weys sy lannzilet do von ir sannde.
wo er seyt strayt manig ein ende,
so ward er ye der ritter weys genannde.
her kay sich schied mit hullden
hin von der küniginn.
sy jach, sein tat verschullden
wollt sy gen im allzeitt mit sunder mynn.
sunst lannzilet sich auch da schaiden wollte.
des wurden liechte augen nas,
da nicht beleyben wollt der eren hollde.
alls er ain weg unferre
von noaus was geriten,
do kam zu im der herre,
dem er die maget zwo vor het erstriten.
der sprach:< herr, aller erst wil ich verjehen
von disem ritter, den vor dem zelt
ir bey der magt zu ersten habt gesehen.
do man sagt von ewr rayse
all her in dise lanndt,
der zaghait gar ain wayse
sich diser abentewer underwanndt,
der trueg meiner frawen ye vil hollder mynne.
ob er euch hiet gesiget an,
so hiet erworben er die küniginne.
manndragois hiess der küene,
der das vil reich gezellt
schlueg auf den annger grüene.
in daucht, das er nicht lebte zu der wellt,
der im mit streit solt preyses an gesigen
an den künig von norchumerlandt.
umb das gen im meiner frawen wardt helf verzigen.
die ritter, die unns kamen
dort bey des sees stat,
durch euch sy sich an namen,
das sy euch machen wollten preyses mat.
sunst seyd von disen dreyn ir wol versuechet,
davon ewr nam gen höhe staig
unnd ir preys ist mit lasster wol beruechet.
ob ich euch sollte geben
geselleschaft und conponey,
darfür ich kaum wolt leben!>
des antwurt im der ritter schannden frey:
< seyd irs dann sunder var zu mir begeret,
so sag ich euch pey ritter trew,
das ir ewr ger des von mir seydt geweret.> awentewr, wie artus bey der küniginn furt mit syben künigen strayt unnd aus was ursach er hies< der küniginn furt>; auch wie lannzilet alibors dapey bezwanng.
mit mynne die zwen degen
sich schieden hie zu stundt.
nu het auch sich bewegen
her lannzilet, im müeste werden kundt,
war durch der ritters nam getewret wurde.
das seyn preys auch erhöchet sich,
lued er von streyt auf sich manng swäre purde.
gar aller messeneye
wolt er nu reyten sunder.
der küen und zaghait freye
aus hellmen hawen mues nu fewres zunder.
nu hört! an ainem tag im kam ain maget,
der wanng und wat von zähern nas.
sunst wainendt sy mit grossen nöten klaget.
er fragt die keuschen claren,
was sy zwung solicher not,
das sy sunst tät geparen.
do jach sy aus ir süessem munndt vil rot:
< herr, da ist mir mein ameys tod erschlagen
vor ainer purg durch ir litzenz.
das wil ich gott und euch vil tewer klagen.>
er hiess sich dare weysen
die clageparen frawen.
< das kundt ich lützel preysen>,
sprach sy,< mein ameys wolt et preys auch da erhawen.
o got! das ich der rays im ye gehenget!
des ist zer welt mein frewde hin.
trawren mein hohen muet hat understrenget.>
sunst schiedens von einannder.
hin rait der ritter weys.
bey ainem flumm dort vannd er
verwappent ainen ritter gar zu vleis.
alls er dar kam, der ritter zu im ginnge.
er sprach:< ir wandelt ewer rays!>
das orsch er bey dem zaum dem jungen vinnge.
er jach:< erpaisset pallde
von orsch ab zu der erd,
ee ichs euch mit gewalde
erzwunge! ab! des orsches mich schnell werdt!>
der ritter weys sprach:< sagt mir doch, warumbe
ich euch die strasse zollen sol,
die mengklich reytt, der weys und auch der tumbe?>
des antwurt mit unmynne
der übermüetig man:
< ich hüet der küniginne
des furtes hie, ich main: der von pritan.>
der weyse jach:< die wil ich zolles weren,
seid er ir hört. ich sag euch das,
das sein zer wellt sunst nyembt sol zu mir geren.>
und alls der tugent hollde
yetzund ab zu der erde
vom ross erpaissen wollte,
do sprach der annder ritter mit unwerd:
< nu hört, ich hab der frawen nie erkennet,
der künigin her von pritan,
die ich euch hab mit worten hie genennet.>
ain stegraif er gerawmet
vor diser rede het
und jach:< zolles versaumet
seid ir von mir!> der ritter an der stet
geschwindt zu seinem orse hin tet lauffen;
darauf sass der vil grymme man,
der im et da wolt newen kumer kauffen.
ain stark und newes spere
er gen der thiost sankt.
diss was des anndern gere,
der durch zaghait im hares prayt nie wankt.
ir payder sper in stücke clain verschwunden.
des ward der ritter alibors
vom ors gestrecket auf der grüene funden.
alls in der weysse ritter
sunst sach gestrackten ligen -
er wanndt, sein ende pitter
ergangen wär; sein kraft im gar verzigen
was von dem vall; vertumelt was er sere -,
sein ors der weisse ritter vinge
und fuerts im dar, der tugentreich unnd here.
des leibes der geswachet
unlanng zer erden lag.
alls er sich do auf machet,
er sprach:< für war, bys heut auf disen tag,
so wardt mir tewrer ritter nie erkennet.
durch ewren ritterlichen preys
pit ich, das ir mit nam euch mir hie nennet!>
do sprach der junge degen:
< so mir mein zesme handt,
so sol unhail mein pflegen,
ob mir mein art und nam selb sey bekanndt:
ir mügts erfaren nicht zu disen zeiten.>
alibers jach:< seyd irs verhellt,
so wil et ich hin zu pritony reiten.
ich traw es doch erfaren
zu hofe dort vil wol,
darumb mein rais nicht sparen
wil ich zu artus, dem künig eren vol.>
sunst rait er dar und sagt mit all das märe,
anfanng, mittel und auch das endt,
wie es im pey dem furt ergangen wäre.
die humber hiess der wage,
dabey die hellden striten.
nu merket, was ich sage!
die awentewr euch hie nicht wirt vermiten,
warumb der künjgin furt die diet in nennet:
alls artus erst bekronet wardt,
mit urleug gros im lanndt man raubt und prennet.
die das zum maisten triben
im landt mit starker wer,
das waren künig siben,
die lagen bey der humber mit ir her.
sunst lag auch artus her bey disem wage.
selb sext und auch die küniginn
über die humber kamen an ainem tage.
nu waren durch kurzweyle
die künigk zu veld auch kumen,
sahen bey ainem zeyle
artusen und die seinen. zu hannd sy numen
die ors zun seitten mit ir scharfen sporen.
diss sach all pald die künigin,
schray:< waffen, wir sein hie et die verloren!>
zuhanndt ain schnelles gahen
sich hueb und auch ein fliehen.
alls jene das ersachen,
do teten sy schnell eylend nach in ziehen.
ain fuert all new die künigin erkennet,
den vor des nie gerait kain man.
drumb seyd der künigin furt ist er genennet.
herr kay aus zornes grymme
ruefft an die ritter her
mit ainer lauten stymme:
< nu keret umb durch all ewr manlich er!
sagt, welliche vorcht tuet diser flucht euch zwingen?
ir ist et aines mer dann wir!
wills got, des sigs uns mag hie nicht misslingen.
jeder der hellden ainen
mit streyt leicht mag besteen,
mit vorchten harte klainen
wil ich ervellen wol die anndern zwen.>
gen der thiost die sex naigten ir spere;
so teten auch die siben dort.
mit zoren zamen was ir aller gere.
do hort man spere krachen
und drunzun hoch auf springen.
ir zoren sy do rachen,
hie stossen, wenken, hurtigklichen dringen.
her kayen swert erschallt menng hellen done:
er het mit seiner thiost vor
gemachet ainen künig lebens ane.
artus alldo liess scheinen,
das er vil ellens trueg;
so teten auch die seinen.
her kay do aber ainen künig schlueg.
hiet der nachrichter mengen also troffen,
alls ich dick sach, im weren mit hor
die knaben mit wurfen so ser nicht nach geloffen.
ulrich, wes tuestu zeyen
den stolzen helld gehewr
vor zaghait gar den freyen,
so redt zu mir fraw mynn und awentewr,
das du in geleichest zu der schergen pflichte?
ob ichs für an erfüer von dir,
mit worten annders ich dich drumb aus richte.
fraw, sigs wil ich euch jehen,
kenn wol meinen unfueg!
hiet aber irs gesehen,
wie er haubt, helem im von dem körpel schlueg,
das er nicht mer rüert hannd, glid oder vinger:
fürwar, fraw, ewer ungenad
zu mir villeicht ains tailes wurde ringer. -
was sol mein lannges sagen?
die siben künig reich
wurden gar all erschlagen.
nu hört, wer wären die hellden lobeleich,
die künig artus in diser not gestunden!
lot, gaban, iban, uriens,
her kay, des nam ir vor her wol habt funden.
durch kay mänliches ellen
die schumpfentewr geschäch.
gaban, auch sein gesellen,
künig artus ime drumb vil preyses jach.
er globt durch sein vil ritterliche ere,
das er ir payder endes tag
sein seneschallt sollt wesen ymmer mere. awentewr, wie lannzilet zu dolorose garde kam unnd wie ain magd vom lack zu im kam, auch, wie er vor der porten strayt.
nur das ir nicht durft fragen,
ob es hernach sich purt,
muest ich den anfank sagen,
durch was der wag genennt was< künigin furrt>
nu sag ich euch, wie lannzilet gefüere,
alls er alibors gesiget an
und im bezwungenlich vianze schwüere.
auch habt ir wol vernumen,
wie dem helld unverzagt
ain waynde fraw was kumen,
die ir ameyses tod vil sere clagt.
vor ainer purk und stat das was beschehen.
dar weist sy in durch seine pett;
er wolt et ye die awentewr auch da sehen.
sunst rait er sunder grawen;
da er die purk an sach
zu allem vleis erpawen,
hin zu der porten was dem heliden gach.
er sach, das sy verschlossen was all vasste.
er dacht zu reiten in die stat.
alls er nicht vollen kam ain halbe rasste,
so reyt dort her ain maget,
die im ir grüessen bot.
den ritter sy des fraget,
was er vor der port suechte so genot.
er jach:< ich wolt darauf han heindt benachtet,
so ist beschlossen mir die port.>
sy jach:< ich rat, zu pesser rue heint trachtet!
die purk in annder weyse
mues werden auf entspart.
wem beschert ist diser preyse,
fürwar, den hat fraw selide wol bewart:
zu porten zwayn mues ers vor ee bestreiten;
yede port zehen ritter hat,
die ir manlich pflegen zu allen zeiten.
von zawberey besunder
ist vil auf diser vesst.
merkets, ich sag euch wunder!
secht auf dem turen den grossen man, der glesst
mit seiner axt von ere licht gegossen;
der vellt zu tal, ja wann der kumbt,
der mit streit hat die port der purk entschlossen.>
und under disen zeiten
ain horen der portner pliess;
ain ritter her durch streiten
verwappent sich zu vellde schawen lies.
alls lannzilet bevand des ritters gere,
umb gen dem punder er sich warf.
nach augen mass sy sankten paid die spere.
ir thiost hurtigcleichen
paidenthalb ward geriten.
der weys den ellensreichen
durch ranndt, davon sein leben im ward verschniten.
gestracket lag er hie tod auf jenem annger.
sein ors hin zu der porten lieff.
do wolt auch er verziehen do nicht langer.
mit grymm er blies sein horen,
des kam ain ritter palld,
dem was an massen zoren,
das sein gesell mit streit dort lag ervalldt.
sein sper mannlich zu seiner seitten er druckte.
der weiss ritter sich warnt auch des,
das er nicht seinen preysse im enzuckte.
er stach den ritter küene,
das er auch flügelinng
von orsch viel in die grüene.
der weyss ritter zer erden spranng gerinng.
zway swert all scharf gundens von schaiden ziehen.
damit yeder nach preyse warb,
wann do engert et kainer nicht zu fliehen.
der ritter weys auf dicke
das swert warrf in den hennden;
aus helmen fewers plicke
tet er mennigen gen den lüfften sennden.
er schlueg dem ritter von der purk ain wunden.
davon der degen ellenthaft
zer erden in den pluemen ward hie funden.
hiemit er wardt bezwungen,
das er da muesste jehen
sicherhait disem jungen.
do nu der portner das wol het gesehen
vil wol sein ungefelle do erkannd er.
er pliess aber ain horen laut:
zuhand aus für die porten kamm ain ander,
den er auch degenleichen
vil snelles do betwank.
sunst dem gar muetes reichen
den abent an ir fünfen wol gelanngk.
hiemit der tag nach vinster sich wardt trüeben.
die magt jach:< herr, es ist so spat,
das ir ritterschaft müget nymmer üeben.>
er sprach:< fraw, lat mich reiten,
was ich heint zwingen mag.
morgen, wann ich sol streyten,
so hab ich ir desst mynnder bey dem tag.>
sy jach:< es hilft euch nicht alls umb ain hare!
wellt ir die purk gewinnen hie,
ir müesst bezwingen sy ains tags all gare.>
do sy die mär im saget,
do rayt er dann zuhandt.
nu was die clare maget
pewunden, das er ir doch nicht erkanndt.
alls aber sy das penndt zoch von ir munde,
do was ain maget von dem lack!
er enpfieng sy mynigklich von herzen grunde.
von seiner frawen mere
fragt sy der küen weygannt,
ob sy lebt sunder swäre.
sy sprach:< ja wol von ir zu euch gesanndt
bin ich all her. ich thue auch euch verjehen:
ir gewinnt die purk unnd dise stat.
das wirt morgen ee vesper zeit beschehen.>
hin in ein kemenate
fuert in die mynigkleich.
< zu ewer ritters tate>,
sprach sy,< send euch mein fraw die trewen reich
drey schilldt, davon ir preys vil mügt behalten,
so ir den ersten füert zu streyt,
von dem ir zwayer manns kreffte mügt wallden.>
nach silber lieht gegerbet
die schillt mit glanze waren,
jubell darinn gefärbet,
rubinen var parren mit varben claren.
im ersten was ain par zu vleis gesmelzet,
im anndern zwo, alls sy im jach,
im dritten drey maisterlich wol vervellzet.
< wellichen schillt ir füeret
morgen zu ewrem streyt,
alls vil mans kreft euch rüeret
so vil parren auf ainem schillde leit.
wann ir dann diss abentewr überwindet,
so wisst, das ewer aigen nam
ir geschriben hie in diser purge vindet.>
pys dar er vor nie horte
sein purd noch seinen namen.
das im dick fräwde storte.
mer höret von dem heiden lobesamen!
nur alls die morgen sunn erst gunnd her prehen,
verwappent sich der ritter küen
und liess zu streit sich vor der purge sehen.
des tet der portner mellde
zuhannt mit ainem horen.
ain ritter kam zu vellde.
der sprach zu disem hellden do mitt zoren:
< ewr abentewr ist et hie unergangen,
ir gebt uns wider die ritter vier,
die ir necht zwungt und noch sind ewr gefangen.>
er sprach:< herr, ir vianze
sag ich sy quitt und los.>
zu handt yeder ain lanze
zer thiost naigt. do beschach ain solicher stos,
davon der ritter von der purk hin fluckte
von ors und satel speres lank,
des weissen sper in flugelingen zuckte,
das er an kraft und synne
lag auf der pluemen samen.
die der purg waren inne,
mit alle für die phort zu vellde kamen.
ainer aus in ain sper stark nam zer hennde.
er jach zu seinen genossen:< secht,
wie ich den törschen hie an preyse pfende!>
weyt rannten do den punder
die hellden unverzait.
von irer thiost zunder
von hellem stuben. hiemit lag auf der hayd
der ritter von der purk nach leng gestrecket.
lannzilet von seim orse spranng;
do ward jem newe kraft und muet erwecket
und spranng auf all zuhande
und gwan ain scharfes swert.
lannzilet der weygannde
in ains vil herten streytes do gewert.
sein swert hort man im in den hennden klingen.
ain ritter jach:< hiet er mein helf,
ir wurdt in nicht sunst nach ewrem muete zwingen.>
< der streit sey euch erlaubet>,
sprach lannzilet der degen.
sein hellem jenr panndt zu haubet.
sein ors nam er mit scharfer sporen schlegen.
der weiss sein ors auch het palld überschriten.
ir thiost ward geriten so,
ja das des ainen val nicht ward vermiten.
der weys do annder weyde
von seinem orse spranng
und lof an jene payde;
dem ainen gab er ainen swertes schwannk,
davon das leben in begund zu fliehen.
der annder mit vil wunden tief
fluchtig hin gen der purg begunde ziehen.
sunst er vor mitten morgen
die zehen ritter zwanng.
erst nahent es vil sorgen:
ain povel gros her aus zer porten dranng.
mit grymmem muet gunden sy in an lauffen.
wie müed der helld von streyte wär,
doch schlueg er vier zu tod aus jenem hauffen.
die maget palld den schillde
mit den zwain parren bracht
zu hillf im aufs gevillde;
davon gewan er rue und newe macht.
all erst sein swert er nam in payde hennde.
wer im mit flucht do nicht entran,
des leben het mit schlegen schier ein ennde. awentewr, wie dolorose garde gewunnen ward und wie der weyss ritter seines kunes unnd namen innen wardt.
zer porten ein er keret,
alls ers vand offen stan,
mit diser magt geheret.
zu hannt vom turen viel der zawbers man,
den im die maget an dem abent zaiget.
ain ritter er zer erden schlueg,
davon er lebens alldo wardt gevayget.
ain geschray vil laut er horte,
als viel der valands man;
er sach zer annderen porte,
ritter auch neyn gar wol verwappent stan.
der zehent was von zawber tod gefellet.
sy sprungen schnell her in den streyt;
do ward von swerten ain dos vil laut erschellet.
die magt im schnell dar prachte
von parren drein den schillt,
davon gros craft im nachte.
all erst des todes schanz er mit in spilt:
was ir nicht tod nu ward vor im hie funden,
die daucht das doch ain hail vil gros,
das sy entrunnen dann mit tieffen wunden.
sy schriren all:< viannze
nembt von uns, werder helld!
mit stäten trewen gannze
sey wir euch dinstlich ymmer zugesellet.>
der stat volk alls mit scharen darzu lieffen:
junng, allt, payd frawen unde man
mit dank zu got all der genaden rieffen.
die fräwdenreichen sich liessen
nyder zu seinen füessen,
gross wilkumen sy in hiessen.
das wert er, alls er mocht, der schar vil süessen.
sy jahen:< wir hieten genade gros nu funden,
ja ob gelück wolt greiffen zu,
das ir den wirt hiet streyts auch überwunden.>
ain knab des gunde jehen:
< den wirt den perg zu tal
hab ich ab reiten sehen;
mit wainn und clag treybt er kleglichen schal.
so jämerklich er part in seinen nöten:
trenkt er sich nicht in ainem wag,
so wirt er sich sunst mit aim swert ertötten.>
auf ainen palas reichen
fuert in die werde schar.
von reichait der geleichen
het er genumen nie mit augen war.
nach dem auf ainen kirchhof sy in fuerten,
da sy von grebde manjger hanndt
schilt und helem mit grosser reichait spürten.
sunder ain grebd gezieret
sahens verr von den anndern,
vil gestains daraus lieret:
karfunken, jochannt, rubin mit varben glandern.
auf den stain was von maister henden graben
das epitaf von golld, saphir.
nu hört, was sagten forte die puechstaben:
< wer dise purk gewinnen
sol, des nam und sein art
von geschlecht vind ir darinnen
geschriben, wann der stain wirt umb gekart.>
da diss gelas der junng und küene degen
er dacht:< was, ob ich hie den stain
mit meiner kraft enpor möcht aufgewegen?>
an den stain er sich stalte
zum grösserm orte vor;
er hueb in mit gewalte
all sunder not die richte hoch enpor.
er las die geschrift, die mit laut allsus sagte:
< die purk mit manhait gewinnen sol
vom lack her lannzilet der unverzagte.
von bonebick geporen
aus künigklicher frucht,
von bann dem auserkoren,
der durch not gen künigk artus nam die flucht
und starb umb flust seiner diet von grosser rewen;
samm tet sein muetter elonie,
die all ir zeit ye pflag weiblicher trewen.>
alls er was worden inne
seins namens und seiner art,
die magt er pat durch mynne,
er jach:< hort, mynnigkliche frawe zart!
mein nam an chainer stat et nyndert nennet,
bis das es hat fueg oder zeit.
sunst wolt ich sein vil geren unerkennet.> awentewr, wie ain knab dise awentewr an artus hof pracht unnd wie gabon mit x gesellen die awentewr zu der dolorose garde erfaren wollt.
die maget jach:< in stille
kan ich das wol verdagen,
seyd es ist ewr wille.>
nu wil ich euch diss mere fürbas sagen.
nu was ain junger knab da vil gehewre,
dem wardt zu synn, er wolte ye
an artus hof bringen die awentewre.
ain ors zuhanndt er brachte,
der stollz und junge man,
zu logers er hin gachte.
alls er zer küniginn furt kam auf den plan,
alibors fragt, war hin sein rayse wäre.
wie es zu dolorose gard
ergangen was, sagt er im gar das märe.
alls er das mär im sagte,
vil ser er des erschrack.
an massen ser er es clagte,
wann es et was gar seiner frewden schlack.
der knab enruecht, ob er hie clagte ymmer,
sein rais zum künig von priton
wolt er durch in oder nyembt gelassen nymmer.
zu hof hin er die märe
für all die werden pracht,
wie es gar kumen wäre.
ettlicher durch sein schimpf des honlich lacht,
jahen:< er sagts et durch sein gampel siten!>
der knab het ainen prueder da,
ain ritter küen, an preyse unverschniten.
aglians was genennet
der helldt. zum künig der jach:
< wer meinen brueder ye kennet,
der kainer untrew von im nie gesach.
ich wais auch, das er nye gelerte liegen.
her künig, mein haubt sey ewr pfannde,
ob er euch tuet mit disem mär betriegen.>
artus jach:< sunder peiten
wil ich die mär besehen,
hin zu der garde reyten.>
des gunnde do her gabon zu im jehen:
< lat mich die awentewer vor beschawen!
zuhandt enpewt ich euch diss mär,
auch sunst der messeney und meiner frawen.>
< her ochaim, seyt irs geredt,
so solt auch irs erfaren.>
doch ward sein schar gemeret:
ir zehen auch die rays nicht wolten sparen.
sunst sy sich schieden von künig und messeneye;
zu dolorose was in gach.
nu hort, alls sy der stat nu kumen beye,
die purger gen in giengen,
do sy ir kunft vernumen.
mit frewden sis enpfingen.
sy dachten, artus wär auch selb mit kumen.
her gaban jach:< verhart ain weil vil claine!
ob die pfort noch verschlossen sey,
das wil et ich besehen yetz gar aine.>
hin zu der pfort er drabte
der held gar unverdrossen.
darvor er stille habte,
do was et sy vil vesste im verschlossen.
der pfortner jach:< reit ab den perg hin nyder!
morgen, wann ir den tage spürt,
so kumpt mit ewr gesellschaft dann herwider.>
sunst in der stat beliben
die hellden dise nacht.
da sy die gar vertriben,
her gaban mit seiner gesellschaft sich auf macht.
die vand verspart er gleich der vodern massen,
doch hiellt er vil unlanng darvor.
zu ainem türlin sy wurden ein gelassen.
die purk sy do durch gingen
die stollzen hellden küen.
ain weg sy do geviengen,
der trueg sy auf ain kirchhof, der was grüen.
do fundens menge grebde reichlich gezieret.
sy lasen, schawten mengen helem,
wie die mit kowertewr waren zimmieret.
den maisten sy der kannden,
der helem und schillt sy sahen.
die pessten aus manigen lannden
sy waren. diss gienng in zu herzen nahen.
die schrift sagt, das sy all heten geworben
nach diser awentewer da,
des weren sy et all darummb erstorben.
zer grebd sy teten nahen
mit dem vil reichen stain;
das epitaf sy sahen,
die laut allsus:< hie ligt der degen rain,
der dise awentewer hat erstriten.
vach, schad ist es, das in der tod
durch sein manhait vil gros nicht hat vermiten.>
wer die schrift las und horte,
dem pracht es laid und smerz.
all frewdt es in zerstorte,
und stiess et in vil seufzen in ir herz.
sy gingen auf ain pallas, da sy funden
ein magt, die clage gros erschaindt
mit zähern hais und mit hennden gewunden.
her gaban kamm mit frage
an das vil süesse weyb,
was sy maindt mit ir dage.
sy sprach:< o gott, das ich gewan ye leib
zu diser welt, seyd das hie ist verloren
der küenest ritter, der nu lebt,
oder leicht füran nymmer wirt geboren.>
artus man pot diss märe,
wie das durch seinen preys
der helld erschlagen wäre,
den man allzeit nennet den ritter weys.
da ward zu hof umb in vil gros die clage.
diss als was nicht wann zauber gros:
kirchhof und grebd und wes man da ye pflage. awentewr, wie sich artus zu dolorose garde richt und wie es im ging bei der künigin furt etc. und wie gabon und sein gesellschaft gefangen wurden.
artus der clagt vil sere
umb den ritter kurtois,
die künigin noch mere,
mit in maniger pritann und frannzois;
wie den er wolt der garde claus beschawen,
er sprach zer künigin, das sy
mit ir nem zu der vert vil clare frawen.
mit schöner masseneye
russt sich der künig von haws.
an ainem tag sy beye
aim wasser zugen. dem edlen künig artaus
von hitz der sunn der tagrais gunde müeden.
er sprach:< fürwar, das daucht mich guet,
das wir von unns die hitz von küel entlüeden.>
durch das man da leg stille,
do schlueg man auf das velld
( das was der künigin wille)
von sameyt ein gar wunigklich gezelld.
der künig sich enploste do durch küele.
in ainem hembd ginng er zum wag
und satzt die füess entplosset in den prüele.
ain ritter kamm geriten
die humber her zu tal,
dem was sein frewdt verschniten,
do er an jenem lannd vernam den schal.
alls er von artus nicht was all zu verre,
er fragt seins nams. der künig jach:
< ich pins, artaus, der pritoneyser herre.>
alls er das het vernumen,
das artus selb da was,
von seinen synnen kumen
wer er des nach. durch sein mördlichen has
hiet er sich an dem künigk geren errochen.
ins wag er sprangte zu im schnell;
mit der glevy wolt er in han erstochen.
vier ritter bey im hielten,
der yeder trewen pflag,
und grosser manhait wielten.
ainer zum ritter spranng auch in den wag.
mit zoren er sich so an den hellden henket:
hiet artus nicht erwerret im,
er hiet et in da in dem wag ertrenket.
von dolorose klause
was jener frewden ellend.
er dacht, der künig artause
den ritter im zu layd hiet dar gesendt.
gahanndes rait von dann vil traurigkleichen.
morgens artus auch do auf prach
mit frawen und auch rittern ellensreichen.
alls er der purge nachte,
da schlueg er auf das velld
( alls mans zum pessten dachte)
vil manig hoch und wunnigklich gezellt.
er hiess sein masseneye all dar im peiten.
er wollt nur mit der künigin
sunder gesellschaft für die porten reiten.
sunst ritens zu der porte,
die was et vasst versperrt.
der künig ensach noch horte.
alls sy payd kerten auf ir widerfert,
ain man vil allt begunde ser nach schreyen:
< umb terz oder umb none kumbt
morgen all her mit ewer schon ameyen!>
noch was in alls verporgen
her lannzilet der küen.
nu hört! an ainem morgen
wolt sich erpanichen her gaban in der grüen
mit seiner gesellschaft für lange stunde
mit valken die humber ab zu tal,
ob er von paisse kurzweil ycht da funde.
alls nach was enndt dem tage,
in kam ain man, was allt,
der sy vand bey dem wage.
von perd und wandel was er wol gestalt.
er pat die hellden all bei im benachten,
er wolt in pieten eren vil.
< war wollt ir disen abent fürbas trachten?
ich sag euch solich mere,
der ir werdt frewdenreich
und euch benemen swäre.
ir wend verloren han vil sicherleich
ewr gesellen, alls der grebd schrift euch beweyset.
ir sacht sy froers muetes nye.>
unmuet durch fräwdt in gar von herzen reyset.
< kumbt dann, bey disem tage
sollt ir die warhait sehen,
das ich vil recht euch sage
und ir mir selb der volge müesset jehen.>
her gaban jach do zu dem selben allten:
< umb die wird, die ir unns beweyst,
lass euch got ymmer vil eren und preys behallten.>
hin auf sein wolgetrawen
riten die küenen gesst
( sy heten lützel grawen)
zu ainer purk für not die aller pesst.
zu hand sy all ab von ir pfärden stunden.
alls sy kumen auf den palast,
sy wannden nach unrue gemach han funden.
gleichsend der wirt sich hielte,
macht in vil fräwden gros;
wie doch sein herze wielte
untrewen, wann er was et eren plos.
wappen und schillt zuhanndt man von in truege.
wasser man pracht, damit sy all
yeder den eyser ram do von im zwuege.
leinwat linde, schne var weysse
man in all frische pracht.
der wirt warb gar mit vleise,
wie er seinr untrew voll ain ennde macht.
er fuert sy in ain garten wunnigkleiche.
man gab in wirtschaft vollen rat.
des warens all vil gail und frewdenreiche.
nu het der wicht seiner gnossen
verwappent in ain hallt
woll vierzigk, der schälk verstossen.
mit kewlen, axten, swerten kumens palld.
< haha, ir dieb!> sy an die hellden schriren;
mit stüelen, schüsseln, penken lank
stalten zu wer sich do die ritter zieren.
ir wer schnell was zergangen.
menigklich über sy lieff.
die helld wurden gefangen,
darnach gelegt in ainen kärcher tief.
do sy ir gesellen vil in poyen funden;
sy daucht, das sy mer lebten noch,
ir ungemach wär et in nach halb verswunden. awentewr, wie lannzilett nu gefüer, wie artus in die purk kam unnd wie gabon unnd sein gesellschaft aus ir gefänknüss ledig wurden.
nu hett sich alls enthallten
lannzilet in der vesst
von jungen unnd auch allten,
das seinen namm noch art gar niemant wesst.
ains tags zu imnys sass er mit seiner maget.
ain knab ein gangen kam zer tür,
der mit wainden augen vil sere claget.
lannzilet in fragt der märe,
was dise clage mayndt.
er jach:< meins herzen swäre
ist, das mir kam ain magt, die sere waindt.
ich fragt, was sy prächt zu solichen smerzen.
sy jach, gaban und ritter näwn
gefangen wären, der not ir ginng zu herzen.
ir not auch ich bewaine!>
do sprach her lannzilet:
< das sind nicht sache claine!>
sein wappen hiess er pringen im zu stet.
er wolt die dinng durch ain et auch besehen,
war durch, wie oder von wem
den hellden küen die not da wär beschehen.
verwappent an aim ennde
er sich zer pfort aus stal.
nach jener magt behennde
rait er den perg geswinde ab zu tal.
er sach die magt; nach ir er schnell tet jagen;
alls er die näche zu ir kam,
do hort et er sy für sich alles clagen.
an pfärt und auch an gewannde
er dise maget phier
vil schnelligklich erkannde.
er jach:< o willigkumen seydt got und mir!>
auch kande sy den hellden an der stunde.
er vinng sy in sein arem plank;
er kust ir wanng, kün unnd auch süessen munde.
er fragt sy manicher mere
unnd von seiner frawen gesund.
sy jach:< gar sunder swere
mein frawe lebt. noch mer thue ich euch kundt!
ewer nefen pieten euch dinst und mynne.
wie ir gefart und was ir schaft,
sol ich zum lack sy alle pringen inne.>
darnach klagt sy ir swäre
und gabons ungemach,
das der gefangen wäre.
her lannzilet in zuchten zu ir sprach:
< wisst ir ycht, war man dise hellden füeret?>
sy sprach:< herr secht, in jener purk
sind sy, durch die mein herz gross jamer rüeret.>
hin fuert er auf die vesste
die magt an guet gemach.
zwen lieb und werde gesste
het er entsam. do ain die anndern an sach,
wann sy payd vom lack dar gesenndet waren,
mit mynigklichem umbevank
kund aine zu der anndern lieplich paren.
er sprach:< durch ewer ere
entsamen hie peleibt,
bis ich die widerkere
nymm, wann gross angste mich nu hinnen treibt.
ich hilf von not gabon und sein gesellen,
die durch mich leyden ungemach,
oder ain sper muess tod darumb mich vellen.>
allso er urlabs gerte
der wunderküene degen.
do er den perg abkerte,
die maget zwo gaben im mengen segen.
nach der humber ain ghag was dick gepuschet,
darein legt er sich in ain lag
und was den abent gar darinn vertuschet.
alls sich die nacht an tunkelt,
ain zeit vil clain darnach
der man mit schein her funkelt.
ir zwainzigk in ain schif er sitzen sach,
fueren über jens wasser her an lannde.
sy wolten lagen artuses her:
des kert her lannzilet an sy zuhannde.
vil hurrtigklichen ersprengen
der degen tet mit ellen,
und under den gemengen
mit sper unnd swert. dem tod ir sex gesellen
sich muessten. er gund ir tropel so durch drucken,
sein swert prünn und ir hellem durch dranng,
das bluet und fewr tet auf gen höhe flucken.
ir vil mit tieffen wunden
entrunnen von dem streyt;
umb das genad sy funden
putens vianz. hört, was der ritter seid
pegan, alls im gelobt ward dinst und mynne!
er rayt für artus her und sach
mit frawen rain die claren küniginne.
er kunde kaum geparen,
do er die rainen sach.
zu der vil keuschen claren
aus gannzer mynn er mynnigklichen sprach:
< ob ir begert die purk all hie zu schawen,
so kumet dann: ich reitt euch vor.
nembt mit euch auch hie dise claren frawen.>
die frawen sunder payten
hiessen ir pfärd in pringen,
zer fert sy sich beraitten. -
fraw mynn, was sagt ir hie zu disen dingen?
wie hat er seiner dinst gen euch genossen? -
verdacht er zu der pfort ein rayt,
die ward auch nach im vesst und wol verschlossen. -
secht, wie ir seine synne
sunst groblich habt gehondt! -
umb das die küniginne
er sach zu velld so mynnigklich geschont,
durch das im wardt synn und gedenk enzucket.
er sass auf seinem ors, als ob
er in aim süessen twalem wär entrucket.
alls nu die frawen kumen
auf für das pürge tor
und die einfart penumen
in was, das sy verspart waren darvor,
her kay honlich hie lachet diser märe.
der ritter weis sich erst versan
und jach in zoren hin zu dem portenere:
< sag, wer hiess dich verschliessen
nach mir die porten wider?
du solzt nymmer geniessen!>
die künigin an stund den perk rait nyder.
die diet der stat sprach zu dem künig heren,
das er sunder verziehen
mit all der schar tet zu der purk auf keren.
artus gar sunder peyten
und auch die künigein
zer purk hin gunden reyten;
zu türlein clain wurdens gelassen ein.
ain garzunn sprach zu artus dem vil reichen:
< ins slos ir kumbt nach tagen dreyn,
und auch nicht ee, das wisset sicherleichen!>
an ainem endt sy sahen
vor in manng reiche grebd;
des gunnd frewd von in gahen.
ir aller herz nicht wann in jamer schwept.
das epitaf sagt, wie da leg erstorben
her gabon und sein gesellen gar;
von sper und swert werens all da verdorben.
der kumer gros zu herzen
den werden allen ginng.
mang zäher von dem schmerzen
vil rosen roter wenglein über vinng.
do ward die clag gros von den zarten frawen:
< waffen, das ye der tag erschain!>
sunst ward ir freud mit jamer in verhawen.
alls artus het vernumen,
das er zum purgetor
nicht fürbas ein möcht kumen,
do rait er mit seiner masseney das spor,
das in vom velld het zu der purk gefragen.
nu hört auch von dem ritter weis!
die gefenknüss gabones gund er in herzen clagen.
verholen man aus lassen
muesst den helld unverzait.
nach der humer die strassen
verwappent er vil degenlichen rait.
vil manger hannde er im alls gedachte,
wie er nu lisstigklichen sich
zer nacht aber in aine lag sich machte. awenntewr, wie artus mit der künigin vollen in das schlos kumen; wie gabon mit seiner gesellschaft zu dem künig kumen unnd wie in fürbas gelanng.
ain weg von im unweyten
er von der purge sach
ain heremitten reiten.
zu dem herr lanzilet mit züchten sprach:
< vil lieber herr, prächt es et euch nicht swäre,
- ir kummet von ainer purge her -
was die diet worcht, wesst ich geren die märe!>
der brueder jach:< ich wollte,
das artus der priton
ir lag recht wissen sollte!
er wirt et heindt zer nacht geriten an;
verholen wellen sy sich dar verstelen.
kundt ichs den werden pringen inn,
der lag tet ich in kainen weis verhelen.>
< gross dank und auch genade
habt des, vil lieber herr!
villeicht gelückes rade
im lauffet so, das unhail im wirt verr!>
so redt her lannzilet der küene degen.
mit urlaub schieden sich die zwen;
zer huet tet aber er sich wider legen.
alls nu der tag het ennde,
die nacht mit vinster kam,
behandies all behennde
seiner pessten gar ain schar er mit im nam:
annderhalb hundert der was oder mere.
sy riten still und ane bracht.
den hengt auch nach der helld mit ainem spere.
do sy begunden nahen
künig artus und den seinen
und ir gezellt ersahen,
lannzilet liess do manhait gros erscheinen:
sein ors liess er geswinde zu in lauffen.
mit seinem sper er in sy ranndt,
das ir ettwo vil menjger viel zu hauffen.
sein swert er zoch von schaiden,
damit er manigen swank
tet zu seinen seitten payden.
durch helem, hirenschal es tief einsank,
davon menng hawbet wardt in zway gespalten.
ee sy der wer versunnen sich,
waren wol dreissjgk zem tode die gezalten.
sunst prach er durch den punder
yetz durch und denne wider,
davon den orsen unnder
gestrewet wardt manng man zer erden nider.
do sach man jenen herten, disen vliehen.
er jagt sy in dem velld all umb
und macht sy an ir were die vil schiehen.
hert an sy gunde schreyen
der degen küen und zier:
< kain lebens sollt ir freyen!
lass sprengen dar, jojose tschevalier!>
sy dachten, man hiet geiaget in mit lissten.
wellicher nicht von dann entran,
den daucht, er möcht mit wer sich nicht mer frissten.
das schreyen und das wueffen
hort man in artus her;
ainr gund dem anndern rueffen:
< wolauf! und keret schnell zu ewer wer!
wir sein et hie veriaget und verraten.>
in kurzer weil sach man, das sy
sich zu vil starker wer beraittet haten.
her lannzilet sach pallde,
das behandies hin floch
gen ainem grüenen wallde,
davor er in vil snelligklich erzoch.
der pot viannz, das er in liesse leben,
darzu wollt er im her gaban
mit annder seiner gesellschaft wider geben.
< doch auf disen gedingen,
das ichs mag sicher wesen,
das ir mich nicht wellt bringen
dem künig artaus; dann ich wär ungenesen.>
der weisse ritter sprach:< ob ir das halltet,
als ir mir lobet von gaban,
an sorg von künig artus ir wol alltet.>
zu ains ainsidels klause
woltens entsamen reiten.
von dem her künig artause
vert kay dort her, der nicht gert wann zu streiten.
den ritter weis er kannte all zuhande.
er sprach:< hort, küener degen werd,
den ritter gebet mir all hie zu pfannde!>
des ritters zaum gevinge
her kay do in sein henndt.
< dem künig ich euch bringe
gefangen, oder es muess sein ewr endt.>
her lannzilet jach:< des habt kainen willen!
er vert in mein gelaitt all hie.
darumb mügt ir wol ewren zoren stillen.>
< ich enruech, herr, was ir saget,>
sprach kay der zoren var,
< ob es euch nicht behaget,
des kan et ich nicht achten umb ain har.>
der ritter weys ab disen worten lachet.
< herr, lasst mir disen ritter frey,
oder ir werz an preyse drumb geschwachet.>
des wardt zu der thioste
herr kaye sich beraitten,
die erginng mit reicher kosste.
ir payder sper in drunzun sich zerspraitten.
her kay ward hinders ors unsanft gesetzet,
das er lag auf dem annger grüen
gar sunder macht, seinr kreffte ser geletzet.
sunst kay lag sunder kreffte
gequetschet auf dem lanndt;
lannzilet sein orsch im heffte
zu ainem pawm und rayt von dann zuhandt
mit behandies zu ains ainsidels klause.
nach gaban und den rittern gar
schickt er nu schnelligklichen haim zu hawse.
orsch, harnasch man in gabe,
schilt, hellem und ir sper
und annders all ir habe.
zum prueder hof sy namen gar die ker,
do sy mit frewden wurden hoch enpfangen.
noch wessten sy des namen nicht,
durch den in dise losumb was erganngen.
sy paten in ze sagen
sein namen und sein art;
er jach:< zu anderen tagen
wert irs gewar!> hie mit der zucht gelart
sein orsch berait. er wollte von in reiten.
er jach:< ir wartet mein all hie.
ich kumm zer nacht oder morgen gar enzeiten.>
der gefänknüss ledig sagte
er den hellt behandies.
hin rait der unverzagte
zu artus her. den künig er do hiess,
obs im behagt, nach im ze purge kumen,
darzu sein werde ritterschaft.
hiemit ain urlab ward alldo genumen.
den perk auf zu der phorte
so rait der ritter clar;
mit manichem schönen worte
ward er enpfangen von mündlein rosenvar.
an stund er schickte nach dem portenere,
sprach, wann der künig zer porten kem,
das er beraitt das tor zu offen were.
artus gar sunder beiten
und auch die künigein
zer purk begunden reiten.
do ward er all zu hand gelassen ein;
do ward entpfangen er mit grossen eren.
die von der stat, payd frawen und man,
teten mit fräwden zu der vesste keren.
wann manigklich fräwden wielte
all umbe in der vesst,
der ritter weis enthielte
sich alles, das sein art et niemant wesst.
der künigk in dicke pat, sich im zu nennen.
er jach, diss hiet et nicht sein zeit,
er möcht hernach et in vil wol erkennen.
do sprach die küniginne:
< zwar diser awentewr
wundernt gar all mein synne,
und ist bey nam zerholen ungeheur.
der mir die nach ir werd berichten kunde,
wo der nach mynne dinte hin,
wunscht ich, das er genaden lon dar funde.>
do sprach der ritter clare:
< das ich euch nicht sol sagen
zu endt die geschicht vil gare,
für war das tuet et mich von fräuden jagen!>
hiemit wolt zu der purk aus der vil raine.
< herr künig, lasst in nicht reiten fort!>
so schray von der stat all die diet gemaine.
künjg artus sprach:< nu höret
den ruef von diser diet,
was fräuden ir in störet,
ob ewer rays allsus von hinn geriet!>
er sprach:< ich dinte doch, her, nie ewr hassen!
ich bewars auch, wo ich ymmer sol:
drumb mügt ir mich wol hinnen reiten lassen.>
sunst artus nicht enwollte
den ritter fürbas hallten.
hin rait der tugent hollde.
des ward ir freud mit jamers keyl gespalten.
noch wesst artus nicht annders von den mären,
dann das gaban und ritter vil
durch dise awentewr erstorben wären.
der ritter all behennde
rait, do er gaban lie;
der wollt sein ungenennde,
sprach zu gaban:< herr, hört, ich wil euch sagen, wie
zer purk sullt ir gar an verziehen reiten.
durch euch der künig hat clag gros;
mit all den werden kumet dar bey zeiten.>
nu wolt der künig verziehen
sein rais von dann nicht lennger;
drumb das durch clag tet fliehen
frewd aus ir herz, drinn plaib jamer vil strenger.
alls man sich russt von dannen sunder peyten,
so sehens, das ir ritterschafft
mit her gaban zer purk ein gunden reiten.
wer ye zu diser wellte
von frewden horte sagen,
da frewd des laydes gellte
gewesen ist, der darf nicht füro fragen.
da was et fräuden vil und ane massen.
sy wurden von frawen mynnigklich
entpfangen wol ains taills mit augen nassen.
gaban gar sagt die märe,
wie sy gefangen waren
in kärcher, poyen sweren.
< wir sein erlost von ainem ritter claren,
der euch enpewt vil dinst und hollder mynne!
wie sein nam sey und auch sein art,
kundt wir durch ain von im nicht werden inne.>
nu hort man von den magten,
die horten hin zum lack,
das sy das auch ser clagten
und jahen, das es wär ir fräwden schlack,
das sy sus zwungen muessten dar beleyben.
< uns löst niembt wann der ritter weis!
got well sein hail im zu dem pessten scheiben!>
der künig sprach:< für ware,
vleys wolt ich darzu keren,
gar all mein zeit und jare,
wie ich euch möchte fräwde vil gemeren.
wesst ich den ritter ainicher enndt zu suechen,
was mir das müe und kosste nem,
des alls wolt mich et durch in lützel ruechen.>
die ain magt jach:< zu hannde
ir werdt vil von im innen
zu logers in dem lannde,
so man urlewgs zum nägsten wirt beginnen;
zum annderen und zum dritten noch vil mere.
da wirt offen sein manlich tat,
dar durch er gewinnt preys, darzu hoche ere.>
< nu höret, künig vil here>,
her gaban alldo sprach,
< euch herget stät und sere
und tuet dem lannde dick gross ungemach
der künig von der über tennemarke.
piett im, das ir in suechen wellt
auch in seim lanndt mit ainem her vil starke.>
wie sy es heten gesprochen,
allsus es auch beschach.
er wolte nach vier wochen
urleugen ser. her gabon darzu sprach:
< nu wil auch ich ainer verte nicht erwinden:
ich wil nach jenem ritter weys,
sehen, ob ich im lanndt den möchte vinden!>
nach disem ungenennden
wolt auch artus ain magt
aus in die lannde sennden.
nu wirt euch fürbas von dem helld gesagt,
weil sich der rays her gaban under vinge
und er von artus hof sich schied,
wie es dem ritter weis die zeit erginnge. awentewr, wie lannzilet ain gefanngen ritter erlost unnd wie er ainen ritter tod schlueg von des gewunten ritters willen, dem er an artus hof geschworen het, in zu rechen.
alls von dem heremiten
lannzilet urlabs gert,
gen ainem walld geriten
ains tags er kam. der degen küen und werd
sach ainen ritter mit seiner messeneye,
des leib nach was in risen lenng;
er fuert ain ritter gefangen frewden freye.
dem was von ainer maget
zu seinem hails gehanngen
( alls die histori saget)
ain haubet mit ir liechten zöpfen lanngen.
lannzilet fragt, wie disen dingen wäre.
< was sol diss haubet an dem mann?
durch got beschaydet mich hie diser märe!>
der gross jach:< zwar gesworen
hab ich des manichen aid:
sein leib ist gar verloren.
er hat betrüebet mich, darzu der mayd
hat er verrätlich ir leben auch genumen.>
der ritter sein unschuld hie pot
und jach:< an schulld bin ich zu nöten kumen!
der zaigt mir sein unmynne;
das dient ich umb in nie -
ich dien ainr küniginne
her aus briton -, do mich der wicht heut vie.
vor und noch ist mir sein nam noch lützel künde.
ich erzeugts vor all den werden wol,
ja ob von seim gewalt mich yembt enpünde.>
lannzilet zu dem grossen
sprach:< lieber herr! nu secht,
er zellt sich valsch den plossen;
darfür pewtt er et euch sein ritter recht.>
des pot im antwurt jener aus grossem zoren:
< sprecht ir fürbas ycht wort darzu,
so seydt des leibes ir gar der verloren.>
< wellt ir von im ycht nemmen
gewett für sein unschuldt
( alls sich das tuet gezemen),
so widersag ich euch durch in mein hulld!>
hiemit den helld rais er im aus sein hannden;
er entstrickt im riemen und die sail,
damit in jener fuert in starken pannden.
ain starkes sper genayget
ward gen dem ritter weis.
des wird nie wardt gevayget,
der het auch seiner thiost gueten vleis.
der just gab hellen don mit lautem krache.
hiemit der ungefüeg dort lag
durch stochen auf der grüen mit ungemache.
an lannzilet ain schallen
gros hueb sich do zu stund;
doch was kainr bey in allen,
der immit seinem willen schadens gundt.
sy liessen durch die schulld in leicht genesen.
durch ir vianz muesstens dem wicht
betwungen und gar undertänig wesen.
auf vienng der ellensreiche
des valannds kasstelan;
die frawen mynnigcleiche
satzt er darauf; hiemit sy riten dann.
die fraw sprach aus ir süessen munnd geröset:
< war hin füeren wir euch vianz,
durch das ir ritterlich uns habt erlöset?>
er jach:< hin zu britone
der landes künigein,
die tregt der tugent krone
der und dem künig saget die dinst mein.>
der ritter fragt, wie er mit namen hiesse;
< sagt ir nur zaichen meines schillts!
sagt, ich sey, der sy zu der garde ein liesse!>
sunst riten sy entsamen
sprechend den lanngen tag.
zu ainer purk sy kamen,
da man ir et mit reicher wirtschaft pflag.
nu morgens, alls die sunn leucht gen dem tage,
lannzilet urlaubs von in gert;
des ward nach im unmassen gros die dage.
hin rayt der helld gehewre
bis an den abent gar.
er sach ain ritter tewre,
des orsch und wappen das was alls silber var.
der fragte lannzilet gar diser märe,
war hin sein raise solte
oder von wann er sunst des landes wäre.
er sprach:< herr, ob ir spehen
kundt ainen ritter ycht,
so möcht ir selb wol sehen,
das ich zu ritters fuere hab die pflicht.
fragt ir, wem ich mein dinst gar laist zu hawse?
das thue ich dem künig von pritann,
ich main den eren gerenden künig artause.>
jener sprach:< herr, für ware
ir seidt dem undertenig,
dem ich zeit unnd mein jare
dinstes ymmer bin der widerspenig
umb das: es kam an seinen hof ser wunder
ain ritter, der mit sper unnd swert
des leibes kraft gemacht ward ungesundter.
umb das sein gross qual pitter,
die sewche möchten fliechen,
drumb tet ain annder ritter
zway stuck im aus sein tieffen wunden ziehen.
er schwuer auch, wer das ymmer vor im spräche:
wer jenen mynnte, der in schlueg,
für in, das er das ymmer an im reche.
der selben bin ich ainer,
der das doch ymmer gicht:
an stat und enden kainer
gelaugen ich kainem man der worte nicht,
das reche durch in ymmer, wer das welle.>
lannzilet jach:< ditz ist mir laid:
es ergat unnser aim hie zu ungefelle.>
die sper sy gen dem punder
mit grimmem zoren naigten.
aus hellem fewres zunder
sprungen gen höch, darvon die ungevaigten
mit orsch und all deckten mit vall die grüene.
der ritter weis sein schwert enport
und schlueg zu tod den anndern ritter küene.
nu hat auch fraw fortunne
im sterben kaum erwert,
wann des spers ain drunzunne
im stackt in seinem leib mit nöten hert.
des muesst man ain orschpar zuhandt im machen;
der nie gevorcht frays oder dro,
den füert man dann des leibes gar den swachen. awentewr, wie es her gabonen gelanng, alls er aus rayt, den weyssen ritter zu suechen.
von her gabonen sagen
wil ich dem helld gehewr,
wie der zu ettlichen tagen
all suechend rait und manige awentewr
durch fuer, das er das mer nie kundt erspehen
umb disen ritter, den er suecht,
kundt im et nie kain man die warhait jehen.
ains tages rait der küene,
do er auf ainem plan
in ainem walld, was grüene,
vil manig reiches pavilun sach stan.
do lag ain herr, des nam man weyt erkennet
in aller lannde kraissen:
der künig von hundert rittern er was genennet.
zwen fragten in der märe,
war er der rays hin wollt;
do sprach der vil erbere:
< ich suech ain ritter, des leib hat erholt,
das man in mag von schullden hoche preysen.
sein kovertewr nach schne gevar,
des namen mir nie man her kandt beweysen.>
sein rais er nicht wolt sparen;
mit hullden schied er dann.
do kam im widerfaren
ain diet, bey in zway starke kastelan,
die truegen ain orsch par, darauf verdecket
lag alldo krank ain ritter wundt;
nicht hares gros do plosses an im plecket.
von dises mannes swäre
her gaban sy nu fragt,
und wer der krank da wäre.
ain knab all junk dem herren widersagt:
< es ist ain ritter, ser wundt worden von streyte.>
lannzilet hort ir rede wol.
er laucht die decken auf nicht all zu weyte.
an stat kandt er gabone,
dackt sich snell wider zu;
do dacht der wolgetane:
< ich wil im lan an spacht seins leibes rue.>
mit urlab schied er sich von dannen pallde.
nach clainer zeit sach er, das man
ain toten ritter gen im trueg durch den wallde.
ir ettlich klag erschainten
durch das in was beschehen,
so das vil ser sy wainten;
do gund zuhand her gabon zu in jehen
und pat, ir not zu ennde im gar sagen.
sy sprachen:< ain ritter, fuerte weys,
von dem ist diser herr in streit erschlagen.
doch hat er sich mit namen
an jem ains tails errochen,
wann er dem lobesamen
zu verch ain wunden hat in den leib gestochen,
das man not halb her nach in muesste püeren.
wie sein ding noch zu haile ste,
man mues in ye auf ainer ors par füeren.
nu hört des streites schulde!
durch diss die not geschach:
der herr der sprach, mer hullde
hiet er ains ritters, der ainen anndern stach.
ain drunzun in des leib im ward gefunden,
ain schwertes stuck aus seinem haubt
bey artus zoch jenr ritter im aus seinr wunden.>
erst dacht der vallsches lere
( ich main den von norwag),
das jens der ritter were,
der auf der orsch par dort verwundet lag.
seinr wider rais er wollte nicht erwinden.
er suecht in ser und kundt doch in
an kainem endt der lannde nynndert vinden.
sunst suecht er affter zwere
imm lannde hie und dann.
ains tags der tugent here
in ainer grüenen aw sach vor im stan
ain pavilun, des reichhait was nit claine;
libloys, ain fürst von hoher art,
darunder was. dar rait der tugent raine.
noch fürsten drey da waren
in seiner gesellschaft kumen;
da sy den hellden claren
so nach bey irem rinng heten vernumen,
er ward enpfangen von in wol nach eren;
sy weisten in an guet gemach,
do kanndten sy an stund den degen heren.
zu tisch sy maniger hannde
sagten von awentewren;
gabon, der preys erkannde,
fragt alles nach dem ritter vil gehewren,
ob in von seiner rais icht wäre kunde.
sy jahen, das sy wessten nicht,
wo man in in der weiten wellde funde.
unnder all disen zeiten
sahens ain frawen clare
schon durch den walld her reiten
mit ainer stollz und wolgeflorten schare.
den künig von hundert rittern ser des wundert;
sein poten sannt er zu ir hin
zu erfaren, wer sy wäre, die ausgesundert,
und jach, das sys gedächten
und dise frawen clar
zu seinem zellde prächten.
hiemit sy riten frölich zu der schar
und sagten do der frawen dise märe:
sy solt zu des künigs pavilun,
das diss sein maynung und auch wille wäre.
sy jach:< zu schaffen wenig
hab ich bey dem künig dort.>
allsus mit irer menig
wolt sy auf irer strasse reyten vort.
sy sprachen:< fraw, ir müesst et mit uns reiten!>
do das ir ritter sahen all,
do viengens mit den poten an zu streiten.
alls gaban disen streyte
dort aus zu velldt ersach,
er sass auf sein raveyte,
ranndte schnell hin, die anndern herren nach.
er tet so vil, das er schied die unmynne.
das sy zum künig rite dar,
des erpat er do vil kaum die küniginne.
die rainen er des fragte,
warhin ir rais solt sein.
die künigin im sagte:
< mit all der macht und pessten helfe mein
gstan ich artus gen dem von über tennemarke.>
der künig jach:< darwider füer ich
auf artus ain her vil michel und auch starke.>
von noaus die wolgetane
sich schied vom künig reich;
der zeit was ain vilone
geloffen durch den wald dem wol geleich,
alls ob er pfläg von not vil clainer wunnen.
er vandt lannzjlet, der von der par
durch luft gestigen was zu ainem prunen.
alls der so eylendt lieffe,
do schuef her lannzilet,
das man im zu im rieffe.
des eilt der knabe dar zu der selben stet;
er fragt, wo hin sein rais so eylend sollte.
er jach:< umb hellf, wo ich die fundt,
wer der von noaus in nöten hellfen wolte.>
lannzilet fürbas in fragte,
wie diss gar wär ergangen;
der garzun wider sagte,
der künig von hundert rittern sy hiet gefangen.
er sprach:< mein pesste helf die sol sy spüren!>
in die ors par zuhant er staig
und hiess der ennde sich vil snelles füeren.
der garzun dise märe
der küniginn schnell sagt,
das all ir not und swäre
ain ritter junk an massen sere clagt,
wie der doch wer zu verch verwundet sere.
indem kam ir der ritter zu;
des pot im gnad und hulld die frawe here.
sy pat in mit ir varen
durch rue und sein genist.
der helld jach zu der claren:
< diss mag nicht wesen, fraw, zu diser frist.>
hiemit tet er genadt und urlabs geren;
in ain stat ein zu ainem wirt
kert er, der in entpfienng mit micheln eren.
nur alls der wirt erkannde
des ritters ungemach,
von erzten er besande
die pessten gar. wie er was leibes swach,
die machten mit ir kunst in zehen tagen,
das er an allen ennden
wappen und wer ze streyt nu wol möcht tragen. awentewr, wie der künig von über tennemarke unnd der künig von den hundert rittern artus mit her über zugen unnd wie die vesparie erginng.
lannzilet sich nu wollte
auch zu dem wig beraiten;
er schueff, das man im sollte
in seinen schilt, den er zu streyt wolt laitten,
auf rot in belunk silber weys ain paren
beraitten sollt, wann er seiner rais
zu disem turnay lennger nicht wolt harren.
morgens nu mit panieren
zu velld mang ritter zogt,
ir leib da zu movieren;
ettliches herz durch preys nach thiost progt.
der vand man da genueg, wers wollte geren:
mang schillt man lautt erkrachen hort.
man sach drunzun zerstrewt vil von den speren.
man sach den hellden zieren
( ich main den weys gefar),
mit hurt allso punieren;
wo hin er kert, so prach er durch die schar,
das manigklich wundert ab seiner ritterschefte.
er strewet orsch und man zer erdt,
auf wem et da sein lannz mit thiost heffte.
der künig von rittern hundert
was hoch an seinem preys
mit manhait ausgesundert.
alls sein getat erkandt der ritter weis,
durch thiost er sein sper tet gen im naygen;
diss was auch wol des künigs ger.
do spurt man schnellhait gros von orschen payden.
ir payder sper sich reyssen
teten in stucke clain,
das der drunzunne spreyssen
in lüfften flugen; damit auch hie der ain
zer erden lag ser quetscht mit ungemache.
die sein dachten, das er wär tod.
von dann trueg man den künig sunder sprache.
wie der künig zer erden
zu ungemach wardt funden,
nu prachen auch dem werden
von disem paws auf all sein alte wunden.
sein weisse wat mit pluet ward gar durch netzet.
barun und manig ritter dacht,
das er auch wer des lebens da geletzet.
hiemit man raumbt das wale,
paid kund und auch die gest;
der ritter weis verstale
sich von der diet, das niembt sein rays enwesst.
er herbergt nach dabei in ainr abteye,
da sein zu fleis gepflegen wardt.
hört, wie gefuer artus der schanden freye!
er fragte diser märe
und auch die küniginne,
wer diser ritter wäre
nach plank gefar, dem er unkunde mynne
trueg durch sein manlich ellen das vil grosse.
man zaigt im nach schnell auf sein spor,
do er zum kloster wer an kreft der plosse.
artus mit seinen frawen
und vil seiner messeney
kamen, in zu beschawen;
ain arzt man pracht, der nicht was künsten frey;
dem wardt vil miet gehaissen, auch gegeben,
das er mit vleis und maisterschaft
dem hellden guet behielt sein werdes leben.
alls lannzilet erkannde,
das artus bei im was,
schnell er sich von im wannde
und part, alls er der krefte wär vil las.
nach dem kamm dar die süesse küniginne
und fragt seins namens und auch macht,
das er wer fro des muetes durch ir mynne.
er jach:< fraw, mir enwirret
an meinem leben nicht.
ain annder not mich irret,
das euch mein munnd meins namens yetz nit gicht.
ir mügts erfaren leicht zu anderen zeiten.>
durch rue wolltens im lan gemach.
sunst ritens wider dannen sunder peyten.
er vorcht, das da sein name
verholen nicht möcht bleiben,
so dick man zu im kame,
< und das bey nam von hinnen ich mich scheyben
mues.> durch diss alls sein maister er besannde.
er pat unnd flecht, bys er dar pracht,
das er an ander endt dann mit im wannde.
gabon in sunder fragte,
ob er davon ycht wesst
umb den helld unverzagte,
ja der an ritterscheft gar wär der pesst,
der zu der garde het so wol gestriten,
< wo ich den wesst zu vinden palld,
das wurdt mein rais nach im durch nicht vermiten.>
er sprach:< zu diser stunde
kan ich euch nichts verjehen.>
hiemit her gabans munnde
nach urlab sprach:< ich hoff den tag noch sehen,
das ich in vind; und wil mirs got verhengen,
ich suech in in den lannden weit
und wil mein fart nach im nicht füron lenngen.>
indem ward an getragen
zu payder seytt ain frid,
der werdt zu ettlichen tagen,
das menigklich zu lannde widerritt.
hiemit her gabon schied mit hulden dannen.
er rait der lannde mengen ennd
und erforscht sein vart an frawen noch an mannen.
nu möcht ir fragen mere,
wie in der zeit beschach
dem ritter lobepäre,
von dem mein münd euch newes yetz verjach.
der erpaisst ains tags bei ainer grüenen linden.
nu rait dort her ain frawe clar,
die tet des leibes in vil swachen vinden.
von noaus die küniginne
sprach aus ir munnd vil suess:
< herr, keret mit mir hinne!
ich schaff euch alles ungemaches pues.>
er jach:< ich dank euch mynn und solicher trewen;
kem ycht her nach verdienens zeit,
euch möcht das an dem jungsten nicht gerewen.>
sunst füran mit ir kerte
der degen lobesam.
die rechte strass sy lerte,
das dolorose garde er sach stan.
vor im unverr dar tet er menge plicke;
er dacht, das er fraw ginofer
darvor verspart; diss pracht im seufzen dicke.
er vorcht, ir gnad und hullde
darumb han gar verloren;
umb die verworchten schulde
er jamert ser. die keusch und hochgeboren
pat in all durch sein rue zer purk beleiben.
er jach:< hort, fraw, wie es gefar:
an ander stat wil ich diss nacht vertreyben.>
die fraw merkt an dem mere
an pärd und allen seinen siten,
das er der ritter wäre,
der dolores mit manhait het erstriten.
durch das ir rays sy fürbas mit im keret
und pracht in vort auf ain ir haws,
da im ward rue und gemaches vil gemeret. awentewr, wie es her gabonen mit ainer magd unnd mit brunen erginng, den man nennt den ritter sunder erparmherzigkait.
alls gabon von norwage
auf sein suechunng geriet,
im kam an ainem tage
ain maget, die gross clag von frewden schied.
er fragt die klar, was ir betrübde wäre;
sy jach:< man sagt, erschlagen sey
der ritter weis: das ist meins herzen swäre!>
her gabon sprach:< gelaubet
die wort kains menschen mundt:
des setz ich euch mein haubet!
yedoch ist er zu verhe sunst verwunndt;
ich suech in durch ain ritter auserlesen,
der zu der dolorose gard
mit streyt vor menigem hellden ist genesen.>
sy sprach:< genad vil grosse
sey got und euch gesait!
er ist der valsches plosse,
der zu der gard den preys manlich erstrayt.>
sy riten entsambt zu ainer wallde klausen,
do wondt ain fraw von andacht gros,
bey der sy teten die selben nacht behawsen.
die guet sprach zu gabone:
< herr, meydet dise magt!
sy tuet euch lebens ane;
sy mynnet ser ain ritter unverzagt.
ob der euch säch zu vellde mit ir reyten,
er liess es durch die wellde nicht,
ir muest et umb das leben mit im streiten.
wer disen hellden kennet,
herr, das sey euch gesait;
praun in der selbig nennet,
den ritter sunder all parmherzigkait.>
er jach:< nu mues sein hail zum pessten walldten!
umb dise vorcht wil ich die magt,
ob sys gert, diser rais nicht von mir schalten.>
nu morgens der vil küene
sich urlabt mit der magt;
in ainem walld, was grüene,
ain pavilun sach stan der unverzagt.
sy jach:< hie liget praun der unervorchte,
der durch mein mynn sunder mein dank
an menigem küenen ritter wunder worchte.>
der ritter all zuhannde
her gabon das enpot,
das er die magt im sannde
oder er müesstz mit streyt da ligen tod.
gabon jach:< seid ers trutzlich von mir geret,
so sag im, das er diser magt
sey yetz von mir und auch hernach entweret.>
alls jenr dort underem zellde
die red so stoltz vernam.
verwappendt aus zu vellde
er schnell mit ainem starken spere kam.
do wardt der just mit hurte so geriten,
das praun lag auf der erden schon
und die pluemen mit seinem zimierde striten.
er lag zerquetschet sere;
gabon an diser stat
im nicht wolt schaden mere,
wann das er im durch mynne sagen pat,
ob er ycht wesst den ritter weys zu vinden,
der vor der dolorose gard
den helem tet so dick zu haubet pinden.
praun sprach:< wellt ir versprechen
mir das mit ritters trewen
und mein pet nicht zerprechen,
des ich euch bitt, das ir das sunder rewen
mir laisten welt, schnell der end ich euch weise.>
her gabon sprach:< mit willen, ja!
doch das ewr pet mich schaide nicht von preise.>
die hellden paid auf sassen,
riten gar all den tag
zum sloss die rechten strassen,
darauf her lannzilet durch rue lag;
der was nu seiner kraft so wider kumen,
das er in ainem wige hert
auf schilhen wol macht starke sper zerdrummen.
alls er hort von den meren,
das durch in zu der vesst
die ritter kummen wären.
er legt sich, alls ob er pflag vil unrest.
er pat sein maister zu den gessten jehen:
in enmöchte durch sein swachait gros
zu disem mal et niemant nicht gesehen.
die magt das lan nicht wollte,
sy muest den helld gesehen.
ain potschaft sy im sollte
sagen, davon im liebs vil wurdt beschehen.
sy gienng dar, sprach:< herr, euch pewtt dienst mit trewen
die maget von dolorose gard,
die ir dort liesst gefangen mit vil rewen.>
ain prief tet sy do raichen
dem hellden in sein handt,
daran gewisses zaichen
er sach, dabey im wardt allda bekannt,
das sy geware märe gein im fuerte.
das er zer garde im peyten hiess
die magt, darumb sein herz vil laydes ruerte.
do jach der dick genennde:
< euch payden got lonen sol!
nu reytt der selben ennde
und jecht, sy müg nu fürbas reiten wol.>
< nayn, herr, sy pat, das ich euch sagen sollte:
ob ir nicht kömbte, von ewr hanndt
solt ich ir pringen den klaren ringk von gollde.>
den unpreys ye tet fliehen
zuhant das gollde rot
von seiner hendt tet ziehen.
mit willen er sich ir zu dinste pot.
hiemit sy urlabs von dem küenen gerte.
her gabon sprach:< wer ist der man?>
sy jach, das er et fürbas mit ir kerte,
< so mügt irs werden innen,
wer diser ritter ist!>
sunst schieden sy sich hinnen
und komen zu der gard in kurzer frist.
do kannd sich gabon all erst auf der grebde;
er dacht wol, das er auch davor
bey disem sloss mit ungemache strebte.
praun sprach:< ir mögt nu wissen,
wer jener ritter ist;
nu seyt auch ir geflissen,
das ewer trew mich wer zu diser frist.
ir habt gelobt, ainr pet mich zu geweren.
nu löset trew und ewren aid.
der magt thue ich hie petlich von euch geren.>
her gabon sprach:< wer geret,
das so unpetlich ist,
der wirt zu recht entweret;
die maget ward nie mein zu kainer frist.>
praun sprach:< so wellet ir gelübd und aid mir prechen.>
< diss wil ich vor dem künig artus
in ainem rinng kempflichen auf euch rechen.>
< was sol die zeit gelennget?>
< welt irs nicht haben rat?>
< kampf der wirt euch verhennget!
ir durft ain fues nicht treten von der stat.
naynn, nicht, her gabon, alls ich das hab gesaget.>
in der zeit heten auch sich mit red
vil wol entsam erkoset die zwo maget. awentewr, wie lannzilet von der küniginn von noaus schied.
zu noaus in den zeiten
het auch her lannzilet
muet, von der frawen zu reyten.
mit urlab schied er dann und sagt, er het
gross zeit sich zu dem urleug auch zu richten;
zu lieb artus wolt er dem künig
von über tennmarkt sein preys hellfen vernichten.
sunst schied von noaus dannen
der wunder küene degen;
von frawen und auch mannen
ward im gewunscht, das der sein solte pflegen,
dem aller menschen herz und muet ist kunde.
er kam zu ainem bruederhof,
dacht wol, das er baranndes noch da funde.
er het in dar gelassen,
do er die garde gewan.
nu kert die widerstrassen
her gabon, praun, die maget wolgetan;
dachten, her lannzilet zu noaus vinden.
alls sy horten sein dannen fart,
gunden sy sich der nachfart underwinden.
die maget zwo im sagten
des tages manig mär
von dem helld unverzagten;
sunst riten sy den tag gar sunder swär.
zu abent sy an ainem gejegt funden
ain herren und des masseney,
die sy nach eren vil wol enphahen kunden.
der herr zu hawse keren
sy pat durch ir gemach;
er wollt in frewde meren
und fuerts, da in durch rue vil lieb geschach.
man pot in zucht und wirtschaft harte reiche;
morgens mit seinen mägden zwayn
urlabt sich die conpany mynnigkleiche.
alls sy unverre riten,
sehens nach kurzen weylen
gar nach geswinden siten
zwen ritter wol verwappent nach in eylen.
ir sper sy gen der thiost teten naigen;
das gabon nie kainr zaghait wiellt,
das tet auch er mit wer all hie erzaigen.
praun hiellt der wer do stille,
und tet er nicht darzu,
wann es gar was sein wille.
zuhannde riten dar die maget zwue,
sprachen:< wie zimbt das ritterlichen eren?
welt ir mörden den küensten man,
der ye zu streite kam mit schilt und speren?>
ainr sprach:< sagt, frawe raine:
wer ist dann diser helld?>
des gab antwurt die aine:
< von norwag gaban iss, dem ye gezellt
vil preyses wardt weytt umb in allen landen.>
alls sy payd horten dise wort,
wurfen sy schillt und swert aus iren hannden.
sy erpaisten paid zer erden
und paten do genaden
gabon den degen werden,
sprachen:< wir sein mit lasster überladen
von disem streyt, praun hat euch her verlogen.
ain tirand er uns an euch jach,
des sey et wir valschlich von im betrogen.>
mit urlaub sich hie schaiden
von in wolt her gaban
mit disen magten payden.
sunst wolt mit im auch praun der valsche man.
her gabon jach:< her praun, des beschicht mit nichte!
nu wiss fürwar, das ich mit dir
durch dein verrätnüss nicht wil haben pflichte!
ich thue hie von dir sprechen,
das du pist eren lere;
darstu mit streyt das rechen,
ich stan all hie gerait und kampfepere.>
er sprach nicht wort und rait enweck mit schanden.
gabon dacht wol, durch prauns untrew
müest er noch werden mit newem streit bestanden.
den tag er mit den frawen
rait, bis die nacht an vienng;
ain purk stark wol erpawen
sach er, ain prayte prugken darzu gieng.
alls er zumm mitlen tail kam mit den magten,
er sach, aus ainer lage dort
das mer dann zwainzigk ritter nach im jagten.
vor in er dise maget
kaum zu der port ein pracht.
der nie an wer verzaget,
ain just dar traib, der ainen des lebens schwacht.
ir fünf er schlueg zu tod in kurzen stunden.
sunst macht er vier des leibes lam,
die anndern fluhen dann mit tieffen wunden.
die magt ynner der porte
klagten gabones not.
alls das der wirt erhorte,
das sy nannten den< fili roys lot>,
er kam mit scharen gen im aus gedrungen,
er entpfìenng den ellens reichen gast,
dem an so hohem preys do was gelungen.
man pot im wirtschaft grosse
mit menger kurtosey;
morgens der schanden plosse
fragt nach den magten; der wirt gar wanndels frey
begunde zu her gabonen do sprechen:
< herr, ob ich euch gäb dise magt,
so müesst ich glübd und meinen aid zerprechen.
sunst glob ich euch mit trewen,
das ichs allsus wil han,
das sy nicht sol gerewen.
mein haubt das sol euch des zu pfande stan,
das ichs so halt, alls ichs solt han mein swester.
nach eren ich ir allso pflig,
das kaine mich an wird hernach nicht lesster.>
urlabs gert her gabone
alldo von seinem wirt,
im zaigt der valsches ane,
das er auf seiner rais des wegs nicht irrt.
er vand an ainem tag ain klagende frawen,
ain ritter lag ir in ir schos,
der mit thiost zu verche was verhawen.
er gruesst die jamers reiche
und gund do fürbas jehen:
< sagt, fräwlein mynnigkleiche,
habt ir ain ritter icht newes hie gesehen,
der mit im her nach wunsch zwo maget füeret?>
sy jach:< sein rais verwassen sey!
sein lannz mein ameys hat unsanft gerüeret.>
zu handt die nachvart zaiget
im do die frawe klar
( das jenr wär lebens gevaiget,
durch rach wer es ir gewesen ain zuckernar).
er rait, do er bey ainem wag sach hallten
zu ainer thiost mit ainem sper
in engels weis ain ritter wolgestallten.
der fragt gabonen märe,
war sein rais wär gewandt.
do sprach der lobepere:
< von künig artus her aus pritonier lanndt.>
der ritter jach:< dem dien auch ich von schullden
ich wil hie ewr gelaitte sein,
wie irs gepietet her nach ewren hullden.>
hin riten sy entsamen
bis an den abent gar;
zu ainer purk sy kamen.
der ritter sprach:< her gabon, nemet war!
ob wir des weges zu der purk hin reiten,
da ist et an kain zweifel nicht,
wir paide müessen umb das leben streiten.>
< do habt, herr, sorge claine!
ich gestan euch diser not:
mein liechtes swert vil raine
kan auch machen die liechten helem rot.>
durch vorcht ir rays dar woltens nicht erwinden.
sy schickten sich gen streites not,
gunden ir helem vesst zu haubet pinden. awenntewr, wie lannzilet betrogenlich zu der dolorose garde gefüert wardt unnd wie er das zawber muest abtillgen.
ain zeit clain von gabonen
leg wir diss märe nyder.
von dem helld wolgetanen
her lannzilet sag wir die rede wider.
do er schied von dem brueder und baranndes,
zumm streit zu logers strebt sein gemüet.
do stuend sein wird zu lösen hoches pfanndes.
ains tags von abentewre
fuegt sich nach ymbis zeit,
dem hellden vil gehewre
ain knab ser eylend kam auf ainem raveyt.
er part, alls er von not lit grosse swäre.
in fragt der ritter umb sein rays
oder was im zu layd beschehen wäre.
< herr, es ist sunst erganngen,
die warhait ich euch sag:
zer garde leit gefangen
fraw ginofer, das ist mengs mannes klag.
ich suech, ob ich den ritter weis möcht vinden,
der dise purk gewunen hat;
mit dem sy macht ir not wol überwinden.
vind ich den helld nicht pallde,
herr, so wil ich euch weren,
das man sy mit gewallde
zu laid artus wil swachen und uneren.
baranndes kebslich wil sy bey im hallten.
o vy, artus, deiner eren kron!
sol die suss füran in uneren allten?>
solich laid von disem worte
der held alldo entpfiennge,
das er sach noch enhorte
und all sein leibes krafft im nach entgienge.
er sprach:< nu heb mit gäher eyl dich hinne!
das ich heint zu der garde sey,
das sag von mir der edlen küniginne!>
der knab sich hueb von dannen;
zer garde was im gach.
er sagt es frawen und mannen.
her lannzilet im volgte schnelles nach;
er kam zer purk, die phort da stuend weit offen;
er hefft sein pfärd. alls das beschach,
do kam der knab frölich gen im geloffen.
an stund der ritter fragte
in von der küniginn.
der knab im widersagte:
< herr, sy ist in ainem gwelb verschlossen hinn!
kumbt dan, ob ir die rainen wellet schawen!>
an stund er auf die tür entschlos;
er sprach:< gand hin zu meiner claren frawen.>
nur alls er durch die türe
in das gewelbe trat,
schnell spranng der knab hinfüre,
versparrt den helld vasst in der kemenat.
wie vil er sucht, niemant bey im er fannde;
die küniginn lützel wesst der mere:
sy was zu nantis in pritonier lannde.
der zeit in tet verlanngen,
do er sunst ainig sass.
do kam ain magt geganngen,
die sprach:< her lannzilet, nu wisset das:
ir müesst gefangen ymmer hie beleyben,
ir swert dann zu den heiligen mir,
das ir diss grosse zawber wellt vertreyben,
das hie wondt in der vessten.>
do sprach der küene man:
< mit meiner macht der pessten
schaff ich, das es mit all ain endt mues han.
beschaidt mich nur, wie ich es darzu pringe!
sol ich mit streit icht drumb bestan,
darzu so ist et mir mein herz vil ringe.>
sy sprach:< ir müesst beleiben
bey uns zu vierzigk tagen,
wellt irs gmächlich vertreiben.
sunst müesst ir es et vil angstlichen wagen,
ob ir es wolt an disem tag vollennden.>
er jach:< ich hab zu thuend vasst vil;
sagt, wie ichs zu dem kürzten müg erwennden!>
die statleit gar zu lieffen,
mit fräwden reichem schall
sy all got lobend rieffen.
sy eilten zu dem ritter auf den sal;
er ward enpfangen von in mit vil eren.
nach dem tet er mit all der diet
verwappent hin auf ainen kirchhof keren.
ain gruft die magt im zaiget;
sy sprach:< wellt ir es wagen,
ewrem preys wirt drumb genayget,
wann diss bedarf bei namen kaines zagen.
ich sach nie man, er hiet et darab schäutze.>
er urlabt sich, gienng in das hol
und zaichnet sich vor mit dem fronen krewtze.
er kam do in ain vinster,
das er mit augen sehen
nicht macht ain ainig glinster;
er gieng storzend, nach dem ain liechte spehen
tet er; er sach zwen man aus er gegossen.
mit helm, axten sy striten so,
das mich et hiet der zeit bey in verdrossen.
nu muest et er entzwischen,
wie es gefüere sust.
ain zag müest darab erhischen.
er holt ain sprunng mit ainem schnellen just,
doch ward der schillt zu stucken im geschlagen.
er kam zu ainer pfützen tief,
da muest ers aber umb das leben wagen.
so übel stank die lacke,
das im kaum wirs beschach
dann an dem argen schmacke.
zwen vilan grob er dabey stennde sach,
yeder sein kolben het zu schlag erpüret;
hiet in ir ainer troffen mit,
im wär das leben aus dem leib enpfueret.
über die pützen weyte
er schnelligklichen sprangk;
die pauren in der zeite
yeder sein kolben frayslich nach im schwank.
yedem der schlag zer erd erst widerhebte.
ain magt von er er gossen sach,
die stuend so hübsch, alls ob sy vor im lebte.
schnell gieng er da der ende
und nam zu fleys ir war;
sy het zer lingken hennde
zwen schlüssel; mit der rechten zaigt sy dar
an ain säul, die von metal was auch gossen.
ain schrift er fand, der laut was so:
< mit aim der schlüssel sol ich werden entschlossen.
so ist in mir behallten
ain schrein, der ist et vol
von wunder manigvallten.
der annder schlüssel auch den entschliessen sol.
mit dem die frayse hie dann hat ain ennde.>
lannzilet do die schlüssel nam
und schlos auf sewl und truhen vil pehennde.
rören gar ungezallter
der lagen vil darunder.
von jugent bys in sein allter
ervriesch er nie. noch niembt sach solich wunder.
ain starker windt mit saws sties in die rören,
das macht ain solich ungestüem,
das von dem schall ain mensch kain wort möcht hören.
der saus und das gedösse,
das gerümel und der schall:
diss macht ain solich gestösse,
das in der stat, der purk unnd auf dem sal
kain mensch entrawte lenger zu genesen.
her lannzilet zer erden viel
und dacht, es müesst et da sein ende wesen.
alls das getümel willde
nu ende het genumen,
er sach umb nach dem pillde;
er enwesste, war es und die säul was kumen.
pützen und zauber was mit all verswunden.
auf dem kirchhof schilt, helem noch stain,
der kaines ward von im nicht mer gefunden.
hort, was ich euch beschaide!
do diss het ennde gar,
er namm die schlüssel paide,
truegs in die kirchen zumm fronen alltar
und opferts drauf mit pet andächtigkleichen.
aller erst hort man frolichen schall
von allem volk, payd armen und auch reichen.
von aller diet gemaine
sein lob wardt vasst gemert;
an stunde do der raine
urlabes von in allen dannen gert.
was sy in paten, er sollt bey in beleiben!
streitliche gird zu logers hin
das tet ock in vil schnelles dannen treiben.
sein schillt liess er beraitten
zum wig mit guetem vleis,
die er zu streyt wollt laitten,
zwue swarze paren in aim schillt silber weis,
das man in an dem streit et nicht erkannde.
sunst rait zu logers er mit eyl,
do er zway her mit ritterschefft vil vannde.
vor was das sloss erkennet
die dolorase gard.
wer diss zu teutsch recht nennet,
die< jamrig purk>. der nam verkeret wardt:
< jojose gard>, diss haist,< die purk der fräwden>.
vor was et nicht wann jamer da,
das tet sich nu zu hochen frewden rewden. awentewr, wie es her gabon erginng mit den magten und wie er unnd sein brueder gaheries aneinannder erkannten in ainer purk etc.
vor news habt ir vernomen,
wie gabon und sein gadt
zu ainer purk waren kumen.
der ritter den herrn gabonen do pat,
unwendig wers, sy müessten et da streiten.
< den streyt lasset, herr, ainig mir;
tuet mir helf not, so kumbt et mir bey zeiten.>
ain steg nicht all zu weyten
muesst er zer purk ein gan,
den niembt nicht mocht gereiten.
er sach verwappent ainen ritter stan,
der sprach, alls er in erst nur het ersehen:
< ir entrinnet mir nu streites nicht,
doch mues der kampf zu ors von uns beschehen.>
er pot da ain raveite
dem küenen degen schnell;
ain just zu massen weyte
namens, do ward ir speres krachen hell.
der ritter von der purk den satel raumen
muesst von dem starken punder,
doch tet er sich manlicher wer nicht saumen.
schnell von der erd auf sprange
der degen unverzagt;
ir yedem ain swert erklange
laut in seiner hanndt. do hiet den preys erjaget
der ritter, der mit gabon dar was kumen.
ain annder in jens helfe kam,
teten dem schillt und hallsperg gar zerdrummen.
alls gabon des befannde,
den ritter sach in nöten,
in sein hillf all zu hannde
er spranng; do muesten helem liecht sich röten.
sy gaben lon den zwayen ir unzuchte,
das sy nicht herten mochten mer:
zu ainem turen sy gachten snell mit fluchte.
sy gerten nach ir schullde
von disen hellden payden
genad und auch ir hullde.
her gabon sprach:< nu sagt bei ewren aiden:
war sind et dise maget zwo hin kumen,
die man euch newes prachte her?
die hat et man zu unrecht mir genumen.>
der ain begunde jehen:
< fürwar, herr, wisset das:
gerd ir der magt zu sehen,
mein herr sy bey im hat auf dem palas.>
yeder sein hellm von seinem haubt do pannde;
aller erst her gabon disen helld
her gahewriesen, sein rechten prueder, kannde.
ob sy ycht frolichs muetes
ir kunde all do waren?
ja paid ir herz vil fruetes
sach man allda entsam lieplich geparen.
sy gingen, do sy funden ir junkfrawen;
do sy sahen die hellden paid,
do tet man sy auch hoches muetes schawen.
pey in ain herr allt, greyse
auf aim gestüele sas.
gabon der tugent weyse
sprach:< herr, ir sollt es nemen nicht zu has,
das ich die maget füere mit mir hinnen:
sy hören mir. wers weren wolt,
der mochts zu velld mit streyt von mir gewinnen.>
des antwurt im der allte:
< wollt irs dann hinnen füeren
von mir so mit gewalte,
hernach euch arbait mag davon perüeren.>
er jach:< ich füers an frävel wol mit rechte.>
sunst schieden sy von dannen palld;
zu logers richten sy ir weg all schlechte.
morgens auf sy gestossen
kamm praun der tugent ler
mit ettlich seiner genossen,
der sprach:< gabon, es ist mir von dir swer,
du füerest mit gewalt mir hinn die maget;
vor artus unnd seinr messeney
mein kampf dich darumb noch in lasster jaget!>
gaban diss alles sagte
gaharies, seinem brueder,
wie der eren verzagte
im vor geleget het auch streytes lueder.
des kund er gahariesen nicht erwennden,
er wollt den ungetrewen wicht
darumb des leibs und aller seiner eren pfennden.
sein sper zuhand er nayget
gen disem durch thiost,
der sich auch so erzaiget.
do erginng der just von in mit reicher kost.
do sach man flügelinge den unwerden
praun vliegen von dem satel sein,
das er mit vall gestreckt lag an der erden.
gabon wollt im mit streyten
bescheen lan nicht mee.
sunst tetens fürbas reiten
und dise magt, do ich von saget ee,
die gabon bey ir ameys verwundten vande.
er gab zu miet ain ritter ir,
den er da news mit streyte überwannde.
der sollt sy not entsetzen
umb ir ameys ser wundt
und irer clag ergetzen.
vianz er schwuer der maget an der stund.
sy urlabt sich mit augen wassers reiche.
sy riten hin zu gamahaloth,
die ritter und die maget mynnigkleiche.
her gabon sein gezellde
do richte auf zu handt
hie voren auf dem vellde.
die maget er von im zu hofe sandt.
zu abent sich erhueb die vespareye.
do sach man mengen ritter stollz
erpanichen sich, das er belib schanden freye.
nu morgens alls mit scharen
man aus zu vellde zoch,
do sach man so geparen
die ritter küen, davon unwird sy floch.
man hort auch schillt unnd sper die weyt erkrachen,
sam klungen swert auf hellmen glannz.
ir kainer sich liess geren an wirden swachen.
die panier sach man vliegen
ob in hoch in den winnden.
die starken ors sich piegen
von sprungen wurden. do mocht ain gerender vinden,
ja ob sein herz icht ritterschaft begerte.
villeicht ain puneys im bekam,
davon paid ors und man lagen zer erde.
des tags dick her gabone
tet dringen durch den punder;
des hai in lautem done
seiner eren krey, das man es het für wunder,
wie ers erzeugen an dem leib nur mochte.
samm strait der küene lannzilet,
das annder preys dabey zu nicht entochte.
zu seinen seiten payden
tet er ors unde man
so von einander schaiden:
die ors hin luffen ler ir herren an.
sein preys des tags zum höchsten ward gemessen;
gemain red aller frawen munndt:
kain küener helld auf ors nie wär gesessen.
zu abent, alls ain ende
het diser türnay genumen,
lannzilet all pehennde
sich dannen verstal; niembt wesst, war er was kumen
an ain her gaban, der tet ain nach im keren.
nach grues er zu dem ritter sprach,
das er in tet durch all sein wirde eren,
und im zu künde saget
sein art, auch seinen namen.
< kain ritter mir behaget
zu velld nie pas, was ir zu streit ye kamen.
darumb durch ewren preyse mir verjehet!>
her lannzilet mit zuchten sprach:
< ich bin ain ritter, als ir das selb wol sehet.>
nicht mer er im do saget.
her gaban an der stund
rait wider zu der maget
und tet sein red mit alle ir do kundt.
sy sprach:< ich wil et yetz mit euch von hinnen;
wil er sich euch dann nennen nicht,
seinr art und namens bring ich euch gar innen.>
ir rais nicht wardt vermiten;
sy sassen auf all palld,
entsamen sy do riten
und ergachten in vor ainem schönen walld.
do pat die magt den ritter zuchtigkleiche,
das er sagt seinen nam und art
her gabon, dem gar küen und ellensreiche.
< hillft gen euch nicht mein flehen,
ich wil dem auserkoren
ewrs namens selb verjehen.
des hab ich disem hellden hoch gesworen.>
er sprach:< zu disem mal mügt irs nicht wissen.
was ich ew sunst gedienen mag,
des bin ich euch mit willen gar geflissen.>
wider hennd sprach die maget:
< nu wisset, her gaban,
fürwar, euch sey gesaget:
sein vater was der edel künig bann;
so haist er lannzilet selb mit seinem namen.
die doloros der helld gewan,
des er sich darf an wirden lützel schamen.>
diser melld sich ser gunde
her lannzilet zu schamen;
hin rait er an der stunde.
die magt im volgte nach. zer nacht sy kamen
zu ainer purk, die magt ward eingelassen.
der phortner zu herrn lannzilet sprach,
das er fürbas reiten solt seiner strassen,
er möcht die nacht beleiben
allda in kainen weis.
do ward er von den weyben
erkennet bey den paren swarz und weis.
die purkfraw kandt do bey dem schilt den frechen.
sy hat gesehen, wie er des tags
mit thiost tet so manig sper zerprechen.
umb das sy all zu hannde
ain clare maget phier
dem ritter snell nach sannde,
das sy in prächte auf die purgk mit ir.
do ward er et mit fräwden gros entpfanngen.
man pot im eer und wirtschaft gros,
das in dann schaidens torfte nit belangen.
vil kurz nach dem zu hause
der wirt selb kam geriten;
des tages gen artause
het er zu velld mit seiner macht gestriten.
alls er den ritter sach, do tet er gahen,
mit armen er in umbe viellt
und gunde in gar mynnigklich enpfahen.
alls nu zu tische sassen
die hellden unverzagten,
diss preys, jens lobe massen
und aneinander manger hande fragten,
do sprach der wirt:< mein has ist unverkoren
hin zu dem künig von britonn
( des hat mir hilf manng küener man gesworen),
durch das zu ainer stunde
ward an sein hof gefüert
ain ritter zu verch ser wunnde;
ain swertes ort man in des stiren spurt,
ain drunzun von ainem sper auch in im stecket.
ain ritter junk zoch ims all dort:
des ist mir hass in herzen auferwecket.
wie er sichs vor tet weren,
der helld im muesst versprechen
und auch ain aid im sweren,
das er in wollt an all den selben rechen,
die sprechen, das in der ritter lieber wäre,
der in verwundt, denn dem der schad
beschehen ist. diss was ye seid mir swäre.
der selben bin ich ainer,
das red ich offenleich;
mich widertreybtz auch kainer.
und ob er käme der vil ellens reich,
der müesst ock dise wort dick von mir hören.>
her lannzilet der mär erschrack,
das es im tet gar all sein frewde stören.
alls er zer pettstat gienge
der wunderküene man,
gross trawren er an vienge:
< o got,> sprach er,< sol ich den helld bestan,
alls ich das hab zun heiligen vor gesworen?
ob er die red nicht widerspricht,
so klag ich, das ich bin zer welt geporen.>
nu morgens, alls er schaiden
sich wolt von seinem wirt,
lannzilet sprach mit layden:
< ain sach mir all mein fräwd hat gar verirrt.
ich bitt, das ir ainr pet mich wellet weren;
das dien ich ymmer, kumbt es so.>
do sprach des hawses wirt:< mit willen geren!>
< herr, durch all ewer eere:
sweigt von dem ritter wunden,
das ir jenen minndt noch mere
wann den, den ich von nöten hab entpunden.
ich bin et der, der im es schwuer zu rechen!>
der wirt der jach:< seyd ichs euch lobt,
so wil auch ich es euch hie nicht zerprechen.>
gross gnad er im des saget.
hiemit er urlab nam
und rait hin mit der maget.
nur alls er für die purk zu vellde kam,
der wirt verwappent sich do all zu hannde;
auf ainem ors mit seinem sper
dem helld er nach vil tobelichen rannte.
er ruefft:< hort, ritter here!
nu wisset, das ich mynn
den ritter michels mere,
der jenen schlueg. was euch drumb sei zu synn,
des mügt ir mich, wie irs gepiett, peschaiden.>
davon ain thiost do geschach,
das sich der lufft mit drunzunn gunde claiden.
von der thiost zer erde
der wirt unsanfte lag.
auf spranng der degen werde,
wann er mit manhait auch vil ellens pflag.
sy hüjen do ir schillte clain zu stucken.
das ergremet vasst herrn lannzilet;
den wirt er do mit gewallte tet auf zucken.
der küene nicht der zage
tet, alls der wer bedarf.
hin lof er zu aim wage;
den wirt gewappent er schnell darein warf.
darinn er muesste sunder wer ersterben.
ich klag noch disen ritter küen,
das er allso tet in dem muer verderben.
got selber mich beware,
das mir nicht solich gesst
zu kumen über jare,
den ich alls diser geren tet das pesst
und sy mir guete hanndlunng so wolten gellten!
wer solicher gesst gere,
das lass ich sein: ich ger et ir vil selken.
wie dem es was beschehen,
do was nicht annders an.
herrn lannzilet drumb sehen
gund man vil dick in grossen rewen stan.
indem her gabon zu hof pracht dise mere,
wie diser ritter ellenthaft
von seiner art und nam genennet wäre. awentewr, wie der künigk galahut artusen brief sanndt, das er seine lanndt zu lehen von im solt enntpfahen.
nu hört ain annder mere,
was in der zeit beschach!
ain ris küen und achpere
für künig artus man da kumen sach.
er trueg ain brief besigellt in der hennde,
den er dem künig pot all dar.
nu merket, was an disem brieff was stennde.
< galahut ain künig gereichet
über all annder sein genossen,
dem nyembt an macht geleichet,
enpewt artus an wirden auch den grossen
vil säligkait, dabei auch lannges leben.
gehörig bys meinem gebot!
und solt auch gar mit nichte darwider streben.
gen soreloys her reiten
soltu gar all zuhanndt;
deinr kunft wil ich dar peyten,
da soltu mir auf geben all deine lanndt,
und solt sy wider enphahen von meiner hennde.
ob du es tuest, es wirt dir guet.
annders ich mach dich fräuden gar ellende.>
artus het michel wunder
von den gar frömbden mären.
er nam sein weysen sunder,
die sprachen:< gar all diser dinng beschweren
durft ir euch lan nicht alls werdt ainer vesen.
wil er euch nicht bey rechte lan,
er möcht das ergst im selber aus erlesen.>
den boten all zu hannde
hiess artus zu im kumen.
er sprach:< var haim zu lannde!
deins herrn potschaft hab ich wol vernomen.
sag im wider, ich hab ain vogt und herren,
den ich nicht wanndel, von dem ich hab
gar meine lannd, die nachen und die verren.
was kaiser, künig auf erden
ye lebten und ir geleichen,
mein vogt, dem edlen werden,
des gewalt sy alle müessen gar entweichen,
dem ich manschafft durch kain not wil entwenken.
wer sunst zu diser wellde lebt,
der darf es sunst zu mir nymmer gedenken.>
der pot sprach:< herr, fürware
so wil ich euch des jehen:
neher dann in aim jare
werdt ir mein herrn mit her im lannde sehen.>
artus der jach:< des sol gelucke wallden.
wer wais, vor seinem hochgemüet
möcht ich villeicht die meinen lannd behallten.>
mit urlab dannen kerte
des reichen künigs pot,
alls in die strassen lerte.
nu höret auch, wie artus gar sunder not
layd von zwain risen stark und vil ungehewre.
die hergten in ser in seinem lanndt
und maehten manigem manne frewd vil tewre.
sich het an ainem tage
durch ritterlichen preys
der küen und nicht der zage
verpflicht zu walld( ich main den ritter weis).
er het ain ritter gesehen vor im reyten,
den er verlos aus dem gesicht.
er dacht, er sollt et vinden in durch streyten.
er sach ain slos erpawen
nach lust ze wunsche wol.
payd magt und klare frawen
sach er bei rittern tür und venster vol.
ain weiter grab das slos gar umbe gurtet.
wer daran gert zu reiten,
so was er ros und läuten ungefurtet.
do sach er bey dem wage
ain allte wescherin.
zu der er rait durch frage
nach jenem ritter. das hort die künigin.
die sprach:< ich sach in reyten hin zu wallde.
ob ir des hellden geret,
so müesst ir reyten et nach im vil pallde.>
do er die küniginne
so wunnigklichen dort sach,
nu sehet her, fraw mynne,
das sind aber ewr tuck, der ich ye jach:
er hielt an witz, alls ob er wär entschlaffen
dem geleich, wie dort her parzival
im sne. sunst gund er gen der rainen gaffen.
so kund ir sunder fewer
die mynne gernden prennen.
ir möcht des ritters tewer
doch schon, umb das er sich nie tet abtrennen
aus ewr gepot, er was euch ye gepunden:
wo man ewr wird ye faren wollt,
so ward er ewer kempfer stet gefunden.
noch hiellt, alls ob er schlieffe,
der helld gar lobepär.
sein orsch zum wag vil tieffe
lof, darvon er gar nach ertrunken wär.
die künigin ruefft:< helft, maria, maget raine,
hie disem ritter jungen.>
des was her iban mit sprüngen nit der saine.
zu im hinn all zu hannde
er in den wage spranng,
pracht orsch unnd man zu lannde,
das im manig roter mundt do sagte dank.
er weist in hin die richt füran zu wallde.
noch so wolt im fraw mynne
sein witze wider gehen nicht so palde.
alls er zu walld hin keret,
waren sein gedenk und synn,
alls in fraw mynne leret,
nicht wann ock bey der edlen küniginn.
sunst rayt er, alls ob er vertwalmet wäre.
do kam auf in her tagenot,
ain man nach weibes art unstreitepere.
do er so gar kintleichen
den helld geparen sach,
er vie dem ellens reichen
sein ors bey seinem zawm. zu im er sprach:
< ir müesset hin zu hofe mit mir keren.>
suss füert er hin den ritter junk
gefangen für die küniginn vil heren.
er sprach:< hort, raine frawe,
ich kamm vomm walld geriten,
auf jener weyten awe
hab ich vianz ab disem helld erstriten.>
des erlachten ritter, frawen gar mit alle.
sy erkannten seinen pleyen muet.
drumb hueb von red sich maniger hannde schalle.
do sprach die küniginne:
< nu hört, her tagenot!
lat mich dem helld gewinnen
ain sicherhait wol durch den reichen got,
so das der ritter vor euch müg genesen.
hört, mein her iban! ir und ich
wellen für disen ritter pürgel wesen.>
des ward des schimpfes märe
under in auf dem sal.
iban der küen und here
zu hanndt hin füert den hellden licht gemal,
der noch was durch sein denk der witz ain wayse.
auf sassen die zwen ritter stollz,
iban ine weyst die richte seiner rayse.
in disem widerwanken,
alls irs yetz habt vernomen,
was ausser sein gedanken
der junge ritter zu witzen wider kumen.
so kumbt im jener ritter auf der strassen,
der im viel in den zawm alldo,
sprach:< ir müesst mir hie orsch und harnasch lassen.>
< diss mag ich leicht erweren
euch!> sprach der ritter weys,
< ir müget ee verzeren
ewr hohes lob und ritterlichen preys.>
des ward ain thiost reich von in verendet.
lannzilet lannz jen ruerte so,
das er vom ors den pluemen ward gesenndet.
zu handt er wardt bezwungen,
das er schnell muesst geben
sicherhait disem jungen,
das er in liess mit gesunde lannger leben.
sy riten entsamen über das gevillde.
der ritter weis zwo wonung sach;
darab in namm der endt vil gross unpillde. awenntewr, wie lannzilet zwayn ungehewren risen erschlueg, die artusen vil zwangs heten gethan.
er fragt den ritter mere,
wer in der willde dar
mit wonung behawset were.
er sprach zu im:< secht, herr, und nemet war:
es wonen hie zwen risen ungehewre;
artusen und der masseney
maehten sy frewd et manig mal vil tewre.>
< pey nam, das sol ich rechen!>
so redt der ritter weys,
< ir hochfart in verprechen,
oder ich verlews et hie leben und preys.>
< herr, das widerrat ich euch gar mit trewen.
sollt ir verliesen hie den leib,
das müesst mich ymmer mere für euch rewen.>
< so mües ich sein verwassen!>
sunst sprach der unverzagt,
< das sy artausen hassen,
umb das ist in mein dinst gar widersagt.>
er gurt dem orsch; sein hellem gund er pinden
und rait hin zu den risen gros
und wollt et streytes mit in nicht erwinden.
sunst rait er hin der ennde,
do er die risen paid
vand. ainen sach er stennde
bey ainem wag. der annder auf der haid
gestrecket lag, bey im ain swäre stangen.
alls in der ain von verren sach,
do kam er tobigklich gen im gegangen.
der rise sprach aus zoren:
< was schafft in disem gevild?>
do jach der wolgeboren:
< das darf dich von mir dunken nicht unpilld.
ich hab ain lasster gros dir hören jehen,
das artus und gar seine diet
vil manig ungmach sey von dir beschehen.>
< zwar der schad ist noch klaine,
den ich im hab getan,
wider ich noch hab maine
sein: er mues gar mit all durch mich zergan.
ich wil im und mein brueder das erzaigen,
das logers und pritonier lannd
mit alle werden mues gar unnser aigen.>
< vach. das du seyst verwassen,
du arger valandes man!
der hochfart wirst erlassen:
got und ich sollen das wol understan.
du pist unwerd zu solich hohen eren.
mein dinst sein dir gar widersait!>
in zoren tet er an den risen keren.
ain glavy stark genayget
ward von dem stollzen vies;
sein zoren er so erzaiget,
ainr ellen lannk ers durch den risen stiess.
sein starkes swert gwan er von schaid zu hannde;
dem valant ain arem er verschriet,
das er zusambt der stang lag auf dem lannde.
der ris auf spranng in zoren
und schray:< du klainer wicht!
noch pistu der verloren!
dein ritterschaft kan dich gehellfen nicht.
kund ich ergreiffen dich zu meiner hennde
- wie kuen dein kraft und ellen sey -
von mir du nämbst ock hie ain schnelles ennde.>
< diss traw ich wol pewaren,>
so sprach der helld kurtois,
< du muest das hie eraren,
das du den hasst, der gar zer welt den preys
mit lobe tregt vor allen künigen werden.>
hiemit er auf den risen schlueg,
das er vor im gestrackt lag an der erden.
das schwert nach seiner lusste
er in den risen stach
mittel zu seiner pruste;
davon er ward seinr kreft und lebens schwach.
er schray, das jens gevilld darnach erkrachet:
von disem galem der annder ris
aus swärem schlaff erschrocken palld erwachet.
alls er sein brueder ringen
in todes nöten sach,
er gund vil schwind auf springen;
in seinem grymen zoren er do sprach:
< sag, junger gief: wer ist all hie gewesen,
von den mein prueder leydet not?
ja weren ir tausent, ich lass ir kainen genesen.>
< du darfst des lützel fragen,
wer disen valands man
zu tode hab erschlagen.
du sichst in hie vor deinen augen stan.
man sagt mir, das ir payd vil übels schaffet
an dem künig zu britonia.
darumb dein prueder ist ains tails hie gestraffet.
willdu auch nicht erwinnden
dem künig suene jehen,
du möchst an mir das vinden
alls deinem brueder ist von mir beschehen.>
die red dem risen gros vil ser versmachte.
die stang vor gehe er ligen liess;
sunst tobenlich er an den ritter gachte.
er dacht, den ritter weissen
in seinem grymmen zoren
sunder wer gar zerreissen.
do zoch von schaid ain schwert der auserkoren,
damit dem risen ain arem ward verschroten
zesine halb, das im sein wat
gevärbet wardt von seinem bluet dem roten.
aller erst nach seiner stannge
wollt er zu rugken lauffen.
mit seiner glavy erlanngen
tet in der helld, stiess in mit all zu hauffen.
das sper er im einrannt zu mittelm drossen.
nach dem der edel ritter stollz
sein swert vil dick tet in den risen stossen.
jenr ritter alls von verren
im staphet nach durch schawen:
do er den ritter und herren,
die risen sach allsus zu tod verhawen,
er rannte dar schnell zu dem süessen jungen.
er sprach:< got selber habe dank,
das euch der ritterschaft hie ist gelungen.>
zu lannzilites füessen
wollt er sich lassen nyder.
das wert er dem vil süessen,
schnelles zuckt er in von der erd auf wider.
er sprach:< vil reiches poten prot gewinnen
wil ich vom künig und küniginn;
davon dem hof gar layde mues entrinnen.>
indem kam her geriten
der küene helld iban
und sach, wie der gestriten
het mit den risen. er sprach:< herr, kumet dan
zu hof, da man euch ere sol erpieten.
der künig und auch küniginn
werden umb die getat sich freud vil mit euch nietten.>
er sprach:< zu anndern zeiten
mag es hernach beschehen.
ich hab ain end zu reiten,
des ich so gähes euch nicht mag verjehen.>
sy fragten, wie er doch genennet wäre.
er sprach:< so es hat fuege mer,
beschaid ich euch wol des und annder märe.
ich bitt, ir wellt verdagen
nicht vor dem künig reich,
mein dinst mit trewen im sagen,
der künigin, der masseneye des geleich.>
hiemit kumens zu hof hin mit den mären,
wie das die risen vor dem wald
von disem helld zu tod erschlagen wären.
alls das der künig horte
und auch die künigin
vil trawrens es in storte;
die zarten frawen sprachen:< die gottes mynn
sol seiner vert zu allen zeiten wallden!>
sunst ward sein durchnechtiger preis
perüemet gar von jungen und den allten.
do ritens aus mit schalle
payd ritter und auch frawen,
die masseney mit alle
wollten zu velld, das wunder gros an schawen.
dagenot sprach:< solich ritter kan ich vahen,
die durch ir manlich ellen
die risen gros in streyt tuend gar erschlahen.>
ains tags nach einer rifiere
bey ainem teuffen wag
rayt lannzilet der ziere.
do hiellt ain ritter, der auch vil ellens pflag.
der fragte lannzileten, war er wolte
oder wann er wär der lannde,
das er in alldo des beschaiden sollte.
lannzilet gunde jehen
zu hannde wider in:
< ob ir kund läute spehen,
so secht ir wol, das ich ain ritter bin.>
der jene sprach:< ich frags nicht sunder sache.
ich hass artus; darumb mein herz
gen im und all den sein tregt täglich rache.
umb das zu ainer zeite
im kamm ain ritter wundt,
der nachen und auch weyte
an kaines fürsten hof mocht werden gesundt.
man muesst ains speres drunzun im aus ziehen,
auch aus seim haubt ain swertes stuck,
ob man wolt, das im sewch solt enpfliehen.
ain ritter jungk im swuere,
das er in wollte rechen,
wann es allso gefuere,
das ainer torste ymmer das gesprechen,
das im der annder ritter lieber wäre,
der in verwundt. darumb ich trag
gen artus und all den sein ain muet vil swäre.
darumb seinr ritter kainer
sol dise strass hie reiten;
kumbt aber mir der ainer,
der mues et mit mir umb das leben streiten.>
lannzilet jach:< ich han diss selb gesworen:
ich pins, der im die stuck aus zoch,
es sey ock, wem es welle, auf mich zoren.>
hiemit zway starke spere
sy naygten gen dem punder.
zusamm in was vil gere;
von irer thiost stuben fewres zunder.
der luft von drunzunen sich gunde claiden.
die orsch umb wurfen sy zu stund,
zugen zway scharfe swert vil schnell von schaiden.
sunst die zwen hellden küene
teten vil manige ker
auf disem annger grüene:
yetz hin und dann der annder wider her.
lannzilet namm sein swert zu paiden hännden,
gab jenem ritter ainen schwank,
das es im widerwandt auf seinen zennden.
lannzilet klagte sere
den ritter schanden plos
durch sein ritterlich ere,
wann sein manhait mit ellen was vil gros.
er rait von dann und liess den hellden ligen.
wo füran hin sein rais geriet,
das pleibt et auch von mir gar unverswigen. awentewr, wie lannzilet in der künigin von moloand gefenknüss kam unnd wie künig galahut die künigin von noaus mit her überzoch, auch wie künig artus in ir hilf kam.
zu hanndt er fürbas keret
der ellens reiche man,
alls in die strasse leret.
do ward er hurtigklich geriten an.
vor moloandt ir vierzigk in prachten zu nöten.
er strait, das manig prunen weis
nach seinen schlegen mitt bluet sich gunde rötten.
mit seinem scharfen swerte
durch prach er dick ir schar.
manichen tod er rerte
zer erd. dapey nam man vil wunder war.
der stat volk gunde alls streitlich zu ziehen.
recht alls ain leo stund er zu wer
und gert et von in dannen nicht zu vliehen.
und alls die küniginne
von disem streyt vernam,
schnell schied sy die unmynne.
nu höret, wie sy zu dem fürsten kam!
sy jach:< herr, ir sollt vianz mir her geben!
ich pewar euch leib und ewr eer.
des sey ewr pfandt mein eer, leib unnd mein leben.>
er sprach:< fraw, mir gelaubet,
ob des sunst yemant gert
an euch, ee müesst mein haubet
verloren sein. ich gib euch auf mein swert.>
hiemit der streyt alldo gewan ain ennde.
die künigin den hellden füert
auf ir palas an irer claren hennde.
sunst in die fraw gund neren
hie vor streitlicher not.
yedoch er ir muesst sweren
in ir gefänknüss, alls das die fraw gepot.
in der zeit der künig galahut besannde
ain her vil gross; damit er hergt
von noaus der küniginn ser in ir lannde.
künig artus dargen prachte
ain her zu massen gros,
sibentausent man der achte,
die alle waren rechter zaghait plos.
damit er die von noaus maint zu rechen,
wie galahut hunderttausent man
het in seinr schar( der zal hort man im sprechen).
gabon sein her rotierte
manlich zu disem streyt.
mang ritter sich zimierte,
samm tet auch galahut zu seiner seytt.
do sach man sper in drunzun clain zerspringen,
dapey von swerten klinga kling,
das fewres vil aus hellem kunde pringen.
gabon die schar durch stossen
sach man des tages dick;
sam teten sein genossen.
die pritoneysen namen lützel schrick
ab jener grossen menig ungehewre.
ir durchfart gab hellen don,
das von in starb maniger helld vil tewre.
man sagt, das an dem tage
gabon stifft mit seim leib,
davon in jamers klage
gesetzet ward manng rain und käusches weib.
er stalt mit ritterschaft soliche wunder,
das man in paiden heren
sein hochen preys mit lobe sagt pesunder.
man sach von mannes kreffte
nie seiner tat geleich,
sein punder dick er heffte
auf schillt und helem. sunst warb der ellens reich;
der streit den tag bis an den abent werte.
die vinster schuef, das mit ir schar
und vanen menigklich zu herberg kerte.
zer nacht die ritter alle
gunden et vil verjehen:
von jens preys, dises valle,
was yedem ritter lobes wär beschehen,
auch wie gabon des tages hiet gestriten.
diss alles hort her lannzilet,
der gund die frawen von moloant des pitten,
das sy im auch vergunde
hin zu dem wig zu reiten.
hernach, wie er es kunde,
< verschulldt ichs, fraw. lat mich nach preyse streiten!>
sy sprach:< so tuet ewrs namens mir verjehen!
ich sag euch gar der fänknüss quitt.>
er sprach:< hernach mags pürlich wol beschehen.>
sy sprach:< mit dem gedinge
wil ich der pet euch weren,
wie euch all dort gelinge,
das ir an stund her wider wellet keren.>
des gnadet er der frawen manigfallde:
< irt mich nicht vänknüss oder tod,
seyt sunder sorge: ich kum ew, fraw, all pallde.>
des tags in rot zu fellde
der helld nu wollte streiten,
umb das sein kundt nicht mellde
hiet, wann in weys strayt er sunst zallen zeiten.
nu was gabon vor worden so ser wunde,
das er durch seines leibs unkraft
des tages gar durch ain nicht streiten kunde.
der künig zu velld her zogte
von hundert rittern, der küen,
des muet vil hoch erprogte.
gen dem der ritter rot hielt auf der grüen:
do wurden durch jost zway starke sper genayget.
ir ors mit sporen wurden ermant,
von den so ward auch snellhait gros erzaiget.
von disem starken punder
der künig zer erden lag,
an witz vast ungesunder.
hie kam der stich und dort vil gros der schlag.
sunst mengt mit krach der streyt sich durch einannder.
gert yemant ycht streitlicher herrt,
ich wen, sein girde da den vollen vand er.
des tags in dem gedrennge
durch schlueg der ritter rot
die schar und all die menge,
das manig ritter muest ligen vor im tod.
des volgten auf seiner schla die pritoneysen.
die engen furt sy machten weyt.
drumb teten ritter und frawen sy sere preysen.
zu abent muesste weichen
das galahutes her.
man gab dem ellens reichen
den preys vil gar, wann er mit mannes wer
vil fürsten, herren zwungen het vianze.
er rait die richt zu moloannt:
do ward sein preys bekront mit lobes kranze.
der künigin man sagte
von dem streit michel wunder,
und was der unverzagte
mit grosser manhait hiet begangen sunder,
wie er den punder durch prach so dick mit ellen,
auch wie sein swert und auch sein lannz
fürsten, baronen vom ors zer erd kund vellen.
mit freyem muets gelüsten
morgens aber zu velld
die helld sich wurden rüssten:
ettlich durch rach, ains tails durch mynne gellt,
den sein amey zimieret het vil schone.
do ward berueffet in dem her,
künig gallahut und der künig von pritone
hieten ain frid gesprochen
zusamm vollen ain jar,
der wär gar unzerprochen.
künig galahut, auch all die seinen gar
die riten mit ir her wider zu lannde.
sust tet auch nu künig artus;
der zoch auch dann mit mangem küenen weygannde. awentewr von artus trawm von der rittersuechumb unnd wie lannzilet ledig ward gesagt von der küniginn von moloanndt.
alls artus zu britone
was mit den seinen kumen,
ainr zeit dem valsches ane
ain traum fürkam, der sein fräud tet erdrummen:
von ungefell so daucht den rainen süessen,
wie im die negel von der hennd
ab vielen und die zehen an den füessen.
nach dem daucht mer den werden,
wie im die hennde paid
vom leib vielen zer erden,
auch wie man im vergiffte wag und waid.
zeppter und kron man im gar payde näme
und wurf das in ain pützen tief
und daraus ain track mit grosser frayse käme,
der in jagt affter zwere,
das er nicht wesste, war
er näm helfliche kere.
leoparten, leoen kamen ain michel schar,
der ygliches zu sunder not in prachte.
von diser angestlichen not
der edl künig mit grossem schrick erwachte.
von disem schlaff vil swäre
tet freud im vil entreisen.
an stund der lobepäre
besannte in seim lannd gar all die weysen.
er sagt des trawmes anfanng, mitel und ennde;
er sprach:< umb sorge diser ding
ich euch all hab umb dewtumb mir besennde.>
die künste reichen machten
iudicy manger handt,
die dinng nicht ring sy achten.
yeder in sunder das mit all bevandt,
das in pracht schmerz von rechten herzen layden.
sy funden, das der künig sollt
von lannd und hab, auch allen seinen eren schaiden.
sy enwessten, wie geparen
sy sollten mit den dingen,
ob sy dem fürsten claren
verhelen oder aber im fürpringen.
zum jüngsten gunden sy mit alle jehen,
sy wolten dem künig alle dinng
gar künden, was in darumb sollt beschehen.
sy sprachen:< herr, gelaubet,
ir edler fürste reich,
oder nembt uns henndt und haubet:
die dewttumb ist zu hören angestleich.
wir sorgen, ewr hoche wirdt die werdt sich krenken.
gwundt ir ye hocher eren vil,
die wil et fluchtigklich euch schier entwenken.
ich sorg, ewr lanndt ir walldet
layder unlange frist.
in armut jr füran alltet,
es welle dann understan der süesse krist,
des macht und gwalt gar herscht in allen dingen.
den rufft an: er hat des macht,
das er euch hail helfliche noch mag pringen!>
der künig vil ser erväret
nu ward von disen worten,
sein herz mit laid beswäret
im ward, verspart gannz all seinr frewden porten,
und sprach andächtig in seines herzen stille:
< o jhesu, wie es dir behag,
erganng an mir, was sey dein götlich wille!>
sunst lag sein muet verschlossen
in jamers kärcher tief.
mit augen überflossen
vil dick er innigklich zu got auf rieff.
er was an seim gepet dick gar verainet.
in diser zeit ain heremit
gy an den hof, des leben was so gerainet:
durch tugent, die er hete,
erwarb er dick von got
mit seinem raim gepete,
davon manger mensch erlöset ward von not.
dem kundt der künig mit not seins herzen dage,
den traumb, auch die bedäuttumb gar
betruebt, die er gehebt het ettlich tage.
der vater sprach:< fürware,
die meister künstenreich
euch välen nicht ain hare.
doch ist die sach nicht so gar ängsteleich.
ob ir selb wellt, ir mügt in wirden greysen,
ja, ob ir volgt der lere mein,
alls ichs euch wollt mit worten underweysen.
ir sollt vor allen dingen
behalten gotz gebot,
der euch sarg wol mag ringen;
die armen geren hören in ir not,
beschutzen vor pösem gwalt witib, waysen.
hallt got vor augen, der euch wol
mag bewaren vor ewr sorglichen fraisen.
ir denket kainer zeite,
das ir von gots genaden
habt leben, landt und läute;
nicht wann mit hochmuet ewr herz ist beladen.
gedenkt, das ir pracht lützel auf die werlte
und ewr wird nu stat so hoch:
sagt lob und er got zu seim widergelte.
lebt ir in gottes willen
( ich bin des ewer wer),
er tuet euch kumer stillen
und behalltet lannd, läut und all ewr eer.
und habet rew gar ewr vergangen sünden,
auch halltet puess, so wil ich euch
für ewer sorg hail von got gros verkünden.>
der künig andächtigkleichen
sich liess auf seine knie
und rueft zu gott dem reichen,
sprach:< herr, dein gnad nie kain sünder verlie;
lass ab, vergib, herr, bys mir nicht erpollgen!
wer mich lert deinen willen thuen,
dem wil et ich seinr ler mit willen vollgen.>
der heremit begunde
got loben der geschicht.
mit herzen und mit munde
zu seiner dannenfart er sich nu richt.
er pat den künig grosser tugent wallten,
< so habt ir preys zer weite hie
und thuet euch got dort nicht von fräwden schalten.>
sunst er von dannen kerte
der gotz erwellte man.
artus der künig geherte
hernach allzeit in gottes mynne pran
und hielt sich in seim stat diemüetigkleichen.
er erwennte aller menschen clag,
das in mynten die armen und die reichen.
noch het von moloande
die künigin alls gefangen
den hellden weit erkande.
des het bey artus manger helld nach im belangen.
sy kunden von im hören nie kain märe,
alls er rait von dem streyte,
wo er der weiten wellt seid kumen wäre.
gaban und sunst ir mere
( wol vierzigk was ir zal),
sprachen zum künig here,
sy wollten suechen den hellden lieht gemal,
der in dem streyt lobs so vil het errungen.
sy durch riten der lanndt manjgen end
und erhorten nicht von kaines menschen zungen,
der in ye kund gesagen,
wo er et wär kumen.
do nachnet es den tagen,
das jener frid schier ennde het genumen,
der von den künigen zwain vor was gestossen.
sich richt artus gen newer wer;
samm tet auch galahut und sein genossen.
mit ainem her fraysleichen
galahuet man kumen sach
auf artus den vil reichen,
der gen im füert ain her auch nicht ze swach.
doch pracht galahut dreissigk wol an ainen.
in artus hellf zwo künigin kamen:
ich maine von noaus die vil rainen,
die anndern von molannde
die küniginne werd.
sy ginng zu dem weygande
und sprach, ob er auch streytes da begert,
seinr vänknüss solte er gar sein entpunden;
darzu wolt sy ors, schillt und sper
den vollen rat im geben zu den stunden,
ja ob mit hellf er wollte
auf artus seytt gestan.
do sprach der tugent hollde:
< ich dient zu diser welt nie kainem mann
so willig alls dem künig von britone,
dem gar die volg das lobe geyt,
das werder künigk nie lebte under krone.> awentewr, wie gar ritter her gabon, yban unnd her kologriand mit den rittern zer taflrundt den ersten streit gewunen.
indem wurden rotieren
die her sich paider seit
zu velld aus mit panieren;
do wollt unwendig sein ain starker streit.
estroamus kam zu veld durch ain thioste;
sein willen sach kologriand,
der im begegnet auch mit reicher kosste.
die hellden wolgeboren
die ors zun seitten numen
mit ir vil scharfen sporen;
do sach man sper in drunzun klain zerdrumen.
estroamus in die pluemen wardt gesenndet,
vil schnell er aufgezucket ward,
sunst wär sein werdes leben da verenndet.
man hort auf schillten krachen
manng starken schaft gedigen,
die do von thiost prachen.
do die zway her so swinnd zusamen sigen,
do schos manng fewres flamm aus herten hellmen;
mang küener held zer erden lag
mit ors und all an haubet in den mellmen.
galahuet sach die seinen
vasst weichen an ir wer;
do liess er hilf in scheinen:
den erst gewunnen künig mit aim her
schickt er mit rittern vil hin aus zu vellde.
gabon auch nicht verligen wolt:
er pracht dem küenen streites widergelte.
do rait der künig here
durch thiost auf den annger.
diss was gabones gere,
der saumbt auch seines willens in nicht langer.
do ward ain thiost hurtigklich geriten;
die sper zerstucket lagen paid,
doch ward vallen von paiden gar vermiten.
die herr wurden ersprengen
hurtigklich aufeinannder
in den starken gemengen.
wer streytes ye begert, ich wen, das vannd er.
gabon tet in dem streit söliche wunder,
das man von einem streyte,
von mannes kraft nie sach solich tat besunder.
wo er die seinen wesste
oder sach in nöten grossen,
der küen und der not vesste
begund die schar mit manhait so durch stossen;
allsus ain praites her er nach entworchte;
diss schuef sein manlich ellen,
das man in mer dann hundert annder vorchte.
er tet die widerkere
durch das her manig mal;
von seinem swert die rere
nam hellden vil alldo mit todes val.
alls diss sach galahut der schanden plosse;
den künig von der engen mark
schickte zu hilf in mit aim her vil grosse.
her iban palld das merkte,
das galahut die seinen
in disem streyt so sterkte.
er liess sein manhait auch alldo erscheinen.
er nam ain sper vil starkes zu sein hannden,
samm tet der künig jener seitt.
hurtigklich aufeinannder sy paid rannten.
do hort man schwerter klingen
auff schillt und hellmen hert,
die helld nach preise ringen,
das ich hiet sorg, ich wär der unervert,
ob ich vergattet wär in disem gedrenge.
ich schlach nach art der mueter mein,
das ich pewar mich wol vor solichem gemennge.
jacob pütrich ye spechten
gund mit den worten sein:
wann sy nur heten zu vechten,
so wurden sy all vaist geleich dem swein.
des scherz aim anndern ich allzeit für mich gunde,
den sein gelusst; ich wurd davon
vermegert gar geleich dem dürren hunde.
die tödlich schlacht gar werte,
bis das durch die nacht vinster
mengklich zu herwerg kerte
und das der tag verlos seins scheines glinster.
artuses her des preys des tags gar wiellte,
doch was gabon so ser wundt,
das mangen pritoneys von fräuden schielte.
drey ripp in seinem leibe
im wurden zerquetscht gar,
das not pracht manjgem weybe,
das wassers reich in wurden ir ewglein klar.
mit not man pracht den hellden ab dem vellde.
gross clag ward hie vermitten nicht:
in anmacht lag der herr in seinem gezellde.
solch mär zu gehörde kumen
der frawen von moloand,
das ir tet fräwd zerdrumen.
alls aber lannzilet das mär befand,
er sprach zer frawen:< ir habt mir versprochen,
zu sennden mich in disem wig!
daran ir hand ewr gelöbd an mir zerprochen.>
sy sprach:< herr, seyd ir geret
zu disem scharfen streyt,
ir werts von mir geweret.
ich sennd euch morgen zu rechter kampfes zeit
verwappent und zimiert zu velld reichleiche.
ich sag euch quitt ewer vianz!>
des glübds der helld do ward an fräwden reiche. awentewr, wie des anndern tags gestriten ward und wie gar ritterlich lannzilet den höchsten preys erwarb, auch, wie galahut unnd lannzilet sich in frewntschafft verainten nach disem streyt.
nu morgens, alls man sollte
aber zu vellde ziehen,
do ward der eren hollde
zimieret so, do muesst zaghait enpfliehen.
von herzen im sein muet do gunde grossen.
wo man von streyt ye sagte im,
so ward sein leib mit manhaitt vol gestossen.
sunst zogen aus zu vellde
die küenen ritter zieren,
ettlich durch mynne gelde.
do ward der streyt sich graussamlich mofieren.
do sach man drunzun auf gen höche fliegen;
von starker thiost hurte
des tags der tod tet mangen lebens triegen.
nu sassen in den venstern
die küniginnen weyt erkandt,
der wat von golld gund glensteren:
fraw ginofer und die von moloandt.
dagegen tet her lannzilet sunst gaffen,
das er sein selb allsus vergas,
das er dort hiellte still gleich ainem affen. -
fraw minn, gar ungestraffet
welt ir ye allzeit wesen;
nu secht, was ir hie schaffet
an disem mann, der manhait ist erlesen,
der unerforcht in streyt sich ye liess vinden,
der hielt zu spot gemainer diet!
was solls, das ewer strenng in suss tuet pinden?
hie ist nicht stat zu schimpfen!
er sollt all anders werben.
ir secht den streit hie tymphen;
ir schait nur, das sein preys hie mues verderben,
ob ir in nicht erlasset ewer tucke.
lat ab, löst auf der mynne pannt,
so das er sper zerprech in mange stucke! -
do sprach zer küniginne
die fraw von moloand:
< fraw, ir sollt sennden hinne
ain maget, die dem ritter thue bekandt,
das er durch euch und uns zer thiost reite;
ich prüef an seinem geferrt, das er
in drenng kan machen lucken gar vil weyte.>
do sprach die eren reiche:
< ob er ye preys bejagt,
dem hallt er ungeleiche.
ich wen wol, das sein ellen sey verzagt.>
die fraw von moloand ain maget hiesse,
das sy ir aus zu vellde
ain potschaft füert und das durch nicht enliesse.
< jen ritter, den ir hallten
dort secht gar streytes frey:
sprecht zu dem wolgestalten,
das er der küniginne kempf hie sey
in disem streit( und sunst auch manger frawen).
das sey ir pet von in zu im,
das er sich lass in streit durch sy auch schawen.>
die maget auf die grüene
rait zu dem ellensreichen.
sy sprach:< hort, ritter küene,
ich pin ain pot von frawen minnigkleichen,
zu voran von der lanndes küniginne.
das ir der ritter weset hie,
drumb sol belonen euch die süesse mynne.>
hiemit die maget prachte
den helld ausser gedanken;
alls er sich recht verdaehte,
das man in het gesehen des muets so kranken,
er dacht, er wärs gelesstert ymmermere.
indem her gabon im zu velld
dar het gesand drew gros und starke spere.
er wand gar han verloren
sein preys und ritters eer.
das ors mit scharfen sporen
zer seitt er nam; zu streit im stuend sein ger.
erst hort man sper erkrachen, swert erklingen;
man sach manng drunzun in dem windt,
do er mit hurt den punder tet durch dringen.
gar frawen und man das jahen,
das sy zu diser welt
nie küeneren man gesahen,
der auf ain tag solich wunder stifft zu velld.
her gabon gerte auch den streit zu schawen.
wie er leg in unkrefften gros,
doch trueg man in in ain venster zu den frawen.
und alls er die maleye
dort aus zu vellde sach,
das der helld zaghait freye
der veindte schar so hurtigklich durch prach,
das gab im zu sein wunden noch mer kreffte
dann wurzen, kraut und was man im
ye erzen kundt mit kunst und maisterscheffte.
her gabon zehen spere
aber zu velld im sanndt
( nu merket), fürbas mere
fünf schnelle ors hoch stark von spanielandt.
ain knab im sagt, wer es dar hiet gesenndet.
do er hort von gabone, do
ward in herzen im trawrens vil verschwenndet.
er dacht vor, das gabone
seinr wunden wär erstorben.
und do der valsches ane
hört, das er was des leibes unverdorben,
do ward er nie so fro in menigen jaren.
all erst man ritter vallen sach
( ja wer sein thiost gen im nicht wollt sparen).
sein durchfart mengen lerte
des tages satel rawmen.
her kaye alles kerte
nach im, der sich an preys nie tet versawmen.
samm tet auch her yban in disem streite.
wo die sahen in drenge not,
do kunden sy auch machen weg vil weyte.
allsus der streit hie werte,
bis das die trüebe nacht
des tages lieht verkerte
und menigklich hin zu den zeliden gacht
durch rue und gmach, den sy do wonden vinden.
vil küener ritter ellenthaft
durch luft teten helem von häubten pinden.
lannzilet aus dem streyte
kart auch an sein gemach;
und in der selben zeite
künig galahut in verres reiten sach.
er eylt im schnelles nach ze fragen märe;
durch seinen namen und auch art
fragt er, wann er der lanndt dar kumen wäre.
er sprach:< hort, ritter here!
in güet frag ich der mär;
durch ewer manlich ere
lat euch die frag von mir nicht wesen swär:
wie ir mir schaden gros habt heut gefüeget,
ich näms für zwayr lande kron,
das ir hernach mir holldes herze trüeget.
dem künig aus pritone
habt ir auf disen tag
behallten lannd und krone.
wie ir mir habt ersterbet man und mag,
yedoch wil ich in warhait euch das jehen:
ob ich ewr gesellschaft sollte han,
do wär et mir vil hailes an beschehen.
ob ich das kund gelaisten,
das euch, herr, möcht behagen,
mit meiner trew der maisten,
das ir ewren namen mir geruechet sagen,
ich laist ymmer, war nach stüend ewer gere.
ob ir mich pätt aller meiner lannd,
die gib ich euch auf mein künigklich ere.>
der helld aus süessem munde
dem künig antwurt pot,
sprach:< herr, zu diser stunde
solt ir meins namens doch nicht haben not.
hernach wil ich euch des und fürbas weren,
umb das ir kund geloben vil,
ob ir vollaisten tetet auch so geren.
dienstlich gesellschaft geben
wolt ich euch ymmer mer
gar all mein zeit und leben,
ob ir ainr pet wolltet sein mein gewer.>
des gund der künig vil gütigklichen lachen.
er sprach:< herr, reytet mit mir hinn,
so wil ich euch der gelübd gewis wol machen.>
sunst riten sy entsamen
die hellden unverzagt.
nach müed ir rue sy namen,
da manig wunder man mit nöten klagt.
galahut nach zwayn künigen schnelles sande.
er sprach:< den helld, den ir hie secht,
dem stet mein trew durch glübd zu hochem pfannde.
des sollt ir wesen payde
gewer all solicher sach;
ich bestäts mit meinem ayde:
wes er mich mant, sey wirdig oder swach,
des setz ich mich in kainen weis im wider.>
hiemit bestätt was dise suen.
durch ru die herrn alldo sich legten nyder. awentewr, wie der frid mit artus und dem künig galahut gemacht ward durch lannzilet.
artus vil klainer wunnen
wielt all die selben nacht.
morgens, alls man die sunnen
sach, das sy über die hochen perg auf gacht,
artus nicht dacht, wann läut und lannd verlieren
von jener grosser übermacht.
yedoch richten zu streyt sich die vill zieren.
allsus sich ward rotieren
in galahutes schar
zu vellde mit panieren
so mange rot. lannzilet der schanden par
der mandt den künig gelübdes und seiner eren;
er jach:< ich bitt euch in der mynne,
das ir mich ainer pet hie wellet weren!
so wir den weyt erkennden
mit streyt gesygen an,
sein schar zer fluchte wennden,
das ir durch all mein lieb nicht wellet lan,
ir kumet zu artus mit mir geriten!
was ir gen dem habt missetan,
drumb solt ir in umb gnad und hullde piten!>
der künig erschrack vil sere
ab den vil frömbden worten.
in daucht, er hietz unere.
als aber dise künig zwen das horten,
sy sprachen:< herr, ir rewset all zu spete
suss hohe glübde unbedacht,
ir nachru ist dick scharfer rewen grete.>
do gund der künig senken
sein haubt zer erden nider.
yetz wollt ers thuen, dann wenken.
aufs jüngst gedachte im der künig pider
und sprach:< wolhin, seid ichs euch hab versprochen,
so sollt ir haben zweifel kain,
das es euch ymmer werd von mir geprochen.>
lannzilet ritterleichen
sich aus zu velld ward rüssten
mit rittern ellensreichen,
die truegen manlich herze under prüssten.
auf artus seitt hiellten helld ausgesundert
zu streit berait in ainem lag,
doch waren ir an der zal nicht wann drewhundert.
dargen mit schären grossen
kam galahutes her.
do muessten die zaghait plossen
doch werlich in hie weichen aus der wer.
do gund her lannzilet den künig ermanen,
das er vollaiste seine wort:
< ir secht doch weichen hie die küenen pritonen.>
der künig sprach:< vil geren
thuen ichs in kurzer frist.
kumbt dann, ich sol euch weren,
was ir gepietet; mein wil das ymmer ist.>
in dem artus der edel schanden freye
sich nicht da zu behelfen wesst
dann mit der flucht und all sein messeneye.
do was die küniginne
gefüeret nu von dannen;
auch was artus zu synne,
das er mit her gabon unnd all sein mannen
gericht sich het zu schneller dannen verte.
diss wardt von im vernomen nie,
das yemandt mer solichs preys an im beherte.
alls er was auf gesessen
und yetz wolt dannen reiten,
galahuet der vermessen
sprach:< herr, ir sollet hie ain lützel peiten!>
hie mit er von seim ors spranng all pehennde.
er sprach:< hort, edler künig werd!
nach gnaden so vallt ich euch hie mein hennde.>
galahut minnigkleiche
aber zu artus sprach:
< hort, edler künigk reiche!
gewunnet ir ye von mir ungemach,
das lat mich gen euch nach genaden püessen.
gepietet, herr, selb über mich!>
hiemit naigt er sich gehes zu sein füessen.
artus abe zu der erden
vil schnelligklichen sprang;
auf hueb er den vil werden;
mit kus manig lieplichen umbefank
pot ainer do dem anderen an den stunden.
artus der sprach:< wie kumbt, das ich
suss gnad und hulld so gros hab bey euch funden?>
galahut sprach:< enruechet,
ir bevindt es wol hernach!
die stund sol sein verfluechet,
in der ye ungemach euch von mir geschäch!>
gabonen ward gesagt von diser mynne;
der fräwd sich diser suen allso,
das er sich gannz gesundt daucht in seym synne.
zu handt man poten sannde
schnell nach der lanndes frawen,
die klagend dannen wande,
wann ir et was ir frewde gar verhawen.
alls ir kumen die fräwdenreychen mere,
die poten yeschen potengab,
sagten, wie alle dinng ergangen wären.
vil schnell sy wider kerte,
do man diss mer ir jach;
galahut der geherte,
alls der die küniginn dar kumen sach,
er kam all dar und umbeving die rainen.
alls lannzilet die mynn ersach,
do hueb er innigklichen an zu wainen.
alls galahut erkannde
seins frewndes ungemach,
seim herzen es fräwden wannde.
< was dewttet diss?> allsus der herre sprach,
< ist euch ycht beschehen ainich weys zu laide?>
lannzilet sprach:< herr, sicher nayn!
es ist durch euch, sprich ich bey meinem aide.
es ist von euch beschehen
ain sach zu libe mir
so gros, das ich mues jehen,
ob ich darnach setz herz, synn und begir.
so kan ich widergellts euch nicht erdenken.
ich bin und pleib ewr dienestman
ewig; des willens wil ich euch nicht wenken.
secht, herr, diss ist mein klage,
der ich vergiss gar nymmer:
woch, zeit, stund, nacht und tage,
wolt got, solt es her nach sich füegen, ymmer
man sech mich in ewr dinst kain frayse meyden.
solt es kossten mein leib und lanndt,
diss wär et ringer mir alls durch euch zu leyden.>
hiemit vil zäher flussen
aus seinen augen klar,
das sy sein wat begussen.
galahut sprach der edel schannden par:
< hort, herr und fründt, lat dise clag beleiben!
ich tet nie liebers mer zer welt,
oder got sol von eren mich vertreiben.>
zu stund er dar besannde
all fürsten in dem her.
er sprach:< ir ziecht zu lannde!
es sey dann, das unhail mich des erwer,
ich erkenn es gen euch allen sunderleichen:
wann irs hernach ermanet mich,
mein pesste hellf ewr kainem sol geschweichen.>
artus der pat vil sere
und auch die küniginn
den künig durch sein ere,
das er so geches schied sich nicht von hinn.
der künig jach:< ir sollt zu mir gepieten!
wo ich zu lieb euch kumen sol,
des willens wil ich mich stät gen euch nietten.>
die künigin ginofere
gros gnad im darumb sagt
der fräwdenreichen mere.
ägabon und manig ritter unverzagt
kamen alldar, puten im wirde ain wunder.
do ward vil clarer frawen herz
von laid erweckt, das es in fräud wardt munder.
nach dem unlang sy sassen
in fräwden auf dem sal.
mang mannes wird sy massen.
ginofer die edel küniginn licht gemal,
die sass zu galahut dem künig reichen.
sy jach:< ob ichs mit urlab torst,
ainr pet wolt ich euch piten innigkleichen.>
er sprach:< fraw, ir solt geren
gar was euch sey zu muet;
mag ich, ich wils euch weren.>
do jach die edel küniginne guet:
< ich wolt auch durch ewr pot lan und auch hallten,
was ir möcht geren her zu mir,
allso, das mich von eren nicht möcht schallten.>
sy jach:< mit urlab fragen
wil ich von disen sachen,
das ir mir ruechet sagen,
wer gen euch gund hie dise suene machen.>
er sprach:< fraw, kund ich euch der mär beschaiden!
kenn ich sein namen noch sein art,
so schaid mich got von er und wirden payden.
wann das er gar zer wellte
mir ist der liebst auf erden,
seinr mynn zu widergellde
gelobt ich den frid dem küenen ritter werden.
er ist et diser ritter wol gezieret,
der vor dem tag mein praites her
mit seiner manhait mir gar entschumpfieret.>
do sprach die küniginne:
< ist der ycht in dem landt,
ich pit euch durch des mynne,
das er all her zu uns schier werd besanndt.>
< fraw, ich denk, das er hinnen sey gelenndet.
ob des, fraw, ewr wille gert,
so wirt von mir vil schnell nach im gesenndet.>
< das ist auch, des ich gere>,
so sprach die mynnigleich.
zu hand der künigk here
rait nach dem küenen hellden ellens reich.
er sprach mit fräwden zu dem degen frechen,
ob das mit seinem willen wär,
die fraw des lannds in geren wolt besprechen.
der helld nie lieber mere
gehort bey seinen tagen;
der ritter lobepere
durch das tet trawren gar von herzen jagen.
er wesst vor hochen fräwden nicht zu geparen.
sunst kam zu hof der tugentreich,
da er empfangen ward von frawen klaren. awentewr, wie lannzilet zu hof kam unnd wie er der künigin all sein wesen unnd sein verholne mynn sagte.
die künigin tet umb schranken
den küenen degen clar
mitt weissen ärmlein planken;
dabey ir süesser münd haiss rubin var
ward im an wanng und mundt vil dick geschmucket.
von diser mynn so was dem helld
nach witz und synne mit all gar enzucket.
sunst manig wird und ere
pot im die künigin
und auch der künig here.
do kam et aber dar die strenge mynn
und nam dem helld all sein manlich gepere.
er sach zer küniginne dar
und stuend, alls ob er so gefroren wäre. -
das sind litzenz die allten,
der ir, fraw mynn, stät pfleget,
mit tucken manigfallten,
wie ir in rumor euch dick gen mir peweget.
so wil et mich unpild nicht lan gesweigen:
schiedt ir das sawr von der süess,
ewrem gepot wolt ich drumb ymmer neygen.
ir enwisst, was ir rechent
an disem stollzen jungen;
secht, wie stet er unsprechent!
und er hat doch vil redepäre zungen
all news gehabt, die ir im habt penumen.
sunst tuet ir im allhie gewallt,
das er erpleyet stet gleich ainem stumen. -
ulrich, ich wil dir sagen:
mich hilft an dir vil clain,
was ich an dir thue pagen.
den jäckin, narren mit seinen schelhen pain
wolt ich von mynne kraft noch ee berichten
wann dich. schamm dich, vil tumer,
das du mein wirde gros sunst wild vernichten.
nu hab ich doch die schönen
für augen im gestallt.
wes tuestu mich dann hönen
und treybst törische mit mir deinen gwalt?
schont ich nit deines edlen fürsten herren,
ich setzt dich sein zu puesse so;
auch muess ich schonen selb der meinen eren.
hab ich aber verkallet,
fraw, ewr genad und hulld,
das ir suss mit mir schallet,
es ist yedoch nicht gar an ewer schuld.
ich getet aber euch nie recht in kainem stucke
wann ainer zeit, da ich ain stieg
viel hinder wert ab aus gar überrugke.
ob ir drumb zürnet sere,
ich wen, des beschech da nicht.
nu sagt mir, fraw vil here,
und gebt mir diser sachen pas pericht!
seid ir so gar unschuldig wellet wesen,
erzürnet nicht so ser gen mir!
vor ewer gäch traw ich vil kaum genesen.
so ir lieb ser geliebet,
alls dem helld ist beschehen,
ich wen, ir zwischen schiebet
( des ich nicht tar so lautes mer verjehen):
ir thuet als der dem kind den apfel lucket,
so es in wendt haben gewis,
und im in schnelles dann von hennden rucket.
zwar diser ding gar müessig
möcht ich villeicht wol gan,
ist mynn nicht liebe süessig.
do sag et von ain mynne gerender man!
meim edlen fürsten wil ichs zu hofe pieten,
der kans zu recht erkennen wol,
und wil der awentewr zu end mich nietten. -
die küniginn merkte sunder
an aller seiner gepär,
das er von mynne zunder
durch mynne plick allsus enzundet wär.
durch das ginng sy mit annderen claren frawen
ab dem palast und liess in dort,
des herz ir mynn zu grunnd gar hett verhawen.
ains tags für lannge swäre
die künigin weyt erkannt
( ich main frawen ginofere)
zu handen nam auch die von moloandt,
den künig galahut mit disem jungen.
in ainen garten wunnigklich
sy giengen, da mang plümlein was entsprungen.
die künigin zer hennde
die herren payde vieng.
an ain besunder ende
sy durch den garten an ain sunder gieng.
bey ainem pawm sy in die grüene sassen.
mit schall, worten manigen schimpf
gunden ritter und frawen für sich vassen.
an hueb die küniginne
den hellden junk zu fragen:
< durch alle werde mynne
bit ich euch, das ir mir ruechet zu sagen,
durch was ir gundet hie den frid zu machen.
mag diss haben fueg und auch zeit,
ich fle, das ir mir sagt von disen sachen.>
der helld erpleyet sere
sass vor der küniginn.
do dacht der tugent here
künig galahut:< im ist villeicht zu synn,
das er nicht wil so offenlich verjehen.>
er ginng zu der von moloandt;
do ward et manger hande schimpf gesehen.
aber die küniginne
den hellden do ermannt:
< ich beschwer euch bey der mynne,
der liebsten, die zu der wellde euch ward bekannt!>
er sprach:< es beschach all durch ain frawen werden;
was ye zer werld geboren wardt,
so fräwd et mich die clar gar ain auf erden.>
< so mues sy sein gegrüesset
von got die sällden reich,
das ir mynn euch so süesset.
ich pitt got, das ir mynn euch nymmer geschweich.
wolt got, hiet ich der rainen keuschen kunde,
ich schwuer euch pey der wirde mein:
sy kem zu melld nymmer für meinen munde.>
er sprach:< hort, fraw vil here!
solt es hernach nicht pringen
mir herzenliche sere,
davon mein herz mit jamer müesste rinngen,
auf gnad sagt ich euch all mein lieb und layde.>
sy sprach:< habt aller sorgen kain!
diss bestätt ich euch mit meinem höchsten ayde.>
< auf gnad und guet gedingen
so sey euch, fraw, gesagt:
nach der mein herz tuet ringen
und die mich dick in not und fräwde jagt,
nach der mein herz dick leidt sennliche quale:
das seyd ir ain auf all der erd,
seid euch mein aug ersach zum ersten male.>
sy sprach:< ir schimpfet sere
mit mir in disen sachen.>
< nayn, auf mein manlich ere,
oder ich müess an all mein fräuden swachen.
ewr wird mich laydes machen mag den plossen.
wie ewer will des zu mir gert,
so mugt auch ir mich fräwden gar verstossen.>
do sprach die küniginne:
< nu thuet mir, herr, verjehen:
wie gefiengt ir mein sust mynne?
von erst oder wo hab ich euch vor gesehen?>
do sagt er ir tag, zeit und alle stunde,
wie in sein fraw zu hofe fuert
und wie er schwuer all dort dem ritter wunde.
< gedenkt ir, fraw, ainr zeite,
das die fraw von noaus
her sant durch ainen streyte
und pat vil ser den edlen künig artaus,
das er durch not ir ainen kempfen sannde?
des tags artus mich ritter macht,
do ich der selben raise mich unnderwannde.
des tags ain kus vil süessen
pot mir ewr roter munnd,
der mir kundt trawren püessen,
des ich seid nie vergas woch, tag noch stund.
ir jacht: « var hin, du solt mein ritter wesen! »
wo ich nach hochem preyse strit,
diss was unnd ist ain fräwd mir auserlesen.
alls ich die awentewer
zu noaus dort erstrait,
bey aim ritter gehewer
sannt ich zu hof euch her ain clare maid.
zu ewren gnaden ich des mer zu euch gerte:
ich daucht nicht vollen ritter mich,
bis ir mir sandt mein ritterliches swerte.>
< diss ist vil wol mir kunde>,
die fraw begunde jehen,
< seider der selben stunde,
sagt mir, ob ich euch seyd ye hab gesehen?>
< ja, fraw, zer doloros sich das gepurte;
ich was, der euch und auch artaus
das sloss entspart und euch nach mir drein fuerte.
seyd habt auch ir gesehen
mich in nöten vil grossen,
das ist durch euch beschehen,
do ich nach was meins lebens der verstossen,
wann da her yban mich von nöten losste:
ich was et, fraw, dem in jem wag
her yban kam hellfliche dort zu troste.
ich müesst et, fraw, erstorben
sein durch ewr süesse mynn
und in dem wag verdorben;
sunst nam ewr süesser plick mir all mein synn.
diss sey et, fraw, auf gnad euch gar gesaget:
durch euch zu zeit mit ritterschaft
hab ich ettlichen enden preys pejaget.
so hab auch ich den werren
all hie durch euch gestillt
und wais, das meinen herren
dinstlicher trew gen euch nymmer bevillt.
samm thue auch ich, des wisst zu allen stunden:
wo ich der weiten wellde var,
so bin ich dinstes ewig euch gepunden.>
do sprach die küniginne:
< herr, so seyt ir der helld!
alls ir euch schiedet hinne,
ich wen, zwen risen stark ir darnach fellt,
die mangen man zu laid mir handt erschlagen.>
< ja, fraw, alls ich ir has vernam,
das wollt et ich in kainen weys vertragen.>
< so mues der tag und stunde
ymmer gesegnet sein,
in der ich euch ward kunde
und das ich euch ye nannt den ritter mein.
darumb mein herz und mynn sey ewer aigen!
wie euch das ymmer fräwen mag,
so verr davon mein er sich nicht mug vaigen.>
< fraw, der will sey mir verre,
das ich suss sollte werben,
von dem ir und mein herre
ainichen weys an preise sollt verderben;
nicht wann das ir mich ewren ritter nennet
und das ewr gnad mir wege sey,
värlich sey mir ewr mynne unerkennet.>
sunst ward ain pundt verstricket
all hie von mynne pannt;
künig amor den verzwicket,
das in fraw wer so leichtes nicht entrannt.
fraw er, nu secht auch selb zu disen dingen!
wann stat und zeit dick machet, das
an wirden mangen man tuet misselingen.
die künigin an stunde
den hellden umbe vieng;
von ir vil süessen munde
an seinen ain lieblicher kus ergienng.
sy sprach:< hiemit sey unnser mynn versigelt!>
- nu sag, ulrich, wie dirs behag,
das ich suss hab zway süesse herz verrigelt?
was sol ich darzu sagen?
ir wellt et haben recht;
es mues mir leicht pehagen.
nur aines dinges mir allhie verjecht:
habt irs getan mit rat auch frawen eren?
ist ir genad und rat dabey,
so mag ich euchs desto pas zu guetem keren.
dem künig von britone
bin ich mit trewen so hollt.
und sollt seinr eren krone
hie durch geschwechet sein, lieber ich wollt
- des solt et ir für warhait von mir wissen -,
das ewr helfe und rat hie zu
mit all hetten die willden wolf zerrissen.
haha, du gauch vil tumbe,
wie wechselich sich kert
dein muet wanndelich umbe!
wes dein pett yetz mit vleisse zu mir gert!
dein herr zu vil deins willens dir verhenget.
sag an die awentewer fort!
dein geschwetz zu dick mit red es unnderstennget.
ich lass et aber schleiffen,
seyd irs alls recht wellt han,
und wil nu fürbas greiffen
zer awentewr, do ich sy hab gelan. -
die künigin pat galahut dar kumen.
sy fragt, ob er des ritters art
oder von seinem namen icht hett vernumen.
er sprach:< hort, raine frawe,
sein wesen, nam und art
( ewr wird mir des getrawe)
mir nie von im oder yembt erkennig wardt.>
< so wil aber ichs mit willen euch verjehen!
sein vater hiess der künig bann,
der ye in hochen eren ward gesehen.
lannzilet selb genennet
so ist der helld gehewr;
sein nam lützel erkennet
der welt noch ist, wie er manng schumpfentewr
erstriten hat in mangen lannden weiten.
noch bitt der ritter, das sein nam
verholen pleib yetzund zu disen zeiten.>
nu kam auch dar zu hannde
die fraw von moloandt.
der mynn den künig prannde,
das er verstricket lag in geleichem pandt,
alls ir gehöret habt von jenen payden.
fraw mynn schuef, das bis an ir endt
sy auch waren an mynne ungeschaiden.
kurz darnach wolten schaiden
die künig nu haim zu landt;
trew früntschaft von in payden
gelobet ward ir yedem in sein hanndt.
sy gerten an ain ander dick zu sehen;
sust schieden sy mit hullden sich.
hernach mer hört, was ich euch wil verjehen!