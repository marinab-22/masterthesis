swaz ein man durch guoten muot
ze guote in guotem muote tuot,
des sol man im ze guote jehen,
wan ez in guote muoz geschehen.
swen sîn gemüete lêret
daz er ze gote kêret
herze, sinne unde muot,
daz er daz beste gerne tuot,
der hüete an dem guote sich,
sô ist ez guot und lobelich.
swer durch guot iht guotes tuot,
durch guotes herzen guoten muot,
wil er sich selben rüemen vil,
sô jagt er ûf des ruomes zil
den ruom hinz an ein ende
mit solher missewende
daz mit des ruomes missetât
des guoten ruom an im zergât.
von swem guotes iht geschiht,
des ruom ist gên der welt ein niht;
wan der welde spehender muot
kan wol übel unde guot
bescheiden und erkennen gar
dar nâch er beider wirt gewar.
durch daz sô lâze ein wîser man
der guotes sich versinnen kan
die guoten und die wîsen
sîn lob ze rehte prîsen;
sô wirt er wîten maere,
sîn getât wirt lobebaere,
swenn ir die ze guote jehent
die guot nâch rehter güete spehent.
er sol daz rüemen lâzen sîn;
wan den guoten wirt wol schîn
ob er durch guotes herzen rât
guotes iht geprüevet hât.
die wîsen jehent, swer sich lobe
sunder volge, daz er tobe.
nâch der lêre ich kêre
mit mîner kranken lêre
gegen wîser und an tumber diet.
dise lêre mir beschiet
ein maere, daz mit wârheit
nâch rehter ebenmâze seit,
wie sêre ein man missevert
des ruom sîn lob sô gar verzert
daz man in fürbaz prîset niht
wan als er im selben giht.
des lob hât vil kurzen prîs.
an einem rîchen keiser wîs
bin ich der lêre gestiuret.
mich hât geâventiuret
sîn getât der lêre an im,
daz ich von sînen werken nim
die lêre die ich lêre hie.
daz er die lêre über gie,
des wart sîn prîs geneiget,
verkrenket und gesweiget;
wan er dûhte sich sô kluoc,
sô reht, sô guot daz er ie truoc
in sînem wâne alsolhen wân
daz er aleine wânde hân
ein lob, daz al der welte vor
der saelden krône truog enbor
mit lobe in rîchem prîse.
mit alsô tumber wîse
geruomte er selbe sich sô vil
daz im der ruom an lobe ein zil
von sîn selbes prîse gap,
swie sîn prîslîcher urhap
sô guot, sô lobebaere
mit rîchem prîse waere
daz im von rehte was bereit
der welte lob mit werdekeit,
biz daz ein ruom von im geschach
dâ mit er sînen prîs zerbrach.
wie daz geschach, wenn ez ergie,
swer daz geruochet hoeren hie,
dem wil ich es niht verdagen.
ez was, als ich ez hoere sagen,
hie vor ein rîcher keiser grôz.
der was der hoehsten genôz
an wirde und an manheit.
sîn miltiu zuht was alsô breit
daz sî in tet vil wîte erkant.
er was otte genant,
den rôten keiser hiez man in.
er kêrte muot, herz und sin
mit keiserlîcher phlihte
an vride, an guot gerihte,
an zuht, niht an getiusche.
gewaere, milte und kiusche
was er mit keiserlîcher tugent
in daz alter von der jugent
alsô lobelîchen komen
daz er ie was ûz genomen,
swâ man an lob die besten
ze den besten solte gesten.
der nam in sîn gemüete got.
er vleiz sich daz er sîn gebot
begunde minnen sêre
nâch der gelêrten lêre
die karlen hôhiu wîsheit
ûf daz gerihte hât geleit.
der was er sô vlîzic ie
daz er vil selten über gie
swaz im daz alte reht gebôt;
daz leist er gar vor aller nôt
und kêrte dar an sînen muot
wie sîn gerihte wurde guot.
sus zierte keiserlîche
sîn name roemisch rîche.
nû hâte er dô ze wîbe
ein wîp diu sînem lîbe
gezam und ouch der krône.
diu hâte ir wîpheit schône
mit kiuscher zuht an got bewant.
diu was ottegebe genant.
diu edel reine guote
minnte in irem muote
got alsô staeteclîche
daz diu vil tugentrîche
ir schepher selten ie verkôs.
ir zuht mit wandel nie verlôs
got noch ir mannes vriuntschaft.
mit alsô tugentrîcher kraft
was ir sin, ir herz, ir muot
in gotes hulde sô behuot
daz sî nû mit werdekeit
ze himelrîche krône treit.
sante ottegebe diu reine
begunde ir schepher eine
von herzenlîchen sinnen
sô staeteclîchen minnen
daz sîn lob von ir nie geschiet.
ir man dem keiser sî geriet
daz er gedaehte wol dar an,
swie rîch ist in der welt ein man,
daz im guotes niht bestât
sô er die armen welt verlât;
wan als ez wirt hin vor im brâht
daz im des lônes ist gedâht
nâch sînen werken, diu er tuot,
dient er wol, sîn lôn wirt guot.
anders lônt man im dâ niht
wan des der lôn den werken giht.
ditz nam der herre in sînen muot
und dâhte des, ob er sîn guot
in gotes namen teilte,
daz er dâ mite heilte
die wunden sîner sünde.
des nam er ein urkünde
dort an der schrift der wârheit,
diu von dem almuosen seit,
swer ez mit guotem muote gît,
daz ez leschet zaller zît
die sünde, alsam daz wazzer tuot
daz fiur. ditz was dem herren guot
ein liebez bîspel und ein trôst,
der in von zwîvel tet erlôst.
der keiser und diu keiserin
berieten sich des under in
daz sî mit der minne
der hoehsten keiserinne
got ir schepher êrten
und sînen dienst mêrten
durch ir êre in sînem namen.
den reinen rât vil lobesamen
gab in der gotlîche rât
ze herzen âne missetât,
als ich iu nû bescheide.
sî berieten sich beide
daz sî durch gotlîchen ruom
ein rîchez erzebistuom
machten ûf ir eigen,
dâ man wol möhte zeigen
durch unser vrowen êre
gotes dienst immer mêre.
ditz geschach. sî gâben dran
eigen, dar zuo dienestman,
stete, bürge und ouch lant.
ditz ist noch megdeburc genant;
ze sahsen in dem lant ez lît.
der keiser stiftez bî der zît
mit solhen kreften daz ez treit
von rîcheit immer werdekeit
in hôhem namen hinnen für.
dô gar mit rîchlîcher kür
des bistuomes rîcheit
nâch sînem willen was bereit,
er nam ze kôrherren dar
niht wan der fürsten sune gar.
dâ wart ein fürste wol geborn
ze erzbischof erkorn.
dem erwarp gewalticlîche
der edel keiser rîche
ein reht, daz immer hinnen für
der bischof sitzet an der kür,
dâ der krône wirt erkorn
ein vogt, der vîentlîchen zorn
und ungerihte stoeren sol.
diu rîche hêrschaft zieret wol
daz keiserlîche almuosen grôz.
den keiser dannoch nie verdrôz
er wolde man dar sîn genant.
von des bischoves hant
enphieng er rîchiu lêhen dâ.
mit den fürsten warp er sâ
daz sî ir eigen gâben dran
und ez enphiengen wider dan
mit rehter mannes lêhenschaft.
mit alsô hêrlîcher kraft
wart gefrîget sâ diu stift;
daz seit diu wârheit und diu schrift
diu daz wortzeichen treit
mit offenlîcher wârheit.
des vreute sich gemeine
diu edel und diu reine
und hoehte swâ sî mohte
daz gotes êren tohte.
swâ diu stift gerîchet wart,
daz wart nie von ir gespart.
dô ditz allez sus geschach
und der keiser reht ersach
gezierde und grôze rîcheit,
diu an daz gothûs was geleit,
er vreute in sînem muote sich.
ze got was vil grôzlich
von herzen dicke sîn gebet,
daz er mit guotem willen tet
in gotes namen zaller zît.
sunder valsches herzen nît
truoc diu keiserinne
ze gote staete minne.
nû began der keiser wîse
wol nâch der welde prîse
an hôhem muote rîchen.
sich kunde niht gelîchen
an vreuden sînem muote.
daz er sô vil ze guote
tet durch gotes êre,
des vreute er sich vil sêre;
wan er darumb zaller zît
haete sunder widerstrît
der welde lob ze lône.
mit eines mundes dône
pruofte niemen anders niht
wan daz ein keiserlich geschiht
von im geschehen waere.
daz was ein ellich maere
in dem lande hie und dort.
des wuohs sîn prîslîchez wort.
dô der keiser wol vernam
daz im der welde lob gezam,
er gedâhte in sînem muote:
< sît ich mit mînem guote
der welde prîs erworben hân,
sô sol ze rehte, dest mîn wân,
mîn lôn von gote werden grôz,
wan mich vil wênic des verdrôz
des ich hân durch in getân.
mit mînem guote ich koufet hân
ze himel wernde staetekeit.
sît nû mit hôhem prîse treit
mîn guottât al der welde vor
des lobes krône hôch enbor,
sô sol mîn lôn ouch hôher sîn;
wan von mir ist worden schîn
ein guottât, diu vor gote swebt
sô rîche daz nû niemen lebt
der umb daz êwiclîche leben
durch got hab als vil gegeben.>
der muot nie von im geschiet.
sîn rüemlîcher prîs geriet
sînem herzen daz ez nie
den rüemlîchen wân verlie.
nû hoer ich die wîsen sagen
daz niemen lange müge tragen
einen muot verborgen
mit vreuden noch mit sorgen,
ez recke sîner zungen ein ort
nâch sînem willen ie diu wort
diu danne sînes herzen rât
beslozzen in dem muote hât.
ditz bewaer ich als ich sol.
diu âventiur bewaeret wol
an dem keiser disiu wort;
wan er gar unz an daz ort
mit der rede an got gewuoc
daz er verborgen lange truoc.
ditz geschach als ich iu sage.
er huob sich an einem tage
besunder in daz münster dan.
der ellenthafte werde man
viel ûf sîniu blôzen knie,
dô er für frônalter gie,
mit tiefen herzesiuften vil.
er sprach, als ich iu sagen wil,
ze gote in sînem muote alsô:
< herre got, alphâ et ô,
gewaerer schepher, süezer krist,
sît ich geloub daz dû bist
in drîvaltiger einekeit
ein got, der mit drin namen treit
drîe namen in einer kraft,
des drîvaltigiu meisterschaft
mit drin kreften werden hiez
swaz sich ie gesehen liez
und daz ouch nie gesehen wart,
die drî krefte hânt bewart
mit dîner drîvaltigen kraft
aller krêatûr geschaft.
diu êrste kraft ist der gewalt
der dem vater ist gezalt.
diu ander dest diu wîsheit
diu des sunes namen treit.
des heiligen geistes güete
nennet mîn gemüete
an dir zuo der dritten kraft
nâch dîner wîsen meisterschaft.
die drî krefte hânt mit kraft
geheftet sich in einen haft,
des kraft mit solhen kreften stât
daz nimmer mê sîn kraft zergât.
daz bistû, vater sâbâôth.
dîn väterlich gewalt gebôt
des himels wernde staetekeit,
wie und in welher mâze er treit
der sterne louf, der sunnen schîn.
dû hâst mit dem gewalte dîn
tac und naht gescheiden;
dîn kunst hât in beiden
mit der mômente ir zît gewegen.
genâde, lob, vrid und segen,
der wünschent zallen zîten dir
der himelischen tugenden gir,
die dû hâst in niun schar
insunder geordent gar.
die engel und erzengel sint,
die lobent dich, vater und kint,
mit drin namen einen,
immer wernden reinen,
ân urhab und ân endes kunft,
mit gotlîcher sigenunft.
daz lob der stüel, der hêrschaft,
daz fürsten ampt, der himel kraft,
der gewalte staete maht,
lobent dich tac und naht
und dînen väterlîchen sin.
chêrubin und sêraphin
sint dîner hôhen gotheit
mit lobe zaller zît bereit.
ouch lobent staeteclîchen dich
swaz mit dînen kreften sich
verborgen hât sô tougen
von menschlîchen ougen
daz ez immer alle vrist
von menschen ungesihtic ist,
und manic geschaft die mir benimt
dîn vorhte, daz mir niht gezimt
daz ich sî fürbaz nenne;
wan daz ich dran erkenne
daz dîn gotlîcher rât
alliu dinc geschaffen hât.
ditz geschuof dîn väterlich sin.
dû sitzest hôhe ûf chêrubin
und hâst in dîner künde
die tiefe der abgründe.
den andern sin heiz ich den rât
der sich zuo dir geslozzen hât:
daz ist des sunes wîsheit.
diu hât mit dîner kraft bereit
nâch volleclîchem werde
luft, wazzer, fiur und erde.
diu sint aller dinge hort
diu dîn gotlîchez wort,
daz kiusche ûz tiurem munde gie,
geschuof in dirre welde hie.
ich weiz, als ich bewîset bin,
an dir fürbaz den dritten sin:
daz ist diu diemüete,
des heiligen geistes güete,
mit der daz lebelîche leben
lebelîchen ist gegeben.
swaz lebendes ûf der erde lebt,
in lüften oder in wazzer swebt,
daz lebt in sîner blüete
von des heiligen geistes güete.
daz leben ist drîvaltic;
des ist dîn geist gewaltic.
ein leben lebendez leben hât
daz sich doch lebens niht verstât,
alsam daz holz, daz gras, diu wurz:
diu lebent, ir verstân ist kurz;
sî verstânt ir lebens niht,
wan daz sî wahsent, als man siht.
daz ander leben hât den rât
daz ez lebt und sich verstât,
und kan ez niht für bringen
mit sinneclîchen dingen.
daz sint diu dinc diu sich verstânt,
vliezent, vliegent unde gânt.
daz dritte leben hât mit kunst
witze, sinne, rât, vernunst.
dem hât dîn lebender geist gegeben
reht, kunst, rede und leben,
als ich und elliu dîniu kint
diu menschlich geheizen sint.
ditz ist diu drîvaltige kraft
diu sich mit kreften hât behaft
zuo dîner süezen gotheit.
des sî dir lob und êr geseit.
wan âdâmes missetât
geschach durch eines wîbes rât
daz er dîn gebot verkôs
und al die menscheit verlôs.
dô was dîn süezez wort bereit
zuo der vil bloeden menscheit,
uns armen gar ze trôste.
dâ mit uns erlôste
daz wort, dîns kindes menscheit,
daz mit dir wernde staete treit.
daz wort von dînem stuol sich lie,
ein reiniu magt ez enphie,
diu ez menschlîchen gar,
muoter unde magt, gebar.
daz bistû, süezer reiner krist,
wan dû sun des vater bist,
der beider heiliger geist.
durch dînes lobes volleist
geloub ich daz dîn menscheit
in menschlîchen noeten leit
durch unser bloedekeit den tôt
in strenger menschlîcher nôt,
unde nâch des glouben sage
erstuont an dem dritten tage,
gewaerer mensch unde got,
und daz der geist durch daz gebot
der gotheit zer helle kam,
und die sînen gar dannen nam
von der êwiclîchen klage,
und an dem vierzigistem tage
zuo dîner zeswen gesaz,
und der mit trôste niht vergaz
die er ûf der erde hie
zeinem urkünde lie.
sît ich ditz geloube wol
kristenlîche, als ich sol,
reiner got, sô bitt ich dich
daz dû geruochest hoeren mich
durch des gelouben süeze,
daz ich bevinden müeze
mit menschlîchen ougen
an dîner gotes tougen
wie hôher lôn mir sî bereit
ze lône durch mîn arbeit,
die ich hân durch dich getân.
ich weiz von wârheit sunder wân
daz nû bî disen zîten
in allen landen wîten
niemen alsô guoter ist
der dir, vil heiliger krist
sô wol gedient hab als ich.
in al der welt ist lobelich
mîn grôziu guottât worden.
mit dienstlîchem orden
hân ich durch dîn gotheit
immer mêr dir bereit
an dienstlîcher hêrschaft
staetez lob mit werder kraft,
mit manigem degen ûz erkorn,
der dînen dienst hât gesworn
ze leisten immer mêre.
durch dîner muoter êre
hân ich die grôzen rîcheit
in dînem namen dir bereit.
nû ger ich sunder valschen wân,
sît ich dir ergeben hân
sô manige huobe in dîn gebot,
daz dû, vil süezer reiner got,
durch dîner muoter êre mir
erzeigest waz ich sol von dir
ze lône durch mîn arbeit hân,
die ich durch dich hân getân.>
dô der keiser ditz gebet
mit minneclîchem muote tet,
er gerte fürbaz anders niht,
als uns diu âventiur giht,
wan daz in got gewerte
des einen des er gerte,
daz er beschowen solte
wie im got lônen wolte
des er durch in ze guote tet.
nû hôrte rehte sîn gebet
dem sich kan vor verbergen niht,
des ouge in elliu herze siht,
und gar verdenket ûf daz zil
swes ieman gedenken wil.
daz ist der got des wîser rât
für dâht in sînen witzen hât
swaz hinnen für geschehen mac
unz an den jungisten tac.
der hôrt und sach des keisers muot,
der im alsus verweiz sîn guot.
der keiser bat mit vlîze
in maniger itewîze
got daz er im taete erkant
waz im lônes waer benant
durch daz er guotes tet durch in.
dô kam, als ich bewîset bin,
ein vil gewaerhafter bote,
der was im gesant von gote,
wol bereit, lût und snel.
daz was ein liehtiu stimme hel;
die hôrt er nâhen bî im dâ.
sîner bete antwurt sî sâ
ein wênic zorniclîche:
< vil werder keiser rîche,
dir hât got vil werdekeit
in dirre welte hie bereit.
er gab dir lîp und êre und guot.
nû hât dînes herzen muot
gegeben einen guoten rât
daz ez dîn hant geteilet hât
in gotes namen alsô wol.
des ist nû dînes prîses vol
diu welt in hôher werdekeit.
ouch was ze himel dir bereit
ein stuol, der nâhen was gesat
dem hoehsten an der hoehsten stat.
den hât dîn ruom geneiget.
dîn guottât ist gesweiget
durch dîn itwîze grôz,
der dich gên gote niht verdrôz,
daz dû durch krankes herzen rât
verwizze im dîn guottât.
nû solt dû ze lône hân,
sît dû ez hâst durch ruom getân,
der welte lobelîchen prîs,
den dû hâst sô manige wîs
mit ruome dir gefüeget.
des lônes got genüeget.
der gert niht daz er eische guot,
er suochet reines herzen muot
nâch menschlîchem heile;
darumb ist im veile
mit êwiclîchem lône
des himelrîches krône.
dû kundest ez wol machen
grôz mit manigen sachen,
waer dîn lob sô grôz vor gote
daz dû in sînem gebote
haetest sunder argen wân
alsô prîslich guot getân
alsam ein guoter koufman,
der fürsten namen nie gewan,
des almuosen erworben hât
daz sîn name geschriben stât
an der lebenden buoche
mit gotlîchem ruoche.
dû muost ez gote büezen
mit buoze in werken süezen,
wil dû daz dir dîn arbeit frume
und ze guotem lône kume.
anders ist dir gar verseit
der lôn der dir was ê bereit.>
der keiser dô sô sêre erkam
daz im der schric die vreude nam.
er sprach in sînem muote dô:
< herre got, wie komt ez sô
daz jener koufman sol
für mich gedienet hân sô wol?
mit urlob ich daz sprechen wil
daz ich sô werder ritter vil
dir hân gemachet undertân,
die baz ze dienste mügen stân
mit dienestlîchem muote
an werdekeit, an guote
dir, herre got vil guoter,
und dîner lieben muoter,
danne ein sô gewanter man,
der den namen nie gewan.
doch wolt ich gerne wizzen daz,
möht ez geschehen âne haz,
wie sîn name waer genant,
daz er wurde mir bekant.
lieber herre, süezer got,
daz lâ geschehen durch dîn gebot.>
diu stimme zuo dem keiser sprach,
dô disiu rede alsô geschach:
< ich wil nâch dînes herzen gir
den koufman rehte nennen dir
der die grôzen guottât
sô grôzlîch verdienet hât
daz sîn lob des lônes gert
der immer staete ân ende wert.
ez ist der guote gêrhart
von kölne, der sich hât bewart
von aller missewende gar.
sîn lîp ist valscher triuwe bar,
sîn miltez herze reizet
daz man in guoten heizet:
durch daz ist er guot genant.
sîn saelde zieret wol diu lant
dâ er gehûset inne hât.
sîn lob mit grôzer wirde stât.>
< ach, herre, waz hât er getân
des er sô grôzen danc sol hân?>
sprach der keiser an der stunt.
< wil dû daz ez dir werde kunt,
sô var hinz im in disen tagen
und bitt in dir die wârheit sagen.>
< ez ervert ein bote wol,
den ich dar drumbe senden sol.>
dô antwurt im diu stimme alsô:
< dû möhtest es wol wesen vrô,
seite er dir die wârheit gar,
ob dû selbe kaemest dar.
swenn er die rehten wârheit
sunder lougen dir geseit,
waz er got gedienet hât,
sô weiz ich wol, dîn herze lât
den strît und giht im âne haz
daz er hab gedienet baz
die gotes hulde danne dû,
swie sêre dû dich rüemest nû.>
der keiser huob sich dan zehant
dô der stimme dôn verswant.
ûz dem münster gieng er dan.
vil sêre er wundern sich began
waz disiu rede waere,
von der sô lobebaere
der koufman waere worden
mit lobelîchem orden.
dô der ander morgen kam,
der keiser messe vernam
mit keiserlîcher werdekeit.
als er enbeiz, dô was bereit
sîn phert. er reit von dannen sâ.
sîn gesinde liez er dâ,
wan daz er heimlîchen nam
swer im dar zuo wol gezam,
die er die vart verhelen bat.
ze megdeburc ûz der stat
reit dô der keiser rîche
alsô tougenlîche
mit einer heimlîchen schar,
der lützel iemen wart gewar.
nû sande der vil werde man
ze kölne sîne boten dan
unde hiez dem bischof sagen
daz er in den selben tagen
in selb gesprechen solte,
und daz er komen wolte
niht wan vil heimlîchen dar
mit einer heimlîchen schar.
ditz sagten im die boten dâ.
des vreute sich der bischof sâ.
er began sich vaste gesten,
wan er den muotes vesten
wolt in sîn hûs enphâhen.
dô began der keiser nâhen.
der bischof gegen im schône reit
mit edlen rittern wol bekleit
und ouch der burgaer ein teil,
die wâren sîner kunfte geil.
nâch keiserlîchem ruome,
mit geliute und mit heiltuome
wart der keiser rîche
enphangen werdeclîche
ze kölne in der houbtstat.
der bischof in mit zühten bat
daz er im seite maere
durch waz er komen waere
sô rehte heimlîchen dar
mit einer alsô kleinen schar.
dô sprach gezogenlîche
der edel keiser rîche:
< mich hât in heimlîcher ger
ein heimlich nôt gejaget her;
durch die muoz ich hie râtes gern.
ich mac der burger niht enbern
die hie sint gesezzen.
nû sult ir niht vergezzen,
lieber herre der bischof,
ir heizent morgen ûf den hof
den burgern gebieten,
ich wolde daz sî rieten
mir umb einer hande dinc.
heizent für mich ûf den rinc
her komen al gelîche
arme und dâ zuo rîche,
sô man die gloggen liute
und in die zît betiute.>
< herre, daz sol sîn getân.>
der bischof der hiez balde gân
sîne boten in die stat.
die tâten des der keiser bat
und hiezen, als ich hân vernomen,
die burger für den keiser komen.
nû nam des michel wunder
die burger al besunder
durch waz der fürste maere
sô eine komen waere.
doch waeren sî ungerne komen,
sî haeten alle an sich genomen
al gelîch ir besten kleit,
daz sî wol nâch werdekeit
möhten vor ir herren stân,
sprechen, sitzen unde gân.
dô gienc der keiser ezzen.
dâ was ouch niht vergezzen
keiserlîcher wirtschaft.
ez bôt im mit lieber kraft
der bischof güetlîch und wol,
als man ez keisern bieten sol.
vil schiere dô sî gâzen
und ein wîl gesâzen,
der vogt von rôme slâfen gie.
der bischof guote naht enphie
mit gruoze dâ zestunde
von des keisers munde.
diu naht gie hin, der tac erschein.
die burger wurden des enein
daz sî ze hove giengen,
ir herren wol enphiengen.
dô man fruomesse gesanc,
sî hôrten einer gloggen klanc,
die man ze râte lûte
und in die zît betûte
daz sî ze hove solten komen.
als in diu botschaft was vernomen,
nû was der keiser ûf den hof
komen und ouch der bischof.
die sâzen bî ein ander dâ.
dô kâmen die burgaere sâ,
mit zühten, niht gedrungen,
die alten vor den jungen,
sô ritterlîchen wol bekleit
daz sî mit guoter werdekeit
in schoenen zühten süezen
den keiser möhten grüezen.
nû enphieng er al gelîche
die burger minneclîche
mit hovelîchen witzen.
er bat sî alle sitzen
an einen wîten rinc für sich.
ir gruoz was vil güetlich
den sî im tâten und er in.
nû nam er daz in sînen sin,
wâ er saeze bî der schar
durch den er was komen dar.
sus begunde er umbe sehen
unde stille swîgend spehen
ob sî dekeinen êrten
an den sî fürbaz kêrten
ir zuht dan an dekeinen.
vil schiere sach er einen,
der was vor in der êrste,
der dûht in dâ der hêrste.
an dem wart er wol gewar
daz man entweich im in der schar;
swâ er hin wolde gân,
dâ sach man sî ûf hôher stân.
der was ze wunsche wol gestalt,
in guoter mâze was er alt,
mit solhen zühten was er wîs;
sîn hâr was grâ reht als ein îs
an houbte und an barte gar.
er was schoene und wol gevar,
reht als in der wunsch erkôs,
mit solher zuht diu nie verlôs
manlîchen prîs in kiuscher zuht.
von valschem wandel was sîn fluht.
er was guot und wol gezogen,
an süezen zühten unbetrogen,
getriuwe und vil gewaere.
wîse und unwandelbaere
was er gewahsen zeinem man.
vil rîchiu kleider truog er an.
von scharlach rôt als ein bluot,
roc, mantel wâren guot,
mit zobel wol gezieret.
der mantel was gefurrieret
von hermîn wîzer dan ein swan.
vingerlîn und fürspan
mit manigem guoten steine
truoc der getriuwe reine
und einen gürtel rîche.
sîn hâr was hovelîche
gespaenet wol, sleht und reit.
wol gemachet und vil gemeit
was geschorn im der bart.
daz was der guote gêrhart,
den der keiser suochte,
von dem des got geruochte
daz er von im ze guote enphie
swaz er in sînem namen ie
getet durch in ze guote,
wan ie mit reinem muote
sîn reinez herze erfullet was.
er was getriuwe als ein adamas
mit manlîcher staetekeit,
als uns von im daz maere seit.
als der keiser in gesach,
zem bischof er heimlîchen sprach:
< sagent an, wer ist dirre man
der alsô hovelîchen kan
gebâren unde zieren sich?
dest wâr, er ist sô hovelich
daz mich dunket wie er sî
von aller missewende vrî.>
dô sprach der bischof sâ zehant:
< ein tugentrîcher wîgant,
der niht mit valschen listen kan,
daz ist der alte werde man,
des herz ie rehter güete phlac.
von kintheit her an disen tac
hât er von wandel sich bewart.
ez ist der guote gêrhart.
sîn name wîten ist erkant.
er ist von rehte guot genant:
wan allez sîn gemüete
lebt in reiner güete.>
dô der keiser hôrte daz,
er began im ie baz unde baz
in sînem muote dô behagen.
< ich hoere daz von ime sagen>
sprach der keiser otte dô.
ze sehen was er sîn vrô,
wan im sô manic werdekeit
von sînen tugenden was geseit.
der keiser dô mit zühten sprach,
als er den guoten man ersach
mit alsô lobelîchen siten:
< ir herren, ich bin her geriten
suochen rât umbe nôt
diu mir dise vart gebôt.>
dô sprâchen sî alle gelîche,
arme und dar zuo rîche,
ir rât solt im sîn bereit,
kunden sî nâch wîsheit
in guoten rât gelêren
nâch keiserlîchen êren.
des seite in der keiser danc
sunder allen valschen wanc,
als er mit fuoge kunde wol.
er sprach:< swer râtes üeben sol,
der sol suochen dâ er rât
vinde âne missetât.
durch daz sô suoch ich lêre hie;
wan iuwer witze tet mir ie
helfe, rât mit triuwen schîn.
nû naem ich gern( daz lânt sîn
mit iuwerm willen âne haz)
einen dem ich sage waz
mich her zuo iu gejaget hât;
an dem wolt ich suochen rât,
dar nâch an iu allen,
wolt iu der rât gevallen.>
< jâ, herre, swaz iu wol behaget,
dar an sîn wir unverzaget>
sprâchens alle gelîche dô
< swaz ir welt, des sîn wir vrô.>
< gêrhart, sô wil ich sprechen dich.
mîn herze an dich wîset mich.>
< herre, ich bin solher witze erlân
daz ich sul aleine gân
mit râte zuo dem rîche>
sprach vil gezogenlîche
gêrhart der tugentrîche man.
dô gie er mit dem keiser dan
in eine kemenâten.
als sî dar in getrâten,
der keiser dâ die tür beslôz
mit einem rigel, der was grôz.
an ein gestüele er sitzen gie.
den koufman er des niht erlie,
er muoste zuo im sitzen dran.
< niht, herre> sprach der guote man
< ich sitz ûf dem schamel wol,
wan es mich genüegen sol>
sprach er mit guoten witzen.
< niht, dû solt her sitzen
zuo mir an die sîten mîn.>
des wert er sich, doch muost ez sîn.
dô sprach der rîche fürste guot:
< gêrhart, ich sag dir mînen muot:
ich bin komen her durch dich.>
< herre, daz waer unbillich:
dar zuo waer ich an guote,
an geburt, an lîp, an muote
ze kranc daz ir des soltent
geruochen. ob ir woltent
mîn dekeine stunde
bedurfen, ob ich kunde
iu getuon dekeinen rât
( des leider mich mîn kunst erlât),
ich waere durch einen boten komen,
als ich es haet ein wort vernomen.>
< nû wizzest daz von wârheit,
daz ich ie dâ her gereit
daz ist gar durch dich geschehen.
nû lâ mich dîne triuwe spehen
und sag mir des ich vrâge dich.>
< gerne, herre, daz tuon ich,
ob ich ez weiz.>< jâ dû, vil wol.>
< sô tuon ich ez, wan ich iu sol
getriuwes herzen willen tragen.>
< sô solt dû mir rehte sagen,
wie kam daz, von welher art,
daz dû der guote gêrhart
wurde zaller êrst genant,
daz man dir disen namen vant?
ich wil des gerne bitten dich
daz dû des bewîsest mich
waz dû habst durch got getân
daz dû solt disen namen hân.>
< herre mîn, daz kam dâ von,
die liute die sint des gewon
daz sî den zuonamen jehent
die sî staeteclîchen sehent
des mannes rehten namen mite.
daz ist an in ein arger site.
herre, als ist ouch mir geschehen.
ich kan iu leider niht verjehen
dâ von ich guot geheizen müge,
ez waer daz ich mich selben trüge.
ich hân niht durch got getân
sô grôzes daz ich müge hân
ze rehte disen grôzen namen,
sô hôhen unde lobesamen.
ich haete des dicke guoten muot,
sô irret mich, als manigen tuot,
gebreste und guotes krankheit.
swenn ich des willen was bereit,
sô moht ich ez doch niht getuon
sô daz ich lob, êre oder ruon
dar an bejagen möhte,
daz ez ze lob iht töhte.
wolt ich tuon iht guotes,
diu krankheit mînes muotes
nam mir den guoten willen abe
sô gar daz ich mit kranker habe
den armen vreut in sîner nôt.
sûrez bier und roggîn brôt
was mîn almuosen für mîn tor,
swenn ich den armen sach dâ vor
mit kumberlîchen noeten sîn.
ich tet vil selten leider schîn
ob ich von mînem schepher ie
rîches guotes iht enphie.
swenn aber ich gedâhte an got
und iht gab durch sîn gebot,
sô gab ich mit mîner hant
eteswenn ein alt gewant,
daz ich ze selten leider doch
hân durch in gegeben noch.
ouch sprach ich ie vil kurz gebet.
swenn ich daz zeinen zîten tet,
sô dûht es mich genuoc ein jâr.
herre mîn, ich sol für wâr
des hôhen namen sîn erlân,
wan ich sîn niht verdienet hân.>
der keiser sprach:< ez muoz et sîn
daz dû durch den willen mîn
antwurtest mîner vrâge baz.
ich weiz wol, dû hâst eteswaz
sô grôzlîches durch got getân
daz dû mich solt wizzen lân
wâ von dir dirre name wart.>
dô sprach der guote gêrhart:
< des sult ir, herre, erlâzen mich.>
er sprach:< entriuwen, nein ich.
sag an, ich wil es niht enbern.
dû solt mich niht der bete entwern,
wan dû ez doch sagen muost,
swie ungern dû ez tuost.>
dô rief der vil guote man
got in sînem herzen an.
er sprach:< owê, herre got,
sol ich nû durch ditz gebot
dir verwîzen ob ich ie
guotes iht durch dich begie?
daz lâ dich, herre, erbarmen.
gedenk an mich vil armen
daz ich ez betwungen tuon,
anders durch dekeinen ruon.
ditz ist ein alsô strenger man
daz ich mich niht erweren kan.
ich muoz im sagen ûf daz zil
swaz er von mir hoeren wil.
durch die vorhte muoz ich jehen,
ist von mir guotes iht geschehen.
daz ist dir, süezer got, erkant.>
mit dem gedanke er viel zehant
für den keiser ûf diu knie,
in solhem muote als ob er hie
wolte mit den selben siten
den keiser mit dem munde biten
daz er der bete wurd erlân.
sîn bete was alsô getân:
er bat den keiser daz er in
der bet erliez, ouch bat sîn sin
got daz er an im verkür,
ob er mit giht aldâ verlür
in rüemlîcher schulde
die süezen gotes hulde.
von tiefes herzen andâht
wart zweier hande bete brâht
für got und für den fürsten guot.
daz herze schiet lîp und muot
mit triuwen gên in beiden,
als ich iu wil bescheiden.
er bouc für got des herzen knie,
des lîbes für den keiser hie;
des herzen muot vor gote lac,
der lîp vor dem keiser phlac
niht wan daz er in bat daz er
lieze sîner vrâge ger.
daz herze was vor got alsam,
ze dem ez rât und urlob nam
daz er nâch sînen hulden
in von disen schulden
geruochte ledic machen;
wan er an disen sachen
von herzen gar ungerne tete
den ruom durch des keisers bete.
sît er nû muot, herze und rât
mit bete an sî geneiget hât,
sô waen ich wol daz in gewer
sîner herzenlîchen ger
des güete in rehter güete wert,
swes iemen rehtes an in gert.
der süeze, der gewaere krist,
der aller güete ein urhab ist,
des güete was vil bezzer dâ,
alsam dâ vor ie anderswâ,
danne menschlîche güete.
mit blüendes bluomen güete
bluote genaedeclîche güete
für keiserlich gemüete.
got mit güete in werte
des er hinz ime gerte;
der keiser in entwerte
des er an in gerte;
got der schulde an im vergaz
durch sîn bete sunder haz;
der keiser niht an im vergaz,
sîn gelîchsender haz
twunge in daz er müeste jehen
swaz er wolte an ime spehen.
dô der guote gêrhart
an dem keiser innen wart
daz sîn bete niht vervie,
er müeste sagen wie ez ergie,
er sprach:< vil rîcher herre mîn,
durch iuwer güete müg ez sîn,
sô lânt ez iu durch got gezemen
daz ir von mir geruochet nemen
tûsent marke. die gib ich
daz ir der bete erlâzent mich.>
dem keiser nôten began,
er sprach:< gêrhart, nû sag an,
wie ist daz guot sô lîhte dir
daz dû sô ringe biutest mir
tûsent mark, daz ich dich
der bete erlâze? des muoz ich
immer mêre in wunder sîn.>
< daz sag ich iu, herre mîn,
durch waz ich iuz geboten hân.
haet ich guotes iht getân
durch mînen schephaere,
daz wurde unlobebaere
swenn ich mich des vlizze
daz ich ez im verwizze.
er weiz wol ob ich inder hân
guotes iht durch in getân.
des kan er mir gelônen wol;
darumb ich michs niht rüemen sol.>
dô der keiser hôrte daz,
sîn vreude wart ein teil ze laz.
er dâhte in sînem muote:
< ach herre got der guote,
wie komt ez sô daz dirre man
sich baz dan ich versinnen kan,
und ich ze rehte bin genant
keiser über roemisch lant?
daz sich ein koufman baz verstât
dan mîn keiserlîcher rât,
daz muoz immer müen mich.
herre got, nû bitt ich dich
daz dû nû vergebest mir
swaz ich hân missetân gên dir.
swâ ich mich versprochen hân,
dâ wil ich dir ze buoze stân
ûf die grôzen güete dîn.>
er sprach:< gêrhart, nû lâ sîn,
sage mir des ich an dich ger.
ich bin alsô bewîset her
daz dû gar sunder valschen ruon
ez maht gewaerlîchen tuon.>
der guote man sprach aber dô:
< herre mîn, waer ez alsô
daz gotes wille waere dran
( des ich niht rehte wizzen kan),
ez waer iu niht biz her verseit,
daz wizzent von der wârheit.>
< ez ist niht wider gotes gebote;
wan ich bitte dich in gote
daz dû mir es niht verdagest
und mir die rehten wârheit sagest.>
< herre, sît ez nû muoz sîn,
sô weiz doch got den willen mîn,
daz ich ez betwungen tuon
und niht durch weltlîchen ruon.>
sprach der guote gêrhart,
dô er der bete erbeten wart.
sît ez ist komen ûf daz zil
daz er ez selbe sagen wil,
sô lânt der rede mich gedagen.
lâzen wir in selben sagen
der rehten wârheit urhab hie,
wâ von er den namen vie
daz er der guote wart genant.
ûf daz gestüele er saz zehant,
als in der keiser selber hiez,
der in der bete niht erliez.
alsus begund er sagen dô:
< herre, ez fuogte sich alsô:
dô der vater mîn verdarp
und in der werdekeit erstarp
daz er in sîner genôzschaft
an lobe erwarp alsolhe kraft
daz man in wîte erkande,
und er in dem lande
den liuten was vil wert erkant,
dô wart sîn erbe mir benant,
wan ez ouch ze rehte mîn
von rehtem erbe solte sîn.
des was in solher mâze vil
daz ich für guot ez dulden wil
und ouch genuoc dô dûhte mich.
lieber herre, dô tet ich
als ieglîcher gerne tuot:
ich vleiz mich des daz ich mîn guot
ze bezzerunge kêrte
und mit gewinne mêrte
durch einen sun, den gab mir got.
an dem vand ich sîn gebot
gehoehet nâch dem willen mîn;
got tet mir minneclîchen schîn
an ime sîne güete.
daz trôste mîn gemüete,
wan ich wol sach an im daz er
wuohs nâch mînes herzen ger.
dô der began in sîner jugent
minnen manlîche tugent,
des was ich herzenlîchen vrô.
in mînem muote dâhte ich dô
daz ich wolte durch in lân
mîn guot an einer wâge stân,
ob ich erwerben möhte mite
daz man in durch die alten site
den rîchen gêrhart hieze
und man in niht verstieze
des namen den mîn vater liez,
den man den rîchen gêrhart hiez
von sîner rîcheit, der er phlac
wirdeclîchen manigen tac.
ditz wolte ich lâzen an ein heil.
ich lie mînem sun ein teil
guotes, daz er solte hân,
dâ mit er möhte sich begân,
wolt er sîn ein wîser man.
silbers nam ich von im dan
daz fünfzic tûsent marke wac.
swâ gewin an koufe lac,
des fuorte ich vil mit rîcher kraft
mit mir in die heidenschaft.
dô ich des ze râte wart,
dô hiez ich spîsen ûf die vart
mîn schif ze drîen jâren.
in mîner phlege wâren
wîse marnaere guot,
den was erkant des wâges fluot.
ein schrîber ouch bî mir beleip,
der mîn zerung ane schreip
und der durch got mir âne strît
begie die siben tagezît.
dô ich nâch mînem willen wart
wol bereit ûf mîn vart,
als mich mîn herze lêrte,
mit mînem guote ich kêrte
hin über mer gên riuzen,
ze liflant und ze priuzen,
dâ ich vil manigen zobel vant.
von dannen fuor ich gên sarant,
ze damascô, ze ninivê.
dâ vand ich rîches koufes mê
von manigem rîchen phellôl dâ
dan in der welte ie anderswâ;
der ich sô vil an mich gewan
daz ich mich des vil wol versan,
swenn ich wider kaeme,
daz zwigülte naeme
mîn silber wider und dannoch mê.
dô huob ich mich dan ûf den sê
und wolte wider wenden.
mir was mit manigen enden
mîn dinc sô gar ze wunsche komen
daz mir niht fürbaz mohte vromen
ein wunsch in dem ich solte
erdenken swes ich wolte.
mîn wille was sô volbrâht,
solt ich es immer hân gedâht,
ich haete niht erwünschet baz.
ûf mîn triuwe sprich ich daz.
nû wând ich daz der wille mîn
alsô verendet solte sîn
als er von êrst begunde.
dô huob sich an der stunde
mit ungewitter winde vil.
die jagten uns an dem zil
mit grôzer kraft in starker maht
zwelf tage und zwelf naht,
daz wir die wîl gewunnen
nie wintstille noch sunnen,
wan uns vil manic ungemach
von winden sunder twâl geschach.
dô kâmen wir, als ich iu sage,
an dem drîzehenden tage
für ein gebirge, daz was hôch,
daz sich gên solher vrömde zôch
daz ich dâ bî mir niemen vant
dem daz gebirge waer erkant,
und der mir des verjaehe
daz er ie mê gesaehe
in allen sînen jâren
die wilde in der wir wâren.
nû begund daz weter linden;
nâch den vil starken winden
wart der tac schoen und klâr.
dâ wart vergezzen, daz ist wâr,
swaz uns leides ie geschach.
doch liten wir grôz ungemach
durch vorhte der unkünde.
uns hâten brâht die ünde
für daz gebirge in eine habe.
dô sante ich einen marner abe
ûf daz gebirge und hiez in spehen,
ob er indert möhte sehen
dekeiner slaht erbouwen lant,
daz er uns taete daz bekant.
ditz geschach. der schifman
huob sich ûf daz gebirge dan
und wolte sehen ob im erkant
indert wurde ein bûhaft lant.
dô sach er vor den bergen stân
ein breit gevilde wol getân,
ze wunsch erbouwen, als er jach.
er seite daz er nie gesach
ein lant daz im geviele baz.
swie verre erz mit den ougen maz
an wîte, an lenge, an breite,
daz lant sich im entseite
daz im ninder wart erkant
wâ diu gegen und daz lant
an wîte, an lenge ein ende nam.
dô er ûf die hoehe kam
der berge, als ich in dâ vor bat,
dâ sach er ligen eine stat
vor dem gebirge bî dem mer;
diu dûht in wol bereit ze wer
mit werlîchen türnen vil.
die groeze ich eben mâzen wil
ze dirre stat ze kölne hie.
daz mer ein teil ir umbe vie;
anderhalp ein wazzer vlôz,
daz was schifmaeze unde grôz,
des wârn die burggraben vol.
diu stat was gevestent wol
für vîentlîchen ungewin.
drîe strâze truogen drin
koufes von dem lant genuoc.
daz mer zer vierden porte truoc
koufschatz von der heidenschaft.
der marner sach mit grôzer kraft
die liute von dem lande varn
gegen der stat mit grôzen scharn
mit karren genuogen,
die gên der veste truogen
von koufe manige rîcheit.
im wart der strâze slac verseit
von manigen olbenden.
er sach ze den drin enden
sô manigen mûl, ros und wagen
geladen ûf den strâzen tragen
von der veste und wider in
sô grôzen koufschatz durch gewin
daz er mir vil tiure swuor,
swar er des landes ie gefuor,
daz er gesach nie anderswâ
sô grôzen market alse dâ
noch alsô maniger hande kouf.
von liuten was der zuolouf
sô grôz daz er bî gote jach
daz er nie groezer her gesach.
dô dem marner wart erkant
diu stat, diu gegen und daz lant,
er kam und seite maere
wie ez ergangen waere,
und waz er haet ersehen dâ.
dô fuoren wir des endes sâ
gên der guoten vesten dan.
swaz mir der selbe schifman
hâte von der stat geseit,
dâ vand ich des die wârheit
zwir als vil nâch wunsche gar.
dô ich kam in die veste aldar,
die burger wâren heiden
und doch sô wol bescheiden
daz sî mich wol gruozten;
dâ mit sî mir buozten
mîner herzenswaer genuoc,
die ich durch nôt von vorhten truoc.
dâ von ich einen trôst gewan.
dô sach ich her hin und dan,
ob ich iemen möhte hân
an den ich mich törste lân
geleites mînem guote,
des vride mich behuote.
dô sach ich vil schier einen man,
des ich troesten mich began,
dort her vil hêrlîchen gân.
der was sô manlîch getân
daz mich dûhte an sînen siten
ich solte in geleites biten.
dem drungen edel ritter nâch
und knappen vil. dô was mir gâch
durch daz gedranc gên im dort hin,
und wolt im sagen mînen sin.
der edel werde wîgant
begund grüezen mich zehant
in heidensch, als er mich gesach.
dô er gruozes mir verjach,
ich neig im, sam man gruoze sol.
doch dûhte in des, er sach vil wol,
sam die wîsen dicke tuont,
daz ich die sprâche niht verstuont.
dô sprach der fürste kurtoys:
« sagent an, verstât ir franzoys? »
« jâ, herre, mir ist wol erkant
beidiu sprâch und ouch daz lant. »
« sô sint gesalûieret mir. »
ich sprach: « gramarzî bêâ sir »
von herzen vroelîche.
dô sprach der fürste rîche:
« lieber herre gast, nû saget,
waz hât iuch in ditz lant verjaget?
sint ir ein franzoys oder wer?
von welhem lande koment ir her? »
dô seit ich im ze maere
daz ich ein koufman waere
von tiutschen landen verre.
dô vrâgte mich der herre
waz ich in dem lande dâ
suochte. ich antwurte im sâ:
« dâ wart mir von wârheit
in der heidenschaft geseit,
hie waere ein market jaericlich
ze dirre zît. dô huob ich mich
mit mînem koufschatz in ditz lant.
den groesten kouf den ich vant
den hân ich endelîche
mit mir brâht in ditz rîche. »
dô der herre hôrte daz,
dô vrâgte er mich fürbaz
ob man mich kristen nande,
und ob ich iht erkande
den touf nâch der kristen gote.
ich jach daz ich nâch gotes gebote
von kristo kristen waer genant.
dô sprach der fürste sâ zehant:
« sît daz ir an dirre zît
her alsô verre komen sît
ze êren mînen herren,
sô sol iu hie niht werren
an lîbe noch an guote.
in mînes herren huote
wil ich enphâhen iuwer guot.
swer iu hie iht leides tuot,
der schade sî ûf mich gezelt.
swaz ir ouch verkoufen welt
oder koufen hie, daz sol
belîben gare âne zol
durch mînes herren êre.
noch wil ich fürbaz mêre
iuch êren baz durch iuwer vart.
daz iu sô liep mîn herre ie wart
daz ir den market hânt gesehen,
des sol iu saelde hie beschehen
sunder herzeclîchez leit.
ich wil durch iuch der kristenheit
ein habe machen vrî.
diu ist gelegen hie nâhen bî,
die lêch mir mînes herren hant.
swaz guotes wirt dar in gesant
ân urlob, daz sol immer sîn
hinnen für von rehte mîn.
daz lêch mir lediclîche
der edel künic rîche
von marroch mit sîner hant.
dar zuo bevalch er mir ditz lant.
daz hât in mîn gebot gesworn:
swaz mir kinde wirt geborn,
der sol ez ouch ze rehte sîn
mit dem rehte als ez ist mîn.
sô der market sol ergân,
sô sî diu habe vrî verlân
durch iuch der kristenheite gar.
nû kêrent hin und nement war
waz herberg ir geruochent.
als ir die wol versuochent,
sô wirt sî iuwer sâ zehant
sunder zins und âne phant
biz dirre jârmarket wert.
dâ bî wizzent, swes ir gert
durch dekeine nôt an mich,
ûf mîn triuwe, daz tuon ich. »
der geheize wart ich vrô.
ich sagte dem herren dô
genâd unde grôzen danc.
sîn trôst mit vreuden under swanc
swaz mir leides ie geschach
durch vorhtelîchez ungemach
in dem vrömden lande dâ.
mich fuorten sîne knappen sâ
hin dâ ich herberge nam.
eine diu mir wol gezam,
die man dâ vor zer besten
nande ie allen gesten,
die rûmden sîne knappen mir
gar nâch mînes herzen gir.
dô vrâgte ich sî der maere
wie er geheizen waere
der dise zuht an mir begie
daz er mich alsô wol enphie.
dô tet ein knappe mir bekant
daz er stranmûr waer genant.
er was lantgrâve überz lant,
burggrâve in der stat genant.
er was sô wol bescheiden,
swie er doch waer ein heiden,
daz ich im immer sunder spot
wünsche heiles umbe got.
nû lobt ich got der güete
daz er mîn ungemüete
sô gar ze vreuden kêrte
und mîne vreude mêrte
sô saeliclîch an einem man
des ich ê künde nie gewan
wan dô an der einen stunt,
dô mir wart von ime kunt
sîn reht an der selben habe,
und ich sô saeliclîche drabe
was gescheiden âne wanc.
des seite ich gote grôzen danc
der die gnâde an mir begie.
dô ich an mîn gemach mich lie,
der herre bôt mir êren vil,
und ûf sîner vriuntschaft zil
gebôt er, swaz ich wolte,
daz ich daz sprechen solte.
sîn zuht mich fürbaz werte
mê danne ich an in gerte
geselleclîcher triuwe.
sîn triuwe was mir niuwe,
und ich mit bete in treip dar an
daz er dutzen mich began.
sus leist er mir in lieber kraft
getriulîch geselleschaft.
nû bat er eines tages mich
in der geselleschaft daz ich
in mînen koufschatz lieze sehen.
daz was mir liep. ich lie in spehen
swaz ich koufes brâhte dar.
den begund er schowen gar.
er dûht in edel unde rîch,
und daz im nie niht gelîch
in solher rîcheit wurd erkant
über elliu heidischiu lant.
sus kêrte er wider dan ze mir,
er sprach: « gêrhart, ich sag dir,
dû hâst die groesten rîcheit brâht
der hie ze lant ie was gedâht
enkeinem einigem man.
niemen in vergelten kan
in disem lande âne mich.
wil dû, sô lâz ich schowen dich
mînen koufschatz den ich hân.
behagt dir der, ez sol ergân
ein wehsel von uns beiden hie.
ich wil dir rehte sagen wie
ez ist umb disen kouf gewant.
bringest dû in in dîn lant,
dû maht sîn wol geniezen vil.
hie frumt er niht. dâ von ich wil
mit dir koufen, ob dû wilt.
ob dich gewinnes niht bevilt,
sô maht dû wol gewinnen dran. »
ich sprach: « swâ ich gewinnen kan,
dâ tuon ich gar swaz iemen tuot
umbe reht gewunnen guot. »
« ditz ist ein reht gewunnen guot.
gulte ez mir als ez dir tuot
in dînem lande, ez wurde mir
vergolten nimmer gar von dir. »
nû wând ich daz ich solde
von silber und von golde
schowen kouflîchen gewin.
dô fuorte mich der wirt dort hin
in eine kemenâten.
die wând ich wol berâten
von grôzer rîcheit funden hân.
der was sî gar an guote erlân,
doch beslôz sî guotes vil,
als ich iu bescheiden wil.
sî was mit guote und ân guot,
mit rîcheit und mit armuot
bewart vil vesteclîche.
dâ vand ich jaemerclîche
zwelf ellenthafte ritter guot
mit starken banden wol behuot,
die alle in boyen lâgen
und unvreude phlâgen.
ie an zwein ein boye lac,
diu sêre und niht lîhte wac,
dâ sî versmidet inne wâren.
vil bî gên drîzic jâren
was ir ieglîches jugent.
sî wâren êrst von kindes tugent
gewahsen nâch manlîcher art.
die êrsten grane truog ir bart,
die man nie dâ vor versneit.
swie sî trüegen herzenleit,
sî wâren alsô minneclich
daz des begunde dunken mich,
in waer der wunsch an schoen ergeben,
ob sî mit vreuden solten leben.
daz was mit jâmer in benomen;
ûz vreuden was ir herze komen
in klagender swaere ûf sorgen zil,
der sî mit jâmer truogen vil.
sus was diu kemenâte
gar âne guot mit râte.
dâ was niht guotes in geleit
wan diu reine werdekeit,
diu an den edlen rittern lac
der diu vancnüsse phlac.
ir nôt began mîn herze klagen,
mit klage ir bürde mit in tragen,
daz sî mit solher ermekeit
liten sô grôz herzenleit.
des herzen vreude ich senke
swenn ich an sî gedenke.
ir klagendez leit mich immer swirt.
dô nam mich bî der hant der wirt,
er hiez mich fürbaz mit im gân,
er wolde mich noch schowen lân
groezern koufschatz anderswâ.
dô gieng ich mit im aber sâ
und wânte des. sus volget ich
durch schowen. fürbaz fuort er mich
in ein ander kemenâten.
dô wir dar in getrâten,
dô begunde ich umbe sehen
wâ und wenne ich solte spehen
den grôzen kouf den er mir bôt.
dô vand ich in gelîcher nôt
den selben funt den ich dort vant,
an dem ich leides wart ermant.
der funt was mir sô swaere
und alsô klagebaere
daz in mîn herze kûme truoc.
ob ich ê vreuden ie gewuoc,
diu muoste mir dô verren.
ich sach zwelf alte herren
ouch dort in boyen sitzen,
die mit vil guoten witzen
wol volkomen wâren,
vil nâch gên sehzic jâren.
die wâren grâ und wol gevar.
an houbte und an barte gar
was in daz hâr ergrîset.
sî dûhten mich geprîset,
als ich ez an in mohte sehen.
mîn herze in des begunde jehen,
in waer des wunsches vlîz bereit,
waeren sî ân herzenleit.
des jach mir ir gebâren.
ie zwên und zwên wâren
in eine boyen geleit.
ir klegelîche arbeit
klagte ich für der jungen pîn;
wan sî geêret solten sîn
durch ir alter für die jugent;
wan junges herzen frechiu tugent
dicke wirt versêret,
daz sich doch schier verkêret.
diu jugent über windet
dâ von daz alter swindet:
diu jugent lîdet manic nôt
dâ von daz alter nimt den tôt.
durch daz was mir ir arbeit
von herzen durch ir alter leit.
dô ich ir klagendez ungemach
mit klegelîcher swaere ersach,
ez tet mir von herzen wê.
dô sûmde sich der wirt niht mê
und ich mit im. wir giengen dan.
dô fuorte mich der werde man
fürbaz von der armen schar.
dô ich gesach ir kumber gar,
der wirt gelie mich von im nie.
an sîner hant ich mit im gie
in eine kemenâten hin.
dâ vand ich süezen gewin,
der wol an mannes muote,
an lieb, an vreude, an guote,
an wirde und an saelde treit
manlîcher vreuden saelikeit,
der al der welde zaller zît
mit hôhem muote vreude gît.
der koufschatz in dem lande was
an zuht, an saelde ein spiegelglas,
an triuwe, an güete ein adamas;
wan daz im getrüebet was
sîn liehter schîn von swaere grôz,
wan in vil dicke begôz
ein regen, der ûz jâmer ran
von herzen daz in jâmer bran.
nû begund ich umbe schouwen.
dô sach ich werder vrouwen
fünfzehen sitzen dort.
daz was der kouflîche hort
von dem ich hie gesprochen hân.
sî wâren alsô wol getân
daz mich des immer wunder hât
wie got sô wunschelîchen rât
an sî nâch wunsche kêrte,
dô er mit kunste mêrte
an ir lîp alsolhen vlîz.
guot gelimpfe ân itewîz
und wîbes prîs an güete,
zuht in hôchgemüete
mit werendes willen staetekeit
was den vrowen ie bereit
mit des wîbes klârheit gar,
an dem der wunsch mit kiusche bar
sîne süeze lebende fruht
mit schoene in wîplîcher zuht,
mit güete sunder gallen.
von disen vrowen allen
wil ich nemen eine.
diu edel und sô reine
was ob in gar sô schoene
daz ich ir schoene kroene
ob allen vrowen schône
mit des wunsches krône.
ir minneclîcher varwe glanz
truog an schoene alsolhen kranz
daz sî der vrowen schoene truoc,
daz ir schoene under sluoc
aller vrowen schoene.
durch die schoene ich kroene
ir lîp, ir süeze werdekeit.
an ir schoene was geleit
des minneclîchen gotes vlîz.
ir munt was rôt, ir kele wîz,
ir hiufel rôselohtez brehen
bî lilien varwe liezen spehen
an ir liehten wengeln gar,
sî wâren missewende bar;
ir ougen lûter unde klâr,
lieht, reideloht ir hâr,
sleht, in rehter wîze val;
wol geschicket unde smal
was ir minneclîcher lîp.
daz edel wol geborne wîp
was nâch wunsche vollekomen
und valschem wandel gar benomen.
an schoene, an güete, an kiuschen siten
was niht an ir geburt vermiten.
swie ein wol gelobtez wîp
sol sîn geprîset und ir lîp,
des hâte sî den besten teil.
ich wart es trûric unde geil
daz ich die guoten ie gesach.
ich trûrte durch ir ungemach
und vreut in mînem herzen mich
daz ich sî sach sô minneclich.
dô ditz alsus gar geschach
und ich die vrowen reht ersach
und ouch die armen ritterschaft
in alsô kumberlîcher kraft,
dô fuorte mich hinwider dan
stranmûr, der ellenthafte man.
er sprach: « hâstû ditz wol gesehen? »
ich seite: « jâ. » « nû solt dû jehen
ob dû wilt koufen. » ich sprach: « waz? »
« hâst dû niht gesehen daz? »
« ich wart hie anders niht gewar
wan einer nôtigen schar,
diu hât ein angestlîchez leben. »
« die wil ich dir ze wehsel geben. »
« waz sol mir diu? » « daz sag ich dir.
möht ich sô vil geniezen ir,
ob dû wilt, alsame dû,
ich gaeb ir niht sô lîhte nû.
swer rehter lôsung an sî gert,
der ist wol an in gewert
hundert tûsent marke.
er möht in sîner arke
niht gewissers guotes hân,
wil er sî mit gedinge lân.
waer mir gelegen baz ir lant,
ich haete an in vil rîchiu phant
für hundert tûsent marke gar;
sô wol erkenne ich dise schar. »
dô vrâgt ich in sâ zehant
wie ez waer umb sî gewant.
er sprach: « daz wil ich sagen dir,
wie sî von êrste wurden mir.
sag an, weistû engellant? »
« jâ, daz ist mir wol erkant. »
« von dem lande sint geborn
die werden ritter ûz erkorn. »
« waz hât sî danne her gesant
ze vancnüsse in ditz vrömde lant? »
« dâ fuoren sî von lande
mit einem wîgande,
der was willehalm genant,
ein junger künic von engellant,
ze norwaeg in daz rîche.
dem antwurte êlîche
des landes künic die tohter sîn,
die hôchgemuoten künigîn,
die man dich dort lie schouwen
bî vierzehen vrouwen,
daz sî diu fünfzehende saz,
an der got wunsches niht vergaz.
daz ist reinmundes kint.
sî und ir ritter warf der wint
in eine habe, diu ist mîn.
des müezen sî ze rehte sîn
hinnen für hinz ûf daz zil
swie ich in gebieten wil.
( daz lêch mir mînes herren hant,
als ich dir tet hie vor bekant.)
wilt dû die koufen umbe mich,
die gib ich dir und troeste dich
daz sî zwivalt gelten dir,
swie dû loesest sî von mir.
doch mac der kouf niht anders sîn
wan swaz ich in dem schiffe dîn
dînes guotes hân gesehen:
dâ mit muoz der kouf geschehen.
hât der künic sînen lîp,
der giltet tiure dir sîn wîp;
ist der tôt oder ungesunt,
sô lât der künic reinmunt
verderben niht sîn liebez kint.
die dâ bî ir gevangen sint,
der sint ouch eteslîche
vil werde fürsten rîche.
ê daz die laegen lange
mit solhem getwange,
sî gaeben dir ê gar ir guot;
alsô weiz ich sî gemuot.
des wilden wâges ünde
und diu vil grôz unkünde
hât in mînen banden sie
verborgen von ir mâgen hie.
nû ist ir rîcheit und ir lant
dir baz gelegen und erkant;
durch daz biut ich sî veile dir.
wilt dû sî koufen niht von mir,
sô beleit ich doch dîn guot
swar es gert dîn selbes muot
und wil gern staete lân
swaz ich dir geheizen hân. »
ditz dûhte mich vil wunderlich
daz er dâ für erkande mich
in sînem wâne alsô gemuot
daz ich gaebe sô grôz guot
niht wan umb ein blôzen wân.
ich sprach: « herre, ich wil es hân
guoten rât biz morgen fruo. »
er sprach: « daz ist mir liep. nû tuo. »
mit urlob ich dô von im schiet.
des herzen muot mir dicke riet
nû sus nû sô, nû her nû hin.
ze jungest kam mir in den sin
daz ich got râtes baete
waz ich dar an getaete,
daz er in daz herze mîn
sande nâch den hulden sîn,
daz mir ze herzen kaeme
ob ez im waer genaeme
daz ich die armen lôste
von solhem untrôste.
mit disem zwîvel was bedaht
mîn herze biz gegen mitter naht,
ob ich lôste sî durch got,
ob daz waere sîn gebot.
von herzen ich got ane rief,
unz ich mit dem gedanc entslief,
ob ez almuosen waere
oder ob ich ez verbaere.
dô ich in solhem zwîvel lac
und mîn des slâfes süeze phlac,
dô kam ein engel und wachte mich
( des dûhte mich). dô wachet ich.
vil ungern ich des jaehe
daz in mîn ouge saehe:
mîn herze in in dem slâfe sach.
als mir mîn troum dô verjach,
mich dûhte daz er ruofte mir
und nande mînen namen zwir.
« gêrhart, wache! slâfest dû?
got vil sêre zürnet nû
daz dû sô wîse sinne hâst,
und doch sô wênic dich verstâst
ze gote rehter wîsheit.
dîn herze einen zwîvel treit
der wider dînen schepher ist.
der süeze got, der reine krist
mit sîn selbes munde sprach,
dô man in menschlîchen sach
in menschlîchem bilde gân:
« swaz einem armen wirt getân
ze guote, ob ez durch mich geschiht,
der tuot mir guot, dem armen niht.
ich bin der arme. swâ man siht
den armen, ob im iht geschiht
ze guote, daz ist mir getân. »
durch den trôstlîchen wân
solt dû âne zwîvel leben,
dir selben vestez herze geben.
ez was an dir ein tumber wân
daz dû verlorn wândest hân
dekeiner slahte guottât.
nû habe vestes herzen rât;
wan guottât wart nie verlorn
diu got ûf dienst wirt erkorn.
in swelhem lande dû lôstest
die armen und sî trôstest,
des naeme lôn dîns herzen gir.
tuost duz durch gelt, sî geltent dir;
tuost aber duz durch êre,
man lobt dich immer mêre;
tuost duz durch gotes gebot,
sô wizzest reht daz dir got
gît umb sî ze lône
die immer wernden krône. »
dô der engel ditz gesprach,
mînen slâf ich durch in brach
und wolt in sehen. dô was er hin.
dô ich erwachet was durch in,
dô lobte ich got der güete
die er in mîn gemüete
nâch sînen hulden sande,
daz ich ze rehte erkande
sîne grôze hulde gar
an der kumberhaften schar.
ich sprach: « vil süeziu gotheit,
dû hâst mirs genuoc geseit.
des sî dir, süeziu gotheit,
immer lob und êr geseit. »
sus rûmd ich mîne slâfstat.
mînen schrîber ich dô bat
daz er durch got und durch mich
sung eine messe. die hôrt ich
und bat den süezen gotes segen
lîbes unde sêle phlegen
mit sîner süezen huote,
daz ich mit mînem guote
daz beste alsô getaete,
daz ich es inder haete
verkêre und missewende.
dô ich unz an ein ende
vernam daz gotes ampt hie,
von mîner herberg ich gie
und gab mich in gotes phlege.
dô bekam mir ûf dem wege
stranmûr von castelgunt.
der bôt mit gruoze mir zestunt
guoten morgen, senften tac.
mit lachen er des gruozes phlac.
des seite ich im genâde dô.
dar nâch vrâgte er mich alsô:
« sag, wes hâstû dich bedâht?
waz lêre hât dir dîn sin brâht?
daz solt dû mir verswîgen niht;
wan ich mit dîner vergiht
gern wizzen wil den rât
den dir dîn sin gegeben hât. »
ich sprach: « vil lieber herre mîn,
waz sol mîn rât hier über sîn?
mir ist der kouf ze rîche;
sô enweiz ich endelîche
ob ez ir wille ist oder niht.
swie ez ân ir danc geschiht,
sô frumet mir niht, daz ist wâr,
dirre kouf als umb ein hâr.
welt ir des geruochen
daz ir mich lânt versuochen
wie ir wille sî getân,
sô kan ich iuch wizzen lân
mînen sin und mînen rât,
wes mîn herze willen hât. »
« daz ist mir liep. gesprich sî wol.
vil gern ich dir des gunnen sol. »
« sô sulnt sî mîn geniezen
daz ir sî lânt entsliezen
daz ich sî âne bant gesehe,
unz ich ir willen reht erspehe. »
« daz sî ouch durch dich getân,
und wizzest âne valschen wân
daz mir niemen ist erkant
über elliu heidischiu lant
dem ich sî gaebe âne bant,
wan eine mînes herren hant,
von dem ich guot und êre hân.
nû wil ich dich sî schowen lân
erlôst und ungebunden;
wan ich wol hân befunden
daz dû mit ganzem volleist
getriuwes herzen triuwe treist. »
« mîn vil lieber herre,
ir lobent mich gar ze verre.
ich bin niht solhes lobes wert,
wan daz iuwer zuht des gert
daz sî genâde an mir begê,
swie ich es ungedienet stê »
sprach ich zuo dem herren dâ.
dô hiez er sîne knappen sâ
mit mir zuo den herren gân;
die hiez er ûz ir banden lân.
dô wurden ûz geslozzen
die helde unverdrozzen,
jene dort und dise hie;
zuo ein ander man sî lie
lediclîch enbunden gân.
dô liezen mich die knappen stân,
sî giengen von uns dan hin für.
vil werlîchen vor der tür
sî mit kreften huoten
der werden hôchgemuoten.
nû wâren sî dâ, daz ist wâr,
gevangen mê dan ein jâr,
daz man sî doch ein ander nie
mit ougen an gesehen lie.
daz was ir groestiu herzenklage
in der vancnüsse alle tage.
dô sî zein ander wâren komen,
dô wart ein schal von in vernomen,
der mich immer mêre
erbarmet alsô sêre.
sî begunden weinen beide
von liebe und ouch von leide
daz in was daz heil geschehen.
daz sî ein ander solten sehen,
daz dûhte sî ein michel heil;
sî wârn in sender swaere geil.
dô sî sô minneclîche
ein ander al gelîche
mit ir gruoz enphiengen
und sendiu reht begiengen,
in franzoys gruozt ich sî zehant.
diu sprâche was in niht erkant
sô wol als englisch: die kund ich.
dô sî die zunge unde mich
verstuonden, dô geneic mir gar
diu arme vreudelôse schar.
sî sprâchen: « herre vater got,
nû wis gelobt daz dîn gebot
uns vil armen hât gesant
ieman dem kristen lant
ist und unser sprâche kunt.
des sîstû gêret und der munt,
des vernunstic wîsheit
die sprâche und unser zungen treit.
lieber herre, sagent durch got
uns vil armen âne spot,
sît ir kristen? » ich sprach: « jâ. »
dô wart ich enphangen sâ
sô minneclîche daz ich nie
sô güetlîchen gruoz enphie.
dô half ich in ir kumber klagen
und mit in gemeine tragen
ir gesêrtes herzen pîn,
dô mir wart ir jâmer schîn
und ir herzeclîchez leit,
daz in von noeten was bereit.
dô ich ein wîl wol gesaz,
mîner rede ich niht vergaz.
ich sprach: « ir herren, iuwer nôt
ist mir leider dan der tôt.
möht ich sî wol erwenden,
sî müeste sich verenden.
mich müet sêre iuwer klage.
nû hoeret mê waz ich iu sage;
ich wil iuch rehte wizzen lân
wie mîn geverte ist getân.
dô ich von mînem lande schiet,
in mînem muote ich mich beriet
daz ich von rîcheit grôze kraft
mit mir in die heidenschaft
wolte füeren durch gewin.
dô geriet mir mîn sin
daz ich ûz einer arke
nam fünfzic tûsent marke
und fuor in heidischiu lant.
daz silber hân ich gar bewant
an alsô groezlîchen kouf
daz ich vil nâch ûf mînen touf
getar wol sprechen daz nie man
vor mir groezern kouf gewan.
den brâht ich mit mir in ditz lant,
dô mir der market wart erkant.
nû hât mich werdeclîche
der burggrâve rîche
enphangen und geêret.
er hât an mir gemêret
mit zühten vil manige wîs
sînen manlîchen prîs.
dô ich her ze lande kam,
in sîne huote er mich nam
und bôt mir michel êre.
dar nâch bat er mich sêre
daz ich in lieze schowen gar
mînen kouf. dô nam er war
daz er was alsô grôzlich.
dô begunde er bitten mich
daz ich ze wehsel kaeme
mit im und daz ich naeme
sînen kouf; den gab er mir.
der kouflich wehsel daz sît ir
und mîne lieben vrouwen,
die er mich lie schouwen
gester, dô ich iuch gesach.
nû bin ich iu ein teil ze swach
und an wirde gar ze kranc
daz ich iuch koufe durch getwanc.
ob aber ich iuch getrôste
daz ich iuch hinnen lôste,
woltent ir mich danne krenken,
mit vîentschaft beswenken,
alsô daz ir woltent jehen
mir waere niht von iu geschehen
ze leide, ich sol iuch lâzen varn,
sô möht ich gerne ê bewarn
mîn guot, ê daz ich hinnen für
iuwern haz mit schaden kür.
welt ir, ich wil in wâge lân
durch iuwern willen allez daz ich hân
und wil gewin und ouch schaden
ûf mich gerne durch iuch laden,
mit dem gedinge daz ir
mînen schaden geltent mir.
mag ich des gewis sîn
daz ir ân den willen mîn
nimmer wanc von mir getuot,
sô hân ich des vil guoten muot
daz ich iuch hinnen loesen wil
und machen iuwer swaere ein zil. »
die herren dô ûf sprungen,
die alten zuo den jungen,
und vielen für mich ûf ir knie.
swâ ieglîcher mich gevie,
dâ habt er mich vil sêre.
mit trûreclîcher lêre
ir ieglîcher an mich schrê
anders niht dan: « wê owê,
genâde, lieber herre!
uns ist genâde verre.
naehe an uns genâde und trôst,
daz wir werden noch erlôst
von disem grôzen sêre.
noch bitten wir dich mêre
durch den got, der in den tôt
sich menschlîchen durch uns bôt,
daz dû an uns erkennest
daz dû dich kristen nennest
mit des reinen toufes kraft.
hilf uns von der heidenschaft
wider in die kristenheit!
gedenk an unser herzenleit
und gelîhter unsern hôhen pîn.
durch got und durch die güete dîn,
durch aller ritter werdekeit
lâ unser nôt dir wesen leit
und lâ uns immer mêre sîn
durch got in den banden dîn,
swie joch dir gevalle.
wir sweren dir des alle
daz wir zwigülten dir dîn guot,
sunder daz mîn vrowe tuot
und ir vater, der von dir
loeset sie nâch dîner gir;
und ob mîn herre hât den lîp,
der zwigültet dir sîn wîp. »
nû muote mich und was mir leit
daz sie mit klagender arbeit
sô lange vor mir lâgen
und unvreude phlâgen.
ich sprach: « ir lieben herren guot,
stânt ûf. sammir got, ir tuot
anders dan iu wol gezeme,
oder ich an iu für fuoge neme.
ir habt unfuoge ein teil gephlegen
daz ir sô lange sint gelegen
vor mir in klagender swaere;
vil gerne ich es enbaere. »
« genâde, herre, daz tuot nôt.
hilf uns, wir sîn an vreuden tôt.
uns troeste dîn vil süezer trôst!
wir sîn immer unerlôst. »
« nû gangen wir zuo der vrowen mîn.
wil ez in ir willen sîn
daz sî mit mir ze lande var
und mit ir triuwe daz bewar
daz ez sî ir wille, ir muot,
und daz sî gelte mir mîn guot,
sô sî müge und ich es ger,
sô bin ich alsô komen her
daz ich wil in wâge lân
umb iuch allez daz ich hân. »
sî sprâchen alle gelîche dô:
« genâde, herre, sî ist es vrô. »
dô gie diu ritterschaft mit mir.
zuo den vrowen giengen wir
dort hin zuo in besunder.
dô nam sî michel wunder
durch waz ditz wunder waer geschehen
daz sî die ritter solten sehen.
dô muost ich aber schouwen
von rittern und von vrouwen
nâch gruoz in jâmer weinen.
ich sach sî wol erscheinen
daz ir klegelîcher pîn
von herzenleide müeste sîn.
nû fuort ein alter herre mich
an sîner hant. den vrâget ich
in welher sprâche waer erzogen
mîn vrowe an saelden unbetrogen.
« kan sî franzoys? » er sprach: « jâ. »
dô gruozte ich mîne vrowen sâ
sô mir was gebaere,
swie ez ein unzuht waere.
des was ir danc mir gar bereit
mit wîplîcher hübscheit.
mit vollen ougen daz geschach.
zuo dem herren ich dô sprach:
« herre, sprechent an mîn wort. »
er sprach: « nein. der saelden hort
zieret dîn gemüete.
nâch wîselîcher blüete
ist komen dir der saelden fruht.
got was in güetlîcher zuht
dô er dir menschlîchez leben
geruochte in solhen tugenden geben.
dû bist sô reiner wîsheit vol;
dîn munt selber sprechen sol. »
mîner red ich dô began.
ich sprach: « vrowe, ich bin ein man
der sich koufes muoz begân;
mit kouf ich mich begangen hân
swâ ich den ie vant veile.
ich hân an einem teile
guotes vil an kouf bewant;
den hân ich brâht her in ditz lant.
den hât des burggrâven gir
mit iu gemachet veile mir.
er wil mir iuch ze wehsel lân,
gib ich im allez daz ich hân,
und wil die ritter wider geben,
die hânt ein angestlîchez leben.
nû ist mir nemelîche
der kouf ein teil ze rîche
in dem ir mîn gülte sît.
ein tuoch oder ein samît
möht ich wol vergelten baz,
swâ ich funde veile daz,
dan alsô grôze hêrschaft.
ob ich nû haete alsolhe kraft
an guote daz ich hinnen
iuch möhte wol gewinnen,
liebiu vrowe, woltent ir
mîn guot danne gelten mir,
ich lôste iuch hinnen sâ zehant.
daz künicrîch ze engellant
lît mir wol sô nâhen,
wil ez iu niht versmâhen,
ich behalt iuch sicherlîchen
benamen sô güetlîchen
daz ez iuch ninder missezimt,
biz man für wâr daz wol vernimt
und ûf ein ende rehte ersiht
ob indert lebet oder niht
der junge künic von engellant,
der iu ist ze man benant. »
diu vrowe ab ir gestüele gie,
sî wolte für mich ûf ir knie
gevallen sîn. daz was mir leit.
dô was ich sâ gên ir bereit
und bat sî durch ir tugent site
daz sî ez lieze und ez vermite.
dô wurden ir diu ougen vol.
sô kintlîch und alsô wol
kunde sî mit zühten biten
daz ich wol sach an iren siten
daz sî vil ernstlich gedanc
ûf die bete sêre twanc;
des ich mich vil wol an ir versach.
ir jugent ûz alten witzen sprach:
« genâde, süezer reiner lîp,
lâ mich geniezen daz ein wîp
dich an dise welt gebar;
des nim genaedeclîchen war
an mir durch elliu werden wîp.
genâde, saelde bernder lîp,
lâ dir mîn angest sîn geklagt
durch die hoehsten magt
diu aller megde spiegel ist,
diu den vil heiligen krist,
aller keiser keiser, truoc,
als ir der engel zuo gewuoc,
diu maget muoter âne mein
nâch der geburt magt erschein,
als sî vor der geburte was.
der sunnen schîn durch ganzez glas
schein von ir magtuome;
der magetlîche bluome
beleip an ir mit zühten ganz.
swie sî der hoehsten sunnen glanz
ze einer muoter magt erkôs,
der megde namen nie verlôs
diu himelische künigîn hêr.
durch die spreit ich mîns herzen sêr,
süezer reiner lîp, für dich,
daz dû gedenkest des daz ich
ir gename bin genant,
wan ich ein maget bin erkant
und dise vrowen die hie sint.
nû lâze uns werden dîniu kint!
süezer vater, lieber trôst,
mache uns von leide erlôst.
genâde, herre, sît dû treist
kristenlîchen volleist,
sô êre an uns kristi namen
gotlîchen, lobesamen
und des reinen toufes kraft.
loese uns von der heidenschaft,
sît dich got hât her gesant.
ich var mit dir in dîn lant,
swaz dû wilt daz wil ouch ich.
mîn vater gerne loeset mich,
des ich im getriuwen sol.
sô weiz ich von wârheit wol,
lebt der künic von engellant,
wirde ich im lebendic erkant,
daz er mich niht lange lât,
ob er gesunt sîn leben hât.
sint sî aber alle tôt
die mir helfen sulnt von nôt,
sô lebt doch got, der lônet dir
swaz dû begâst genâde an mir.
hilf mir in die kristenheit
durch got, und lâ dir wesen leit
daz ich ân alle schulde
sô grôzen kumber dulde
und ouch die edlen vrouwen.
owê, sol ich niht schouwen
vater, vriund noch kristen lant!
wie danne got sîniu bant
mit zorne hât an mich geleit
in ungelückes arbeit! »
der vrowen weinen daz was grôz.
ir liehter ougenschîn begôz
den gotes reinen meienvlîz,
der rôsenrôt, der lilienwîz
blüegende ûf ir wengel lac.
der spilenden wünne saeldentac
begôz ir tou des herzen hie,
daz von ir senden herzen gie.
ir klagendez herze vreuden vlôch.
ein wolken trüebe ir jâmer zôch
für ir liehten sunnenglanz,
des schoene an ir was ê sô ganz
daz er bî der sumerzît
mit ebenschoene hielt den strît.
ein regen ûz dem wolken vlôz,
der ûf des wunsches ouwe gôz
sô heizen regen daz verswein
der schoene ein teil diu ê dâ schein.
ir weinen was sô güetlich
daz munt und ougen beide mich
baden hiezen sunder danc;
ir kintlich weinen mich betwanc
daz ich mit ir dô weinde.
mîn wille sich vereinde
daz ich vil gerne taete
swes mich diu guote baete.
ir weinen in mîn herze dranc;
ir wîplich bete mich betwanc
daz ich ir rôtem munde
niht mê verzîhen kunde;
wan ich an der guoten sach
daz ir klagendez ungemach
von ernstlîchem muote gie.
dô sî die bete an mich gevie,
ir was ernst, daz tet nôt.
ir süeziu bete mir gebôt
daz ich ir kumberlîche nôt
mit klage mînem herzen bôt.
nû sach ich wol daz arbeit,
angest, nôt, jâmer, leit
dicke lêret wîsiu wort,
dâ hôhiu wîsheit kleinen hort
an rehten witzen vindet.
kintlich rede verswindet
swâ jâmer unde herzenleit
phlegent einer staetekeit.
daz wart mir an der vrowen mîn
alsô kuntlîchen schîn
daz ich es gihe, als ich dô jach:
mîn vrowe ûz alten witzen sprach
in blüegender kintheit.
ir jungen kintheit was verseit
sô sinnerîchiu wîsheit,
wan daz sî angestlîchez leit,
daz sî hât in nôt bekort,
wîste ûf disiu wîsen wort,
daz sî mit sô wîsen siten
mich sô tiure kunde biten.
ich sprach: « vil liebiu vrowe guot,
habent vreudenrîchen muot,
lânt iuwer klagende swaere sîn.
sît ich iuwern hôhen pîn
mit mînem guote erwenden mac,
sô wirt ez nimmer mê tac
vor iu gehalten noch gespart.
wol mich daz mir daz guot ie wart,
dâ mit ich iuwer arbeit
vertrîben mac und iuwer leit.
nû wil ich mit mîner habe
iuwer nôt iu koufen abe,
und bitte got daz er mich wer
swes ich dran ze lône ger,
daz mir der lôn beklîbe.
daz ich es niht belîbe
âne lôn, daz welle got.
nû ger ich an iuch sunder spot,
swenn ich von mînem guote
geltes an iuch muote,
daz ir danne geltent mir
swes ich hie durch iuch enbir. »
dô wart gehoehet ir der muot.
die ritter und die vrowen guot
weinden mich von vreuden an
sô sêre daz ez mich began
in mînem muote erbarmen.
die vil edlen armen
mîn trôst alsô getrôste
daz ich ir herzen lôste
von sender klegelîcher nôt,
daz ich in mînen trôst gebôt.
ich kêrte von in sâ zehant
dâ ich den burggrâven vant.
dô gruozte mich güetlîche
mit zuht der zühterîche,
er sprach: « wie dô? nû sage mir
ob dirre kouf gevalle dir
wol. » ich sprach: « jâ, herre, wol.
den kouf ich gerne loesen sol
als ich iu sag. » « nû sage, wie? »
« ist iht mêre ir guotes hie? »
« jâ, ez ist alsô bewart
daz sîn nie phenninc wart verschart. »
« sô wil ich nû den guoten
mit iuwern hulden muoten
daz man in wider gebe ir guot
und aber ûf des wâges fluot
ir schif bereite als ez was ê,
und daz ir hab hie niht bestê,
weder grôz noch kleine,
daz man ez al gemeine
in ir gewalt bereite gar,
und daz ir mir die lîpnar
an spîse gebent wider hein.
welt ir werden des enein
daz ir daz tuont, ich hân gedâht,
swaz ich guotes her hân brâht,
daz ich daz wil mit willen lân,
mac ditz gedinge alsus ergân. »
dô êrte sîne zuht an mir
des werden burggrâven gir.
er sprach durch sîne hübscheit:
« daz sol allez sîn bereit.
dû hâst vil wol besprochen dich.
ich tuon swes dû gerst an mich;
sô sî der kouf gestaetet hie. »
von sînen handen ich enphie
die ellenden geste dâ
und er mîn guot. daz gab ich sâ
dem burggrâven in sîn hant.
ein staetiu sicherheit uns bant
ûf den kouf mit staete dô.
der wart aldâ gestaetet sô
daz er muoste staete sîn.
sus nam er al die habe mîn
und ich die gevangen gar.
dô besand er zuo im dar
vil der liute von der stat.
die giengen mit mir, als er bat,
vroelîch ûf den palas
dâ diu hêrschaft ûffe was.
die antwurt er in mîne hant.
swaz in guotes was benant,
daz hiez er in wider lân.
ein suone wart aldâ getân,
diu mich sêre und manigen man
durch nôt erbarmen began.
dâ was von vreuden jâmers vil.
diu vreude stiez der swaer ein zil,
die klagendes herzen urhap
dâ vor mit jâmers nôt begap.
dô wart in wider sâ zehant
swaz sî guotes in daz lant
brâhten ûf dem mer mit in.
dirre kouflîche gewin
dem burggrâven vil wol geviel.
ir schif unde mînen kiel
hiez er laden und entladen.
er benam in gar ir schaden
an guote, niht an pîne.
dô hiez er gar daz mîne
hin tragen al gemeine.
sant und dar zuo steine
hiez er mir ze laste geben,
daz mîn kiel wol möhte sweben
âne wanken ûf dem mer.
dô hiez mich spîsen und daz her
stranmûr, der degen wîse,
mit frischer niuwer spîse,
die man an diu schif dâ truoc.
dar zuo hiez er uns genuoc
koste geben ûf die vart,
ob wir nâch der wilden art
der ünde wurden gesant
in ein unkundez lant,
daz uns ir spîse wurde ein wiht,
daz wir doch verdurben niht
und daz wir haeten spîse
genuoc in rîcher wîse.
ditz schuof der werde rîche.
mich dûhte waerlîche
daz ich waere ein saelic man.
dô fuorte ich mîne vrowen dan,
ir vrowen und die ritterschaft.
dâ was rîcher vreuden kraft
mit vreude in hôhem muote,
daz der vil armen huote
mit güete was gescheiden.
dô weinden joch die heiden
von liebe durch die vrowen hêr,
von leide durch ir langez sêr;
wan swer ir ougen weinen sach
der muoste klagen ir ungemach;
ouch kunde ir güetlich lachen
wol an den liuten machen
daz sî mit vreuden wâren.
swer sî sach gebâren
vroelîch und in vreuden leben,
der muost ir phliht an vreuden geben.
ob joch im vreuden niht gezam,
von ir schoene er vreude nam.
swenn aber sî wesen wolte
mit vreuden als sî solte,
sô tet ir rôsenvarwer munt
den ungemuoten vreude kunt,
die sî mit vreuden sâhen,
als ir die besten jâhen.
die naht beliben wir aldâ.
dô hiez man den gesten sâ
bereiten ein bat. sî wuoschen sich.
ohteiz, wie rehte minneclich
die geste wâren nâch dem bade!
als ich daz sach, mir swein der schade
den ich hâte an sî geleit.
dô sî gewunnen niuwiu kleit,
dô truoc des wunsches krône
in liehter varwe schône
mîn vrowe, ein bluome reiner tugent.
ouch truoc daz alter und diu jugent
nâch ir rehte liehten schîn.
swaz der jugent solte sîn
ze rehte in liehter schoene gar,
dar nâch was ir lîp gevar,
die dâ in junger ritterschaft
truogen jugent unde kraft.
daz schein an ir lîbe sâ.
schoene, klâr, wîz und grâ
wâren gar die alten
mit zühten manicvalten.
der vrowen schoene was sô vil,
wan daz mîn vrowe truoc daz zil
in loberîcher werdekeit,
sô waer den vrowen unverseit
mit hôchgemüete schône
an lob des wunsches krône.
an dem andern morgen fruo
dô bereit ich mich dar zuo
als ich von dannen wolte varn.
dô bat ich vil wol bewarn
die vrowen und die degne
mit dem gotes segne,
wan sî daz reine gotes wort
haeten nie vernomen dort
die wîle daz sî lâgen dâ.
nâch messe kêrten wir sâ
enbîzen vil vroelîche.
dô kam der zühterîche,
stranmûr, der burggrâve hie,
der manic zuht an mir begie,
für den tisch an dem zil
mit rittern und mit knappen vil.
er lie sîne zuht dâ schouwen.
den rittern und den vrouwen
bôt der getriuwe reine
den becher al gemeine
und gab in güetlîchen gruoz,
des ich im heiles wünschen muoz
daz in der zuht gegen mir gezam.
dô der imbîz ende nam,
wir nâmen urlob ûf die vart.
« ich wil dich, lieber gêrhart,
in dînes gotes phleg ergeben,
daz er behüete dir dîn leben.
sî aber iemen bezzer dan er sî,
des helfe sî dir staete bî.
mîn lieber got jûpiter
dich saeliclîcher vart gewer;
pallas unde jûnô
machen dich mit saelden vrô;
machmet und mercûrius,
thêtis unde neptûnus,
die der wazzer hânt gewalt,
in der helfe sî gezalt
dîn hinvart mit disem her;
mit ringer franspüet ûf dem mer
helfe dir durch sîn gebot
êolus, des windes got,
mit vil süezem nâchwinde,
daz dir und dem gesinde
sô wol gelingen müeze
daz dîn vart werde süeze. »
sprach des burggrâven munt.
dô neig ich im sâ zestunt.
er gab mir sînen segen dô.
dar nâch sprach er aber alsô:
« dir sî für wâr von mir geseit
daz ich al die kristenheit
durch dich immer êren wil,
wan dir got saelden hât sô vil
in dirre welte hie gegeben
daz dîn lîp und ouch dîn leben
immer gêret müeze sîn:
des wünschet dir daz herze mîn. »
sus weinde er von jâmer mich
daz wir weinden, er und ich,
daz wir uns solten scheiden.
uns wart von jâmer beiden
vil senelîchiu triuwe kunt.
dô schieden wir uns sâ zestunt.
er vreute sich des koufes dô,
ouch was ich des wehsels vrô;
er versach gewinnes sich,
ouch dinget ich des daz mich
mîn gewin dran iht vergê,
der lôn ûf gotes gnâde stê
nâch den grôzen hulden sîn
und nâch den nôtdurften mîn.
wir dûhten beide uns unbetrogen.
dâ wurden balde ûf gezogen
die segel in der hab aldâ.
sus kêrten wir von dannen sâ
mit grôzer vreude ûf unser wege.
wir gâben uns in gotes phlege
für des tiuvels kraft ze wer.
dô huob sich bald ûf dem mer
starker nâchwinde vil.
für wâr ich iu bescheiden wil
daz wir nâch dem wunsche mîn
niht saeliclîcher möhten sîn
noch mit heile baz gevarn.
uns gab der reinen megde barn
guot geverte, liebe vart,
der uns mit saelden tet bewart;
wan der gelie in noeten nie
swer sînen trôst an in verlie.
sus gab uns sîn süeziu phlege
mit franspüete ringe wege.
dô treip uns der winde maht
mit kreften zwelf tag und naht
hin wider ûf die rehten vart,
dâ sî uns ê genomen wart.
diu beleip uns staete dô.
dar nâch fuogt ez sich alsô
daz wir muosten gâhen
dâ wir kuntlîche sâhen
gebirge hôhe unde lant,
der künde mir was wol erkant.
als ich diu gebirge ersach,
zuo dem schifman ich sprach:
« sag mir, ist dir iht erkant
ditz gebirge und ditz lant? »
« jâ, wol; ich erkenne mich. »
« wâ scheident aber die wege sich
gên ûztrieht und gên engellant?
daz merke. kêren dar zehant. »
« hie nâhen bî an dirre sît,
dâ ditz hôchgebirge lît,
dâ ist den strâzen beiden
gezilt und underscheiden
diu slihte an beiden strâzen gar. »
dô kêrten wir vil balde dar
gegen den selben enden.
dô hiez ich balde lenden
in eine habe, diu sich zôch
nâhen an diu gebirge hôch,
diu disen beiden strâzen
ir underscheide mâzen.
dô unser anker mit kraft
wurden in den sant behaft,
dô hiez ich unser spîse
gelîche in einer wîse
in beidiu schif teilen hie.
gelîchen teil ich beiden lie,
in einen teil, den andern mir.
ich sprach: « ir herren, ich und ir
suln uns scheiden hie zehant.
sagent, wer ist von engellant
ûf dise vart mit iu gevarn?
mit den wil ich daz schif bewarn
daz iu wart ûf der vart genomen.
wer ist mit mîner vrowen komen
von ir vater lande her?
daz sagent mir, daz ist mîn ger. »
daz sagte ir einer mir alsô:
« mîn vrowe und der vrowen zwô
von norwaege sint genant.
die zwelfe sint von engellant
und die andern al gelîche.
von ir vater rîche
fuor mit uns ein michel her.
die sint verdorben ûf dem mer,
dâ mînes herren schif versanc;
waerlîche er selbe ertranc. »
dô schiet ich vor dem herren gar
die vrowen und die ander schar
diu mit im dâ von lande kam.
mîne vrowen ich dô nam
und ir juncvrowen zwô
in mîn schif besunder dô.
als ich die herren guote
besand nâch mînem muote
besunder in ir schif hin dan
und ich die vrowen gewan
mit ir juncvrowen zwein,
dô wart ich des mit mir enein
daz ich in urlob wolte geben,
wider sâ ze lande streben.
ich sprach: « vil lieben herren mîn,
wir scheiden uns, daz muoz sîn.
kêrent heim in iuwer lant
und sint des von mir gemant,
hab ich iu gedienet iht,
daz ir des vergezzent niht,
ir nement es mit triuwe war.
ich wil daz mîn vrowe var
mit mir heim ze lande dan.
ob inder lebende ist ir man,
dem wil ich sî behalten,
mit solhem prîs ir walten
daz ez sî nimmer krenket.
ob er ir gedenket,
ir vater, künic reinmunt,
dem behalte ich sî gesunt
mit êren âne missetât,
ob sî got mit vreuden lât
gesunt und âne swaere. »
die helde unwandelbaere
klagten unser scheiden dô.
sî sprâchen al gelîche alsô:
« nein, vil süezer herre mîn,
lâz uns immer bî dir sîn
biz wir dîn guot vergelten dir.
dîn beste phant daz sîn wir.
hab uns in dîner huote,
biz wir nâch dînem muote
dir vergelten gar dîn guot,
dâ mit dîn vil reiner muot
uns von banden lôste
und in unvreuden trôste. »
dô gedâht ich mir zehant:
« ich wil burgschaft und phant
an sîn selbes güete lân
durch den ich ez hân getân. »
ich sprach: « hin vart in gotes phlegen.
iu ist ein teil ze sêre entlegen
iuwer lant und iuwer guot.
ich weiz iuch wol alsô gemuot
daz iuwer wort mir ist ein phant.
ir habent sô lang erliten bant
daz iuch mîn bant niht twingen sol.
ez zaeme anders danne wol
swer ouch in bant iuch leite.
nâch sô grôzer arbeite
vart ruowen. lânt iu baz geschehen,
daz iuwer vriund doch mügen sehen
daz ir doch sint gesunt als ê.
ir langez beiten tuot in wê.
dâ bî sô sint mîn gemant,
werden iu mîn boten gesant
nâch mîner gülte, ob ez geschiht,
sô geltent mir und anders niht.
ich hân in mînem muote
phant und bürgen guote,
die niht untriuwen gernt
und tûsentvalt mich wider wernt
swaz ich hân umb iuch gegeben.
habe iuwer herre noch sîn leben
und vrâge nâch der vrowen sîn,
sô sagent im von der künigîn
daz ich sî sô behalten habe
daz ir nimmer sliffe abe
swaz ê mit wîbes werdekeit
zühte was an sî geleit. »
die herren vielen für mich dô,
sî weinden unde wâren vrô.
von vreuden was ir weinen grôz
daz ich in mînem muot entslôz
daz ich sî wolte lâzen.
ir leides sî vergâzen,
sî wurden vreudenrîche.
sî sprâchen gemeinlîche:
« der got des kunst uns werden liez,
des gewalt von himel stiez
hôchverteclich gemüete,
der lône dir mit güete
des dû ze lieb uns hâst getân.
wan solten wir von erbe hân
zehen künicrîche,
wir möhten nemelîche
dir dînes herzen muot
niht vergelten noch dîn guot.
wir ergebenz dir in dîn gebot,
und lône dir der rîche got.
der ist rîcher danne wir;
der lône dîner güete dir
mit immer werndem lône;
ze himelrîche krône
gebe er dir mit staetekeit.
unser gülte ist dir bereit,
süezer vater, sô dû wilt.
der gülte uns nimmer mê bevilt,
wan dû uns wider hâst gegeben
êre, guot, lîp und leben.
nû phlege dîn got der guote
mit sîner süezen huote;
des heiligen kriuzes kraft
prüeve dich mit vreuden sigehaft
an menschlîcher saelikeit,
und daz dîn leben sunder leit
sich alsô verende
daz dich got sende
mit saelden vroelîche
zuo dem hôhen himelrîche. »
sus kusten sî mich und ich sie.
wir schieden uns mit jâmer hie,
und doch mit vreuden âne haz.
dô twelten sî niht fürbaz
ze kêren von mir zehant
ir rehten vart gegen engellant,
und ich dar heim ze lande,
dâ ich mich wol erkande.
dô wîste mich diu strâze mîn
ze berge von dem mer zem rîn,
ze kölne hin gegen der stat.
mînen vriunden ich dô bat
künden vil vroelîche
daz ich ê nie sô rîche
kaeme wider noch sô vrô,
und daz ich rîcher waere dô
dan in allen mînen tagen.
ich hiez mînem wîbe sagen
mîn koufschatz waer alsô grôz
daz nie dekein mîn genôz,
der koufes ie gedaehte,
sô grôzen koufschatz braehte.
des vreuten mîne vriunde sich.
ir vreude was sô grôzlich,
dô sî vernâmen daz ich kam.
mîn wîp ir vriunde zuo ir nam
und ouch mîn sun. sî kâmen dô
und wâren mîner kunfte vrô
und mînes grôzen heiles geil.
der burger ein vil michel teil
riten gegen mir an den rîn.
ich und diu liebe vrowe mîn
wurden wol enphangen dâ.
dô giengen mîne vriunde sâ
durch schowen dar ûf mînen kiel.
der koufschatz in niht wol geviel:
sî funden niht wan steine.
er dûhte sî ze kleine
und an guote ein ringiu habe.
mînen koufschatz fuort ich abe
ze einer stunt an mîner hant.
dô niemen anders dâ niht vant
wan mîner lieben vrowen lîp,
« lieber gêrhart » sprach mîn wîp
« sag an durch got, wâ ist dîn guot?
dîn bote vreute mir den muot;
der sagte mir von guote vil;
des hân ich funden hie ein zil. »
« jâ sich, ich lie die vrowen mîn
wol für mîne habe sîn
mîn gülte. » « daz ist niht dîn spot? »
« ez ist wâr, sô helf mir got.
ouch weiz ich niht wie ez dir behage. »
« gêrhart, lieber vriunt, nû sage
durch got die rehten wârheit mir,
wie ist sî danne worden dir? »
« daz sag ich dir vil wol:
sich, niemen unbilden sol
der mîne vriuntschaft welle hân. »
« sô sol ouch sî ir zürnen lân. »
sprach gêrhart, mîn vil liebez kint,
« und ouch alle die bî uns sint.
ez ist mîn vriuntschaft ebensleht,
wan ez ist billich unde reht
daz sî mit vriuntschaft eben trage
swaz dînem herzen wol behage.
daz sol ouch mit irem willen sîn.
got weiz wol, lieber vater mîn,
swaz dû hâst durch in getân,
des solt dû mîne gunst hân.
gebreste uns niht muotes,
wir haben immer guotes
genuoc, und sol ez uns bestân
daz wir von gotes gnâden hân.
nû sî gelobt der süeze krist
daz dû gesunt mir komen bist »
sprach ouch mîn vil liebez kint
« mîn vrowe und ouch die mit ir sint
die sulnt willekomen sîn
gote und dem herzen mîn. »
des gnâdet im diu guote
mit vreudenrîchem muote,
wan ir tet ungemüetes buoz
wîbes unde sunes gruoz.
ob des koufes staetekeit
was iemen liep oder leit,
daz liez ich sîn; ich was sîn vrô.
mîne vrowen fuort ich dô
mit ir juncvrowen zwein
vroelîch in mîn hûs hein
und schuof ir gemache guot,
schoene unde wol behuot
in einer kemenâten,
die hiez ich vil wol berâten
mit guotem geraete.
sô ritterlich gewaete,
daz sî mit guoten êren truoc,
gab ich ir mêre dan genuoc
nâch ir selber muote.
ir willen ich ir huote,
wan mîner vrowen süeziu jugent
sô gar mit kintlîcher tugent
in süezer kintheit truoc daz zil.
dô dûhte mich des niht ze vil
ich naeme von den vriunden mîn
schoene juncvröwelîn,
kintlich nâch wunsche und wol getân,
mit den sî kurzwîl solte hân
( wan sî mit süezer kintheit
wâren kintlîch gemeit)
den ich edliu kindes kleit
durch mîner vrowen liebe sneit
durch zieren wol ir kintheit.
sî wâren stolzeclîch gemeit.
dô vreute sich mit lieber kraft
der kintlîchen geselleschaft
mîn vrowe in süezen sinnen.
sî hiez mich ir gewinnen
golt und liehter sîden vil.
ich dâhte: « swaz diu guote wil,
daz sol nâch ir willen sîn. »
dô gab ich der vrowen mîn
swes sî bedurfen wolde
von sîden und von golde.
dô kunde sî wol machen
von keiserlîchen sachen
swaz man von sîden würken sol.
sî kunde liehte borten wol,
edle waehe rîche
würken meisterlîche.
daz lêrte sî diu vröwelîn.
ir werc daz gab sô liehten schîn
daz nie bezzer wart getragen,
von berlen rîch und underslagen
von edlem gesteine.
ir werc was alsô reine
daz ez mir vil tiure galt.
baldekîn und plîalt,
die besten die man ie getruoc,
des gab diu guote mir genuoc.
dar an ich dicke vil gewan.
dô diu vrowe alsus began
ruowen nâch der arebeit,
zâhî, wie wîplich klârheit
an ir süezen lîbe lac!
ir lîp sô hôher saelden phlac
daz mîn saelden wunsch an ir
in rîcher saelde fuogte mir
sô grôze saelde daz mir nie
an mînen sachen missegie.
swes ich begund, daz geschach.
der wunsch ie mînen werken jach
des wunsches als ich wolte,
und als ich wünschen solte.
swenne mir ein leit geschach,
dâ von ich truog ungemach,
ich gienc für sî und sach sî an.
zehant schiet ich mit vreuden dan,
wan ich von leide sâ genas,
swie grôz mîn ungemüete was.
swer ir schoene solte sehen,
swaz im leides was geschehen,
der muoste sâ mit vreuden wesen
und von unvreuden sîn genesen
und von ir tragen hôhen muot.
haet ich gar wider brâht mîn guot,
ich weiz von wârheit sunder wân
ich möhte es niht genozzen hân
den halben teil als vil als ir.
sô rîche saelde fuogte mir
got durch die hôhen saelikeit
die er hâte an sî geleit.
sus was mîn vrowe, daz ist wâr,
bî mir mêre dan ein jâr
daz ich von dem künic, ir man,
gewissen boten nie gewan
noch gewaeriu maere
wie ez ergangen waere;
von muoter noch von vater ich nie
gewisse botschaft enphie;
dar zuo wart mir von engellant
der selben zît nie bot gesant.
des nam mich dicke wunder
und dâhte alsô besunder:
« benamen, ich weiz von wârheit wol,
daz ich des niht zwîveln sol,
daz der künic von engellant
verdorben ist, wan ich bevant
von im gewaeriu maere nie.
ê daz er mîne vrowen hie
sô lang lieze ungesehen,
er lieze im ê ein leit geschehen,
des er verdorben laege.
der künic von norwaege
ist ouch verdorben, daz ist wâr;
wan ez ist wol drithalp jâr
daz er von sînem lande
mîne vrowen sande.
west er die bî mir gesunt,
ich haet ze etslîcher stunt
sîne boten hie gesehen.
sî sint et tôt; des muoz ich jehen. »
nû truoc mîn herz zaller zît
mit im selben manigen strît,
ob sie lebten oder niht.
ich lie dem wâne mîn phliht
und wânde des von wârheit.
nû sach ich daz mîn vrowe ir leit
sô rehte wîplîchen truoc.
swie vrô sî was, sô man gewuoc
ir vriundes namen an einem man
des sî doch künde nie gewan,
sô erweinde sî der name zehant,
sô sî des genamen vant
der in ir herze was behaft
mit lieplîcher geselleschaft.
in weinden dick ir ougen
mit klagender swaere tougen,
wan diu vil strenge minne
ir kintlîchem sinne
den jungen degen hât ergeben.
ein herze truog ir beider leben,
er truog ir leben, sîn herze ir lîp,
swie sî nie worden was sîn wîp.
diu minne leit vil dick ir bant
zwein herzen den vil unbekant
der minne werc an minnen ist;
diu minne füeget einen list
daz zwei ein ander liebes jehent
der êrsten stunt sô sî gesehent
ein ander minneclîche;
diu minne wirt vil rîche
daz sî mit solher liebe stât
daz diu minne niht zergât
an den gelieben beiden.
diu liebe ist ungescheiden
diu an zwei gelieben leben
alsus mit liebe wirt gegeben.
diu minne mir der wârheit jach
diu ich an mîner vrowen sach,
wan sî dem edlen herren guot
an minnen truoc sô staeten muot,
und doch an sînem arme nie
mit kusse süeze lieb enphie.
der minne werc in vrömde jach,
wan daz diu minne an in geschach
von der ich hân gesprochen hie.
ietwederz von dem andern lie
sich sliezen in der minnen stric,
dô der êrste minnenblic
von in beiden was geschehen,
dô sî ein ander solten sehen
mit ougen an der êrsten stunt,
dô in wart herzenliebe kunt.
des wart ich an der vrowen gar
kuntlich und wol gewar.
ich nam ez in mînen sin
und dâhte dicke her und hin:
« jâ, herre, wie sol ez ergân?
sît ich mîn edel vrowen hân
erlôst von grôzer arebeit,
wie sol ich nâch ir werdekeit
ir dinc gefüegen dan alsô
daz sî niht immer wese unvrô?
wan ir muoz leider sîn bereit
groezer leit und armekeit
dan ir von arte wol gezeme,
ez sî daz ich es ir beneme
sô vil als ich ez verenden mac.
swaz aber ich hinz an disen tac
rîches guotes ie gewan,
dâ mit möhte ich einen man
gewinnen mîner vrowen niht
der lêhens von ir vater giht.
sît mir nû ist daz guot verseit
daz wol gezaeme ir edelkeit,
sô wil ich sî versuochen
ob sî des welle geruochen
daz sî ein rîchez koufwîp
immer sî, ê daz ir lîp
müeze lîden armekeit
in dienstlîcher arebeit. »
dar nâch gedâht ich alsô:
« ich müeste et immer sîn unvrô,
schied ich die lieben staetekeit
die sî ir trûtgesellen treit.
ach, daz ist niht anders doch
wan ein wân; den hât sî noch
mit triuwen in ir herz ergeben.
nû zwîvel ich des daz sîn leben
noch lebe. nein, der herre ist tôt.
des hât sî dester groezer nôt,
wan ez ist ein blôzer wân
dar an sî vreude waenet hân. »
sus klagte ich sî mit maniger klage.
ich gie zuo ir an einem tage.
dô gruozte diu vil guote mich
mit ir gruoze minneclich.
ich sprach: « vil liebiu vrowe mîn,
möht ez mit iuwern hulden sîn
daz ir geruochtent hoeren mich? »
« jâ, herre vater mîn, nû sprich.
swaz dînem willen wol behage,
daz hoer ich gern. trût, nû sage. »
« vrowe, daz vergelt iu got.
daz ist ein saeliclich gebot
iuwer werden süeze.
nû gedinge ich, ob ich müeze
gegen iuwern hulden sprechen iht,
daz ir mir daz verkêrent niht
und ez mit iuwern hulden stê,
swaz ich bete an iu begê. »
« daz tuon ich, vater, sammir got.
dîn bete daz ist ein gebot,
an dem ich gerne leisten sol.
swaz dir behagt von herzen wol,
daz ist mir liep, ich bin es vrô. »
zuo mîner vrowen sprach ich dô:
« ich spriche, sît ich urlob hân.
vrowe, ir sult iuch wol entstân
waz an iu wunders ist geschehen.
ich hân leider reht ersehen
daz niemen lebender ist erkant
der iu ze vriunde sî benant.
sî sint leider alle tôt.
nû hân ich umb iuwer nôt
vil dicke in dem herzen mîn
grôze sorg und hôhen pîn,
wie ez sol umb iuch ergân.
der groeste kumber den ich hân,
got weiz wol, vrowe, daz der lît
an iu mit sorgen zaller zît.
der hât mich dick in sorgen brâht.
nû hân ich dicke des gedâht,
ê daz ir duldent armuot,
daz ir rîcheit unde guot
in grôzer rîchlîcher kraft
naement in der genôzschaft
in der ich koufman bin genant.
mîn sun der ist iu wol erkant
daz der mit rîcher werdekeit
vil wirde in sînem namen treit,
der wirde der ein man sol hân
der sich koufes sol begân.
des wolt ich muoten, möht ez sîn
mit iuwern hulden, vrowe mîn,
daz ir den naement zeinem man;
wan ich des niht erdenken kan
wie iu wider werd erkorn
diu hêrschaft die ir hânt verlorn
an dem künic werde erkant,
willehalm von engellant.
dem hât leider nû sîn leben
ein ende mit dem tôde geben. »
mîn vrowe sprach mit zühten dô:
« herre vater, ich bin vrô
des dû versuochet hâst an mich.
swaz dû wil daz wil ouch ich,
wan daz ist billich unde reht.
hiezest dû mich dînen kneht
ze man mit dînem râte hân,
daz wurd sâ durch dich getân
mit guotem willen sunder spot;
wan dû und unser herre got
hânt mir den lîp und ouch daz leben
mit vreuden wider gar gegeben.
ich enwil niht sprechen umb dîn kint.
die swechsten die dâ bî dir sint
die sint mir alle gelîche wert
als es an mich dîn bete gert.
dest wâr, der juncherre ist wert
der besten saelden der man gert;
daz tuot er mit gebaerden schîn.
ich wil sîn vrô mit willen sîn.
süezer lîp, nû tuo ouch dû
des ich an dich muote nû. »
« gerne, vrowe mîn, dest wâr. »
« sô lâ mich beiten noch ein jâr
mit dînem willen âne haz,
ob unser herre füege daz
mîn gemahel inder lebe,
daz er mir in wider gebe.
ich weiz ez reht und zwîvels niht,
lebt er, daz er mich gesiht
ê ditz jâr verende sich.
geschiht ez niht, sô muoz ich mich
vertroestet sînes lîbes hân.
nû lâ mich beiten ûf den wân,
sô leist ich gar den willen dîn. »
« gerne, vrowe, daz sol sîn.
ich wil iu gern bîten,
wan got in manigen zîten
nie geschuof sô ganze tugent
in alsô kintlîcher jugent
noch lîp sô saeldenrîchen.
daz ir sô minneclîchen
die bet enphangen hânt von mir
sô gar nâch mînes herzen gir,
des muoz ich in dem herzen mîn
dester saeldenrîcher sîn
immer mêr die wîl ich lebe.
daz iu got mit vreuden gebe
immer saeliclîchez leben!
swaz ich hân umb iuch gegeben,
daz liebet mir baz unde baz
an iu mit liebe sunder haz. »
ich gie von mîner vrowen dô.
sî was trûric, und ich vrô,
daz sî ir liebes was ermant.
mich vreute daz ich an ir vant
antwurt nâch dem willen mîn.
ir minneclîcher ougen schîn
von jâmer was ir worden naz
nâch dem des sî nie vergaz,
ich meine ir vil werden man.
diu zît mir lieben began
daz ich die guoten ie gesach,
diu wîbes güete nie gebrach
durch unwîplîchen sin.
daz jâr gie nâch dem andern hin,
daz ich vernam für wârheit nie
mit gewissen maeren wie
ez umb den künic von engellant
und umb ir vater waer gewant.
der zît wart mit sô guoten siten
von der vrowen mîn gebiten
daz ez ir saeliclîchen prîs
mit lobe zierte manige wîs.
mîn heil begunde rîchen,
mîn ungelücke entwîchen.
von ir saelden dûhte mich
mîn vreude wart vil grôzlich;
wan mîn gedinge und ouch mîn wân
was an die guoten gar verlân;
wan ich mich des versach an ir
sî solte immer sîn bî mir.
dô daz jâr ein ende nam
und daz zil anz ende kam,
ich gie aber sâ zehant
hin dâ ich mîn vrowen vant.
ich sprach: « vrou, ir wizzent wol
wes ich iuch aber bitten sol.
unser beider zil ist komen
daz von uns beiden wart genomen:
verendet hât sich unser jâr. »
sî sprach: « vater, dû hâst wâr. »
« nû sagent mir. liebiu vrowe guot,
wie stât aber iuwer muot? »
« wol: ich wil nû staete lân
swaz ich dir geheizen hân.
swaz dû, lieber vater mîn,
wilt von mir, daz sol et sîn. »
des vreute mîn gemüete sich.
ir geheize vreute ich mich
und seite es ir von gote danc,
der sî sô hôher güete twanc
daz sî sich niht wolte schamen
sî lieze küniginne namen
durch mich und hieze ein koufwîp.
des sî ir saeldebernder lîp
geêret immer mêre
mit vreudenrîcher lêre.
dô ich, als ich gedâhte,
in mînen willen brâhte
mîne reinen vrowen guot,
sô daz ir herzeclîcher muot
mîner bete was bereit
mit willeclîcher staetekeit,
ich vreute mich der saelden grôz;
wan nie dekein mîn genôz
sô grôze werdekeit gewan
sô diu der ich mich versan
an mîner vrowen werdekeit.
zuo mînem herren ich dô reit
ze hove für den palas
dâ er heimlich ûffe was.
ich erbeizte und gienc für in.
durch sînen herzeclîchen sin
hiez mich der liebe herre mîn
güetlîch wilkomen sîn.
des seite ich im genâde dô.
dar nâch vrâgte er mich alsô:
« waz meinet, gêrhart, daz dû bist
zuo mir komen an dirre vrist?
ist dir iht arges? » ich sprach: « niht,
wan daz ein heimlich geschiht
mich an iuch gewîset hât,
herre mîn, umb iuwern rât. »
er sprach: « benamen, den vindestû
an mir nâch mînen witzen nû.
sag mir waz dir werre. »
dô hiez mich mîn herre
sitzen an die sîten sîn
und sagen gar den willen mîn.
ich sprach: « herre, ich wil iu sagen
durch waz ich rât an iu muoz jagen,
durch den ich her bin zuo iu komen.
ir habent lîhte wol vernomen
wie ez mir ist ergangen,
wie ich vant gevangen
edel ritter hôchgemuot
und ein küniginne guot
mit starken banden wol behaft
in der wilden heidenschaft,
wie ich die von untrôste
mit mînem guot erlôste
durch got und durch ir selber danc.
ir jâmer mich des koufes twanc.
den wolt ich warten beiden.
dô ich von den heiden
erlôste daz vil arme her,
ich lie die ritter über mer
ze lande kêren wider hein.
mit ir juncvrowen zwein
brâht ich die küniginne her.
ez was mîn muot und ouch mîn ger
daz ich ir man behielte ir lîp,
ob er lebte und er sîn wîp
suochte, daz er funde sî
mit êren gar vor wandel vrî.
sus was sî bî mir, daz ist wâr,
vil nâch mêre dan ein jâr
daz mir von rehter wârheit
nie von ir man niht wart geseit.
dô rett ich mit der guoten
ob ich getörste muoten
ob sî sich wolte lân gezemen
daz sî ze man geruochte nemen
mînen sun. daz lobt ir munt
mîner bete sâ zestunt.
sî lobte mînes willen vil,
gaebe ich ir ditz jâr ein zil,
ob ir man inder kaeme,
daz sî den wider naeme.
daz jâr ein ende hât genomen,
daz zil ist ûf ein ende komen.
noch wil diu liebe vrowe mîn
an ir geheize staete sîn
und wil ir megetlîchen lîp
geben unde werden wîp
mînes sunes. des bin ich geil.
daz grôze vreudenrîche heil
mir an iuch gerâten hât,
daz ich lêre, helfe und rât
an iu, herre, über schouwe;
wan mîn vil reiniu vrouwe
hât alsô saeldenrîchen lîp,
wirt sî mînes sunes wîp,
sô hân ich immer mêre
saelde, guot und êre.
wan swaz mir saelden ie geschach,
sît ich die guoten êrst gesach,
die hâte ich von der saelikeit
die got hât an sî geleit. »
dô sprach mîn herre: « sît dîn rât
dich an mich gewîset hât,
sô wend ich dîner saelden niht;
wan got mit saeliclîcher phliht
dîn heil alsô gekroenet hât
daz ez geblüemet immer stât
nâch wunschelîchem heile gar.
swer es nimt ze rehte war,
der muoz von schulden jehen dir
daz got nâch wunschelîcher gir
mit saelden hôher werdekeit
an dich mit vlîze hât geleit
dan an dekeinen lebenden man;
wan dir nû got der saelden gan
diu vor uns nieman geschach.
sô waer mir immer ungemach
ob ich die solte krenken,
verswachen, neigen, senken.
ich wil sî hôhen swâ ich kan.
dîn sun der ist ein koufman
und ouch ein harte stolzer kneht.
der sol dienstmannes reht
enphâhen unde leiten swert
in ritterschefte werden wert.
der welde hoehste werdekeit
bejagt ein man der wâpen treit.
alsus wil ich dich stiuren
und dîne saelde tiuren. »
« herre, daz vergelt iu got
durch sîn gotlich gebot.
daz ist ein sô grôziu êre
daz ich bin immer mêre
gewirdet und gerîchet.
mîn ungelücke entwîchet;
wan iuwer grôziu milte hât
mir gegeben sô hôhen rât
daz ich bin mit vreuden geil.
ich möhte daz vil grôze heil
des iuwer milte mir vergiht
unz ûf mîn zil gedienen niht.
sît ich nû muoz von schulden jehen
daz mir ist von iu geschehen
ein solch genâde daz nie man
von sînem herren mê gewan
alsô genaedeclîchen wân
als ich von iu vernomen hân,
sô kroenet mînen hôhen muot
und daz genaedeclîche guot
des ich mich sol an iu versehen,
des iuwer trôst mir hât verjehen,
und ruochent, lieber herre mîn,
die hôchzît bî mir sîn
diu nû ze phingsten gelît;
wan ich ze dirre hôchzît
mînem sun wil geben swert
und die vil süezen vrowen wert
ze wîbe, ob es geruochet krist
der aller ding schepher ist. »
daz lobte mir mîn herre dô.
ich schiet von danne und was vil vrô.
ich reit mit vreuden für die stat
in die gegen unde bat
die lantherren die ich vant
bî dirre stat über al daz lant
daz sî geruochten sîn bî mir
die hôchzît. des wurden wir
gewert, mîn lieber sun und ich.
mîne herren êrten alle mich,
grâven, vrîen, dienestman,
daz ich ir an mich gewan
mêre dan driu hundert,
wol varende und ûz gesundert
an werdekeit zem besten,
die sich geruochten gesten
ûf mînes sunes hôchzît
ritterlîch enwiderstrît.
dô kêrte ich wider in die stat.
mîne burger ich des bat
daz sî gar mit iren wîben
geruochten ouch belîben
bî mir die hôchzît alhie.
des bat ich. daz gelobten sie
als ich es hâte an sî gegert.
alle die des wâren wert
die bat ich durch den willen mîn
alle gelîche bî mir sîn.
die gelobten ez gemeine gar
und gasten sich mit vlîze dar.
nû hiez ich gegen der hôchzît
machen ein gestüele wît
und für die hurte veste schragen
sô wîten ûf den hof geslagen,
swenn ein ritter rehten sweif
mit hurte durch den rinc begreif,
daz wol sîn puneiz volkam,
daz in daz ors mit sprungen nam.
ouch vleiz ich mich der beider,
ors und rîcher kleider,
mir und dem sune mîn
und knappen, die geruochten sîn
in mînes sunes geselleschaft.
ich vleiz mich daz ich rîche kraft
an wirtschaft hiez bereiten.
nû moht ich kûme erbeiten
daz ditz zil ein ende nam
und daz der heilig âbent kam.
daz lieht erschein. des was ich vrô.
nâch mîner bete kâmen dô
die herren von dem lande dar
mit maniger ritterlîchen schar.
mîn sun mit grôzer werdekeit
gegen in für die porte reit
mit den knappen für die stat
die er mit im dâ rîten bat,
ritterlîch und wol bekleit.
die burger wâren ouch bereit
mit maniger stolzen vrouwen,
an den man möhte schouwen
rîcher gastunge vil
mit schallîchem seitenspil
nâch dem âbent ûf den hof.
mîn herre der erzbischof
kam ouch mit fürstenlîchen siten
mit mir in mîn hûs geriten
mit schalle ûf daz gestüele dar.
sî sâzen und enbizzen gar.
dô der imbîz geschach,
mîn herre sîne man gesprach,
grâven, vrîen, dienestman.
die kôrherren wâren dran
und der burgaere vil.
die brâht ich ûf des râtes zil.
mit der râte wart gegeben
mînem sune ein hôhez leben,
ze rehte dienstmannes reht.
mit ir urteilde ebensleht
wart sîn genôzschaft neben in.
dirre hêrlich gewin
als offenbârlîch geschach
daz in wol hôrt unde sach
manic hôchgemuoter lîp,
phaffen, ritter, werdiu wîp.
des vreut ich mich gar sunder klage.
an dem heiligen tage,
dô man messe hie gesanc,
nâch dem segen gie niht lanc
ê daz ich mîne vrowen nam.
ich fuorte sî, als ir gezam,
gegen mînem herren dort hin dan
dâ sî manic werder man
sô zühterîche gerne sach,
der ir der hoehsten saelden jach.
waz sol ich dâ von sprechen mê?
mînem sun ze rehter ê
wart gegeben mîn vrowe sâ
vor manigem edlen ritter dâ.
sus riten wir mit vreuden dan
mit manigem hôchgemuoten man
an daz gestüel mit schalle.
die werden ritter alle
begunden buhurdieren
mit liehten banieren.
ir decke wâren rîche.
mit zühten hovelîche
mîn herre in rîcher werdekeit
bî mîner vrowen schône reit.
an daz gestüele er saz zuo ir;
daz was mîn bete und ouch mîn gir.
nû wâren sî gesezzen.
wir hâten niht vergezzen,
ich reit her und mîn sun hin,
und nâmen daz in unsern sin,
swie wol ir wurde war genomen
die dar wâren durch uns komen,
wir vlizzen uns des in rîcher kraft
mit zühten groezer wirtschaft,
die gâben wir mit vreuden hie.
des uns jâhen alle die
dâ wâren an der hôchzît.
ich reit durch daz gestüele wît
und sach, swie kranc et was ein gast,
daz im an wirtschaft niht gebrast.
für mîne werden vrouwen
reit mîn sun dicke schouwen
sîn herzeclîchez lieb an ir.
daz muost et dicker danne zwir
mit süezen blicken dar geschehen,
wan er sî gern mohte sehen.
dô der imbîz ende nam,
swaz dem tage wol gezam
ze kurzewîl, daz was getân.
der tac begunde ein ende hân,
dô kam diu heilige naht.
mîn sun mit vlîziclîcher maht
kêrte dar an sîn gerinc
wie er der hübschen liute dinc
alsô geschaffen möhte
daz ez nâch êren töhte.
êr hiez die naht sî schrîben an,
wan er niht worden was ze man
nâch ritterlîchem rehte.
dô wart als einem knehte
sîn gemahel im versaget.
sî was sîn vrî. als ein maget
was sî des morgens genant:
sîn minne was ir unbekant.
daz was billich unde reht.
swie er dannoch waer ein kneht,
ir minne sîn gemüete twanc
sô grôzer nôt daz sîn gedanc
nâch der vrowen minne bran.
sô sêre er minnen sî began
daz er von vreuden gar vergaz
ob er mit dienste ie gemaz
sîne bete an werdiu wîp.
daz machet im ir reiner lîp.
an dem andern morgen fruo
dô wâren wir bereit dar zuo
daz wir ze messe kâmen
und gotes ampt vernâmen,
mîn vrowe und al diu ritterschaft.
in alsô ritterlîcher kraft
truoc mîn vrowe rîchiu kleit
daz sî wol nâch werdekeit
möhte tragen ein keiserîn.
von samît und von baldekîn
roc und mantel wâren lanc,
von hermîn gefurrieret blanc
und wîz ein hemde sîdîn,
schappel, fürspan, vingerlîn
und einen borten guot genuoc
diu edel hôchgemuote truoc,
reines herzen kiuschen muot
under rîchen kleidern guot.
ouch truoc nâch ritterlîchen siten
rîche, waehe, wol gesniten
an der selben hôchzît
mîn sun vil tiuren samît,
der was grüen alsam ein gras.
mit sniten geparrieret was
ein rôter phellôl waehe dran.
diu kleider truoc mit vreuden an
mîn sun mit zwelf gesellen wert,
die dâ bî im nâmen swert
und mit im truogen disiu kleit
durch in und durch ir hübscheit.
dô messe was gesungen,
die hôchgemuoten jungen
giengen nâch vil werder kür
zuo mînem herren dort hin für.
der segnet in diu swert aldâ.
den jungen niuwen helden sâ
gurten stolze ritter wert
umbe nâch ir rehte ir swert.
nâch dem gotes segene
drungen die swertdegene
mit schalle für des münsters tür.
ir ors verdaht mit rîcher kür
funden sî bereit alhie.
ze orse sprungen alle die
in ritters namen kâmen dar.
manic banier vor der schar
sach man halten liehten schîn.
ouch muost aldâ mit schalle sîn
tambûr und floyten spil.
süezer videlaere vil
huoben nâch ir künst gebote
schelliclîche reisenote
mit süezen hovelîchen siten.
dâ wart mit schoener zuht gebiten
der vil werden vrowen gar.
mîne vrowen fuorte dar
mit schoenen zühten ûf den hof
mîn herre der erzbischof.
ir giengen rîche vrowen nâch
mit schoener zuht, in was niht gâch.
die werden vrowen rîche
die funden al gelîche
ir phert bereit aldâ. sî riten.
dâ wart niht langer dô gebiten,
die schilde wurden sâ genomen
ze ahsel dô man sî sach komen.
die ellenthaften jungen
vor den vrowen drungen
mit senften siten lîse.
in maniger süezen wîse
wart sô gehoehet hie der schal
daz des dônes galm erhal
über al die stat mit schalle grôz.
nû wart mit sûse michel dôz
dô sî riten ûf den rinc.
« nû hin dar nâher! dringâ, drinc!
wîchâ, wîch, lâ wîchen!
hurtâ zuo! lâ strîchen
für daz gestüele ûf daz sant
manigen ritter wît erkant! »
daz was ein gemeiner dôn
mit ritters rât ûf minne lôn.
« zay, tschâvalier! âvoy, diu wîp!
got halte dich, reiner wîbes lîp! »
daz was ir krî mit stolzer kraft.
aldort kam ein geselleschaft,
diu ander dâ, diu dritte alhie;
nâch der sich aber schowen lie
ein süeziu schar, diu kam gevarn,
diu ouch vil wênic kunde sparn
daz ors ze beiden sîten.
ûf dem ringe wîten
begunden sî hurtieren.
von den liehten banieren
huob sich ein michel rûschen dâ.
man hôrte ûf dem ringe sâ
von schellen michel klingen.
mit ritterlîchen dingen
wart dâ vreuden vil gedâht,
und ûf daz gestüele brâht
diu hôchgemuote vrowe mîn
durch der vreude ez solte sîn.
dô der werden vrowen schar
kam an daz gestüele dar,
der buhurt wart verlâzen.
die knappen niht vergâzen
der orse dâ; sî zugen sî hin.
der wart gephlegen wol von in.
dô teilte ich nâch ir wirde kraft
ieglîcher geselleschaft
daz gestüele als ez gezam.
den einen teil des ringes nam
diu ritterschaft durch hôhen muot,
den andern teil die vrowen guot;
daz gegengestüele gab ich sâ
vrîen unde grâven dâ.
dannoch was ieglîchem bereit
ein sitz nâch sîner werdekeit.
mîn herre bî der vrowen saz.
knappen snel und niht ze laz
truogen wazzer dar zehant.
ir ieglîcher tet erkant
sîn ampt mit fuoge, des er phlac
den und ouch den êrern tac.
truhsaezen unde schenken
muosten daz bedenken
daz man der geste phlaege wol.
der rinc was werder knappen vol,
die mit zühteclîchen siten
ungerne haeten daz vermiten.
sî nâmen ir mit zühten war
die mîn bete brâhte dar.
nû gab uns got sô liehten schîn
daz der tac niht mohte sîn
wünneclîcher dan er was.
liehte bluomen unde gras
hât uns des meien güete
brâht in vil liehter blüete.
des sagte ich genâde gote
unde sînem süezen gebote
mit herzeclîcher vreude breit.
dô ich durch daz gestüele reit
die lieben geste schouwen,
für mîne werden vrouwen
erbeizt ich unde nam ir war,
ich bôt ir daz trinken dar.
als ich von dannen wolte gân,
ich sach an einer sûl dort stân
vor mîner vrowen einen man,
der truoc vil ermeclîchen an
vil armez kleit mit armekeit.
ein rûher kotze was sîn kleit
und ein hemde, daz was sal.
an sînem antlütz über al
was im diu varwe ersalwet.
erswarzet und ervalwet
was im ein teil sîn rôter munt.
sîne jugent tet mir kunt
ein dünner bart, der was niht lanc,
wan er dô êrst an im entspranc;
der was an im nie versniten;
daz was von jugent gar vermiten.
der arme stuont gar vreuden bar.
arme und bein die wâren gar
vil unberâten unde blôz.
sîn unvreude was vil grôz.
der vreudenlôs ellende
truog ersalwet hende,
erswarzet keln unde bein.
an sînen schoenen liden schein
nâch wunsche gar der gotes vlîz.
noch wîzer dan ein snê wîz
wart mir sîn schoener lîp erkant,
swâ in bedahte daz gewant.
daz was gar nâch wunsche klâr.
ouch was erwîzet im daz hâr,
daz schein in reider wîze val.
ze rehte grôz, ze rehte smal
was er gewahsen unde lanc,
minneclich, ze rehte kranc,
starkiu lide wol getân,
sinewel und wol gedrân.
süezes anblickes schîn
hât in daz antlütze sîn
got geleit nâch wunsche gar,
swie er stüende vreuden bar.
dô ich gesach den guoten man,
ich gestuont und sach in an,
waz sîn gebaerde waere.
dô stuont der wallaere
als er von jâmer trüege pîn.
er sach ie an die vrowen mîn
dâ sî an dem gestüele saz.
als er sî sach, im wurden naz
in klagender nôt diu ougen
mit jâmers swaere tougen.
als im diu über wielen
und im die treher enphielen,
er greif ie mit dem vinger dar
unde snalte sî vil gar
von sînen ougen liehtgevar.
vil balde sach er wider dar
mit jâmer dick und dicke.
ie nâch dem ougenblicke
sô wurden im diu ougen vol;
in klagender nôt und sender dol
muost er weinen sâ zehant.
er tet sich under sîn gewant
und wischte sich. er sach her dan.
als er gesach die vrowen an,
sô muost er weinen aber als ê.
im was von grôzer swaere wê.
dô dâht ich: « owê süezer got,
durch dîn gotlich gebot,
waz tiutet nû ditz wunder
daz dirre man besunder
sô herzeclîchen weinet?
jâ herre got, waz meinet
daz im senelîchez leit
von mîner vrowen ist bereit?
er nimt von ir sô hôhen pîn.
süezer got, wer mag ez sîn,
daz er sus stât und ist unvrô? »
zuo dem bruoder sprach ich dô:
« got halte iuch, herre bilgerîn. »
« genâde, lieber herre mîn. »
« süezer man, wie stânt ir sô? »
« wie, herre mîn? » « ir sint unvrô. »
« nein ich, lieber herre guot,
ich bin genuoc wol gemuot. »
« nein ir, bruoder. » « zwâr ich bin. »
« durch got, wie stât iuwer sin?
sint ir enbizzen? » er sprach: « jâ. »
« süezer man, nû sagent mir wâ. »
« ninder, und hân doch ze vil.
dâ von ich nû niht sprechen wil. »
« guoter man, waz meinet daz? »
« herre mîn, ich weiz wol waz. »
« süezer lîp, ir sult mir jehen,
sî iu ze leide iht hie beschehen. »
« nein ez, herre. haete ich leit,
daz müeste mir ê sîn bereit,
ê daz ich her kaeme.
swem leides wol gezaeme,
der müeste doch hie wesen vrô. »
den ellenden bat ich dô
von dem gestüele mit mir gân.
« lieber herre, lânt mich stân. »
sprach der nôthafte man.
« lieber bruoder, nû gânt dan. »
des wolt er gerne ledic sîn;
doch gie mit mir der bilgerîn.
von dem gestüel fuort ich in
in eine kemenâten hin.
ich sprach: « lieber bruoder guot,
des ich iuch bitten wil, daz tuot. »
« gern, herre. daz tuon ich. »
« bruoder, sô bewîsent mich
wer ir sint. daz sagt durch got
in rehter wârheit sunder spot. »
« herre, ich bin ein armer man,
der nie in maniger zît gewan
herzelieb. mîn herze treit
kumber, nôt, jâmer, leit
gar mit des lîbes armuot.
ir seht wol, herre, daz ich guot
noch lîp in rîcher ahte hân.
ir mugent wol iuwer vrâge lân.
ich bin der ermiste man
der mannes namen ie gewan. »
sus vrâgte ich den bruoder dô:
« guoter man, wie kam daz sô
daz iu sô herzeclîche nôt
mîner vrowen schoene bôt?
ich sach iuch jaemerlîchen stân,
vil grôzer klage jâmer hân.
waz was iu dô? waz klagtent ir?
durch got, daz sult ir sagen mir.
ich nim ez ûf mîn kristenheit,
swaz mir hie wirt von iu geseit,
daz iu daz niht ze schaden kumt
und iu doch lîht an vreuden frumt. »
dô sprach der wallaere:
« sît ich in grôzer swaere
sô lange her gelebet hân,
sô wil ich ûf die wâge lân
den lîp. sît ich doch herzenleit
dulden muoz und arebeit,
verlius ich in, sô sî verlorn,
wan ich doch leider bin geborn
sunder lieb und âne trôst.
ich wurde dan ûz sorge erlôst,
sô ist mir lieber ich sî tôt.
durch die vil zwîvellîchen nôt
stâ nû der lîp in wâge.
ich wil nâch iuwer vrâge
mînes namen iu verjehen
und waz mir wunders ist geschehen.
dar nâch ergâ mir wie got wil.
ich sag iu reht hinz ûf ein zil,
als ich der wârheit mich verstân,
waz ich swaere erliten hân.
ich bin willehalm genant.
daz künicrîch ze engellant
sol mîn von rehtem erbe sîn.
dâ truoc der liebe vater mîn
gewalticlîchen schône
des künicrîches krône,
dâ mit er grôzen prîs erwarp.
dô er in werdekeit erstarp,
dô erbte sich daz rîche ûf mich
mit rehtem erbe. dô was ich
ein junger knabe in kindes jugent.
dô mîn nâch fürstenlîcher tugent
des landes herren wielten
und mich vil wol gehielten,
als ez ir êren wol gezam,
ir lêre ich gar ze herzen nam.
daz behagte in wol an mir.
nâch ir und mînes herzen gir
wart uns von rehten maeren kunt
daz der künic reinmunt
haete ein liebez kint erzogen,
an schoen, an saelden unbetrogen,
diu mir vil wol gezaeme,
ob ich sî ze wîbe naeme.
daz rieten mîne fürsten gar.
dô sand ich mîne boten dar
ir schoene, ir vater willen spehen.
dô sî hâten gesehen,
sî kâmen unde sagten mir
daz der saelden wunsch an ir
mit hôhem prîse laege,
und reinmunt von norwaege
mîn ze sune waere vrô.
daz sagten mîne boten dô.
des vreute ich mich. ich kêrte dar
mit einer wünneclîchen schar,
diu hâte sich zuo mir bereit
mit ritterlîcher werdekeit.
ich nam der besten die ich vant
über al daz rîch ze engellant:
zwelfe die gar wâren
vil nâch gên sehzic jâren,
und zwelf die mit rehter tugent
gegen drîzic jâren truogen jugent.
der wâren ouch sumlîche
vil werde fürsten rîche,
die andern vrîe und dienestman.
ich fuorte zwelf juncvrowen dan,
die bî der lieben vrowen mîn
geselleclîchen solten sîn.
mit disem wünneclîchem her
fuor ich ze norwaeg über mer.
dâ wart ich wol enphangen.
dô ditz was ergangen,
mir gab der künic reinmunt
die juncvrowen sâ zestunt,
êrênen die künigîn.
ê daz er mir die tohter sîn
die ich dâ nemen solte
ze wîbe geben wolte,
ich muost im geben sicherheit
und sweren des vil manigen eit
daz ich im behielt ein reht,
die wîle daz ich waere ein kneht,
daz ich niht bî ir laege
noch ir ze wîbe phlaege.
daz tet ich, wan ez muoste sîn.
dô gab er nâch dem willen mîn
mir die reinen guoten,
die edlen hôchgemuoten,
und wol geborner vrowen zwô.
ein schif hiez ich bereiten dô
mit grôzer rîcheit ûf daz mer.
er hiez mit mir ein michel her
werder ritter kêren hein.
dô wart ich des mit râte enein
daz ich die jungen künigîn
in einem schiffe lieze sîn
bî der engelischen schar
die ich von lande brâhte dar,
und daz ich mit dem andern her
ze lande füere über mer.
ditz geschach durch mînen eit.
ich vorhte daz diu sicherheit
die ich durch mîne vrowen bôt
mîn herze twunge ûf solhe nôt
daz ich mit jâmer müeste leben,
mir selben senden kumber geben
mit jâmer durch der vrowen lîp;
wan sî niht solte sîn mîn wîp
ê daz ich ritter wurde erkant.
dô vorht ich daz der minne bant
den eit an mir verkêrte
und mich mit sorgen lêrte
sendez leit von liebe hân.
durch die vorhte muost ergân
von mir, von ir, uns beiden,
ûf dem mer daz scheiden.
dô kêrt ich mit der vrowen guot
ûf des wilden wâges fluot.
wir schieden mit dem lîbe.
mînes wânes wîbe
liez ich daz herze und ouch den muot.
ich nam von der vrowen guot
muot, herze und sinne
mit herzeclîcher minne,
die sî mit manigem kusse mir
bôt mit jâmer und ich ir.
sî nam ein vingerlîn von mir,
daz ander nam ouch ich von ir.
daz trage ich noch an mîner hant.
ez hât mich dicke sît ermant
mit jaemerlîcher herzenôt
der süezen reinen diu mirz bôt.
dô wir ze lande solten varn,
dô began sich zuo mir scharn
ungemüete und hôhez leit.
jâmer, nôt und arbeit
diu sint mit staete bî gewesen.
ich bin von jâmer ungenesen,
wan ich daz groeste ungemach
daz vor mir ieman geschach
muoste dulden unde spehen,
dô ich ze rehte solde sehen
mit jâmer an uns beiden
vil riuweclîchez scheiden
und lieber vriunde grôze nôt,
die ich lîden sach den tôt.
ditz geschach als ich iu sage.
ûf dem mer an einem tage
wurden starke winde grôz.
mîn schif an ein gebirge vlôz,
daz in vil grôzer wilde schein.
uns warf der wint an einen stein,
daz unser schif ze stucken brast.
ich sach daz manic werder gast
bî mir ûf dem mere versanc.
mîn here alsô gar ertranc
daz ein man dâ niht genas
der mit mir dar komen was.
dô mîn schif sich gar zerlie,
eine barken ich gevie,
diu truoc mich hinz an daz lant.
dannoch was mir unbekant
war mîn vil liebiu vrowe kam.
manigiu lant ich für mich nam
und suochte in manigen rîchen
die werden minneclîchen,
daz mir von rehter wârheit
nie von ir niht wart geseit.
des wirt vil schiere, daz ist wâr,
mêr danne vierdehalbez jâr
daz ich die guoten suoche
und in vil kleiner ruoche
hâte lant, krône und lîp
durch daz vil minneclîche wîp
diu mir ze kumber wart geborn,
durch die ich nû hân verlorn
lîp, lant unde guot,
herzevreude, hôhen muot.
die hân ich nû hie funden.
mich hât gar überwunden
sendes herzenjâmers klage,
die ich verborgen nâch ir trage.
der was ê vil, ir ist nû mê;
mir ist nû vil wirs dan ê.
mich vreut ê trôstes wân:
den muoz ich nû leider lân.
ûf lieben wân was mir ê wol:
daz ich den nû lâzen sol,
dâ von ist mir nû wirs dan ê.
ach owê und immer wê!
wie sol der sorgen werden rât
die nû mîn sendez herze hât?
owê wie wunderlîche got
an mir sîn wunderlich gebot
mit wunder hât gezeiget!
sîn wunder hât geneiget
sô dicke mînes herzen sin,
nû hin nû her, nû her nû hin.
er kan ein wunderaer wol sîn.
daz ist an mir wol worden schîn.
daz ich die guoten ie verlôs
die ich ze herzenlieb erkôs,
des hât er mich ergetzet
und wider ûf gesetzet
in hôher sorge dan ieman
der ie herzenlieb gewan.
ich hân gewunnen und verlorn,
von liebe herzeleit erkorn.
mîn verlusticlich gewin
ist anders niht wan daz ich bin
komen daz ich schowen mac
mîner saelden ôstertac.
daz ist mir ein vil rîcher funt
daz ich sî noch weiz gesunt.
doch weiz ich wol, ich muoz mîn leben
durch mîne werden vrowen geben,
wan ich sî nû verliesen sol.
von der jaemerclîchen dol
muoz ich an vreuden sterben,
in klagender nôt verderben.
ach owê gesêrter lîp!
sol ich daz minneclîch wîp
nimmer umbe vâhen,
sô muoz mir kumber nâhen
und herzenleit mit jâmers kraft.
wie tiur ich danne die ritterschaft
in knehtes namen gekoufet hân!
waer niht diu sicherheit getân,
sô waer ich bî der vrowen mîn
mit süezer trûtschaft gesîn
immer sît und immer mê.
nû tuot mînem herzen wê
daz ich nû scheiden sol von ir
und ir vil süezer lîp von mir,
wan iuwer sun sî haben sol.
dem ist von herzenliebe wol,
dâ mir von herzenleide muoz
werden aller vreuden buoz.
sus ist gescheiden unser leben.
im ist mîn herzelieb gegeben.
ze lône ist mir für lieb bereit
von herzenliebe herzenleit.
dâ von sâhent ir mich weinen
und mîne klage erscheinen.
daz wahset hinnen für an mir.
ich muoz mit klegelîcher gir
weinen mînes herzen klage,
die ich von herzenlieb trage.
ditz ist als ich iu hân geseit.
ich hân die rehten wârheit
iu geseit und mînen sin,
mînen namen und wer ich bin.
waz sol ich fürbaz sprechen mê?
swaz iu behage, daz ergê.
ich muoz nâch iuwerm willen wesen.
ich trûwe leider niht genesen.
sol ich nû hie mîn ende hân,
daz wolte got ez müez ergân.
swie ir, lieber herre mîn,
gebieten welt, sô muoz ez sîn.
ich wart ûf arebeit geborn,
diu hât mir sicherheit gesworn.
dâ von mag ich es wenden niht.
swaz mir ze lîdenne geschiht,
daz geschiht mir durch ein wîp,
durch den saeligisten lîp
dem got ze lebenne ie gebôt.
dester minner riuwet mich diu nôt
diu mir von ir hie ist beschert.
ich hân den lîp durch sî verzert. »
zuo dem bruoder sprach ich dô:
« süezer man, ez ist alsô
als ir mir jehent in dirre vrist? »
« jâ, herre mîn, sô helf mir krist.
waz töhte mir ob ich iu lüge,
mich selben alsô hôhe trüge?
wolt ich iu anders iht verjehen
wan des mir ouch ist geschehen,
sô lüge ich unde trüge mich.
daz waer mir gar unlobelich.
durch waz trüg ich uns beide
ze liebe oder ze leide?
ez muoz doch wie got wil ergân.
iuwer sun der sol et hân
herzenlieb, ich herzensêr.
daz ist geschehen. waz welt ir mêr?
ich bin arm, er ist rîche. »
« gehabent iuch vroelîche,
herre mîn, sint niht unvrô.
sît ez got hât gefüeget sô
daz er an iu erzeigen wil
mit wunder sîner krefte vil,
sô sult ir niht unvreude phlegen;
ir sult iuch klagender nôt bewegen.
swaz got wil, daz muoz geschehen.
daz wunder lât uns an iu spehen;
daz frumt iu sunder werren. »
alsus trôst ich den herren
der mit jâmer hôhen pîn
truog in dem herzen sîn.
ich sprach: « herre, beitent hie,
biz daz ich kome. » von dan ich gie
und hiez gewinnen von der stat
knappen, schrôter, die ich bat
dem herren snîden guotiu kleit,
diu wol mit küniges werdekeit
einem künige tohten.
sô sî baldest mohten,
hiez ich sî bereiten daz.
dô was ir gâhen niht ze laz.
sî bereiten im zehant
wol gesniten, guot gewant,
als ich es niht wolte enbern.
ich hiez im twahen unde schern,
in niuwez leben zieren wol.
swaz kleider man bedurfen sol,
diu hiez ich im bereiten sâ.
ich reit von dan und liez in dâ
in der kemenâten sîn.
vor dem lieben herren mîn
erbeizt ich vreudenrîche.
ich sprach vil heimlîche:
« vernemt ein wênic, herre, mir. »
« gerne. sage, waz wirret dir? »
« lât iu daz groeste wunder sagen
daz ie geschach in disen tagen,
daz got alhie an disem zil
mit wunder an mir üeben wil. »
mîn herre tet sich zuo mir dô
über den tisch. er sprach alsô:
« sag an, waz wil dû sagen mir?
waz wunders wil geschehen dir? »
ich sprach: « lieber herre mîn,
lât dester müezeclîcher sîn
daz ezzen und daz sitzen hie,
wan ich nû einen gast enphie,
der mit iu noch enbîzen sol.
der bedarf genâden wol,
der kam niuwelîchen her. »
« lieber gêrhart, wer ist der? »
« ein gast, den hât mir got gesant.
künic willehalm von engellant
ist iezunt hie. » « ist daz dîn spot? »
« nein ez, herre, sammir got. »
« von wannen ist er komen her,
sô dir got, oder wâ ist er? »
« dort, man snîdet im gewant. »
« wer kam mit im in ditz lant? »
« niemen, er ist eine hie.
in einem kotzen vor iu gie
ein unberâten bilgerîn.
der stuont hie für die vrowen mîn
und weinde sî mit jâmer an.
dô ich daz sach, ich fuort in dan
und vrâgte in wer er waere.
mir seite der wallaere
rehte wie er was genant
und wie ez umb in was gewant.
wie im diu vrowe gegeben wart,
swaz ich erfuor ûf der vart
von im in rehter wârheit,
daz hât er selbe mir geseit.
sît got nû sîne güete
mit sô grôzer diemüete
an uns mit wunder tuot erkant,
daz er in hât her gesant
alsô wunderlîchen mir,
sô ger ich, herre, an iuch daz ir
mich lêrent guoten rât dar zuo,
daz ich an im alsô getuo
daz ich der gotes güete
mit saelde an im behüete. »
« wie dû wilt, sô râte ich dir. »
« herre mîn, sô helfet mir
daz mîn sun die künigîn,
die lieben gemahel sîn
die er ze wîbe nie gewan,
lâze güetlîch irem man.
er tuot lîht als die jungen.
im ist sô wol gelungen
daz er des laster wolte hân,
solt er die küniginne lân.
nû râtent im und sagent im daz,
im gezeme verre baz
ein wîp die er ze rehte neme
dan diu ze rehte im niht gezeme. »
dô sprach mîn herre: « daz tuon ich.
got hât saeliclîchen dich
an hôhen saelden gêret.
dîn munt die lêre lêret
die des heiligen geistes rât
mit witzen dich gelêret hât.
nû brinc mir dînen sun alher!
lâ mich versuochen daz ob er
uns welle volgen beiden,
swenn ich im hân bescheiden
die rehten lêr der gotes ê. »
dô sûmde ich mich aldâ niht mê,
nâch mînem sune ich balde reit.
ich fuorte in mit werdekeit
für daz gestüele durch die schar.
für mînen lieben herren dar
erbeizten wir, mîn sun und ich.
zuo uns beiden tet er sich.
ich sprach: « herre, sprechent an. »
« niht, sprich dû. dîn munt wol kan
nâch dînem willen sprechen baz
dan ich. swenn ich gehoere waz
sîn antwurte wesen sol,
dar nâch kan ich gesprechen wol.
lâ ditz gespraeche balde ergân,
wan ich wol gesehen hân
daz die jungen wolten
vil gern daz sî solten
durch den rinc pungieren hie.
ich sihe wol, des blanget sie. »
dô sprach ich: « sun, vil lieber man,
disiu rede hoert dich an. »
« wie, vater mîn? » « daz sage ich dir.
ich wil dich bitten daz dû mir
niht verzîhest hie swes ich
von rehtem herzen bitte dich. »
« vater mîn, ez ist gezalt
über mich dîn gewalt.
swaz dû gebiutest, vater mîn,
daz sol nâch dînen hulden sîn. »
« des lône dir durch sîn gebot,
lieber sun, der hoehste got
mit süezem lône ân endes zil.
vernim wes ich dich bitten wil.
dû weist wol, sun, in dirre vrist
waz wunders uns geschehen ist,
wie ich gar von untrôste
mîne vrowen lôste
mit unser beider guote
und ich nâch dînem muote
dir grôzer saelden urhap
an mîner lieben vrowen gap.
möhtest dû die ze rehte hân
( des leider nû niht mac ergân),
des wolt ich immer wesen vrô.
nû hât ez sich gefüeget sô
daz ir man ist wider komen
dem sî mit unreht ist genomen.
dem was sî gegeben ê
ze rehter ê. swie ez ergê,
sô hât in got her gesant
uns ze trôste in ditz lant,
daz wir mit güete in disen tagen
sîne hulde hie bejagen.
lieber sun, daz lâ geschehen,
sît unser schepher uns lât spehen
sîniu wunder manicvalt,
und er uns füeget den gewalt
des uns von im genüegen sol,
daz wir nû übel oder wol
an disem herren mügen tuon.
wir haben dester groezern ruon,
wellen wir genâde an im begân,
sît wir es nû gewalt hân.
waer uns der gewalt verseit,
sô waer ein ringiu arebeit
daz wir im danne taeten wol.
swer mit gewalte leben sol,
der sol sîn diemüete
mit diemüetlîcher güete.
sô hoehet in diu hoehste hant
der daz hoehen ist benant.
nû stât uns lobelîche,
sît wir gewalticlîche
hân des rîchen küniges lîp,
daz wir im sîn êlich wîp
unbetwungen lâzen wider
und neigen diemüetlîchen nider
hôchverteclich gemüete
in diemüetlîcher güete.
sô hoehet uns diu gotes hant,
sô er ze rihter wirt gesant
an dem urteillîchen tage
nâch der prophêten wîser sage. »
mîn herre sprach an dem zil:
« vernim waz ich dir sagen wil,
gêrhart, durch den willen mîn.
lâ ditz mit guotem willen sîn,
wan ez ist daz gotes gebot.
dô al der welde schepher got
geschuof nâch sînem werde
engel, himel und erde,
und von lucifers hôchvart
der zehende kôr vervellet wart
von sîner ebenmâze nider,
dô wolte in got besetzen wider
mit menschlîchem künne.
in des paradîses wünne
wart âdâm von im gesant.
dem nam got mit sîner hant
ein rippe und hiez ez sîn ein wîp. »
er sprach: « diu beidiu sîn ein lîp,
zwên geiste; ein leben ein lîp
sî dirre man und ouch ditz wîp,
und elliu diu mit rehter ê
hinnen für und immer mê
zesamne werden gesant
nâch reiner ê. den sî ditz bant
mit êlîcher staetekeit
âne wandel an geleit. »
dar nâch über manige zît
lêrten uns die lêrer sît,
des heiligen geistes rât
dar an alsus geschriben stât.
ez spricht der vil wîse bote,
swaz gefüeget sî von gote,
daz scheide niht des menschen rât.
swaz gotes rât gefüeget hât,
daz ist in sînen hulden wol,
dâ von ez niemen scheiden sol.
wie mac gescheiden unser rât
swaz got vor uns gefüeget hât?
hier an solt dû gedenken
und gote niht entwenken
daz dû im ungehôrsam sîst.
swie dû hie niht wider gîst
daz got vor dir gegeben hât,
sô über gâst dû disen rât
gotes und der wîssagen.
waz wil dû an dem suontagen
danne sprechen, sô got kumt
und elliu dinc ze rehte drumt,
und sîn urteile an dich ist komen?
er sprichet: « dû hâst mir genomen
mîner staeten worte bant.
dô dir mîn bote wart gesant,
dû naem im daz ich im gap,
berhaftes lebens stap,
dâ mit er, als ich wolte,
mir wider geben solte
mit ieglîcher bernder gnuht
menschlîcher blüete fruht.
dô dir von mir wart kunt getân
dû möhtest niht ze rehte hân
daz mînes boten solte sîn,
dô smâhtst dû den boten mîn.
des müezest dû verteilet sîn.
ditz nim in die sinne dîn.
gêrhart, junger süezer man,
nû gedenk wol dar an
und lâ die vrowen varn durch got.
über hoerst dû sîn gebot,
sô muost dû immer sîn verlorn
und dulden grôzen gotes zorn.
lâ dirre vrowen werden lîp.
sî ist des küniges êlich wîp.
dâ von maht dû sî niht genemen,
ir ê mac dir niht wol gezemen.
sît got den künic in ditz lant
hât an sô rehter zît gesant,
sô hât er wunders dran gedâht,
wan er iuch hât ze helfe brâht
dem herren und der vrouwen.
sô lât ouch an iu schouwen
daz iu mit saelden ist bereit
getriuwes herzen staetekeit.
des bitt ich iuch beide
durch got ân underscheide. »
zuo mînem herren und zuo mir
sprach mîn sun: « wes muotent ir?
sol ich mîne vrowen lân? »
« jâ, wil dû gotes hulde hân. »
« mac mir diu anders werden niht? »
« benamen nein. die wîl man siht
dich ir mit unrehte phlegen,
sô verret dir der gotes segen,
wan sî ein ander man sol hân,
dem dû sî solt ze rehte lân. »
« owê des rehtes und owê!
nû muoz ich klagen immer mê
daz got ist alsô wunderlich,
daz er des rehtes gert an mich
daz ich sol eine vrowen lân,
von der ich saelde und êre hân.
owê der klegelîchen nôt
daz mir mîn herze ie gebôt
von der lieben vrowen mîn
in alsô rîchen vreuden sîn,
und ich die nû lâzen muoz!
des wirt mir nimmer mêre buoz
herzeclîcher leide.
swenn ich nû von ir scheide,
sô muoz ich liebes mich begeben
und immer mê mit leide leben. »
ich sprach: « sun, gehab dich wol.
niemen sich untroesten sol.
ob dir diu vrowe waere
niht liep und gar unmaere,
waz liezest dû dan umbe krist?
sô daz dinc ie lieber ist,
sô der lôn ie groezer wirt,
dâ man des lônes niht verbirt.
durch daz solt dû liebe lân,
wilt dû lôn nâch lîbe hân.
ie nâch des herzen muote
lônet got der guote.
wil dû durch in daz liebe geben,
er gît dir herzenliebez leben. »
mîn sun mit schoenen zühten sprach:
« vater mîn, ditz ungemach
wil ich tragen durch dîn gebot;
durch mînen herren und durch got
wil ich die vrowen lâzen vrî.
swie wê mir immer nâch ir sî,
sî hab ir man. daz sî geschehen.
wol hin und lât mich in gesehen
der mîne vrowen haben sol.
durch got gan ich im ir wol. »
des vreute sich mîn herze dô.
mîn herre was mit mir sô vrô
daz wir begunden beide
von lieb und ouch von leide
mit mînem sune weinen dâ.
von dannen kêrten wir dô sâ
hin an den selben stunden
dâ wir den künic funden.
dem was mit vlîze wol bereit
vil edel kleider. an geleit
was im mit wirde sîn gewant.
vil wol ich in bekleidet vant
von samît und baldekîn,
von zobel und von hermîn,
mit tiuren berlen wol durchslagen.
ich hiez im dar nâher tragen
einen borten, den er truoc.
von seit geschüehe guot genuoc
truoc der tugentrîche man.
vor sîner brust schône bran
ein durchliuhtic rubîn,
der gab mit rîcheit liehten schîn.
ouch was mit hovelîchen siten
sîn hâr geslihtet und gesniten,
daz hâte schône sich geleit
wîz, val, mit krumbe reit
wider ûf daz houbet sîn.
getempert schône liehten schîn
gab sîn antlütze minneclich,
wan daz er ê sô lange sich
muost genieten arebeit;
dô muost im sîn ein teil bereit
bî liehter schoene bleicher schîn
an dem antlütze sîn.
er was sô manlîch gestalt,
wurde ich tûsent jâr alt,
ich möhte nimmer mêre
nâch des wunsches lêre
sô gar geschowen einen man.
dô er truoc rîchiu kleider an,
ohteiz, wie minneclich er was!
wie gar der saelden spiegelglas
an schoene truoc sîn schoeniu jugent!
mit süezer hovelîcher tugent
was er an zühten volkomen.
er hât in sînen muot genomen
der welt prîs mit rîcher zuht.
nâch wunsche gar der saelden fruht
was an sînen lîp geleit.
diu zuht der hoehsten werdekeit
in sînem reinem muote lac.
vil hôher tugent sîn herz phlac.
dar an was er unbetrogen,
milte, kiusche, wolgezogen,
küene, wârhaft, hôchgemuot,
gewaere, getriuwe unde guot,
wolgespraeche unde wîs.
alsô hôhen mannes prîs
hâte got an in geleit
mit des lîbes klârheit.
der saelden wunsch was an im gar.
des wart ich wol an im gewar,
dô ich des tugentrîchen man
bezzer künde sît gewan.
dô in mîn lieber sun gesach,
mit zühten zuo dem herren er sprach:
« got und dem herzen mîn
sult ir willekomen sîn,
herre mîn, her in ditz lant. »
des genâdet im zehant
der herre zühterîche
mit zühten hovelîche.
nû hâte ich niht vergezzen,
dô man êrst was gesezzen.
ich hiez die truhsaezen
daz sî des niht vergaezen
sî dienten müezeclîchen dar.
ouch bat ich die werden schar
mit zühten sitzen, beiten mîn.
daz lobten sî. dô muost ez sîn
biz ditz allez was bereit,
herre, als ich iu hân geseit.
den künic ich dâ niht lenger liez,
ein phert ich im bereiten hiez,
daz reit er mit uns beiden dan.
der edel reine werde man
zwischen uns mit vreuden reit
vroelîch âne herzenleit.
nû nam sî michel wunder
alhie gar besunder,
wer waere dirre werde man.
er wart vil gekaphet an
von rittern und von vrouwen,
die gerne wolten schouwen
wer der ritter möhte sîn.
ich fuort in für den herren mîn,
vor dem erbeizten wir aldâ.
zuo mînem herren sprach ich sâ:
« herre, sitzent hôher baz,
mit urlob gebiute ich daz,
lât disen ritter sitzen dar. »
des nam mîn herre guot war.
er ruhte ein wênic hôher baz.
der stolze gast dô niht vergaz,
er wolte zuo ir ûf die banc,
über daz gestüele er spranc.
mîn vrowe blûclîchen sprach,
dô sî in bî ir sitzen sach:
« nû sag mir, liebez väterlîn,
wer dirre ritter müge sîn. »
« vrowe, ist er iu unbekant?
ez ist der künic von engellant,
iuwer herzenlieber man. »
diu vrowe weinen dô began.
« ach, süezer vater mîn, durch got,
wâ gediente ich disen spot?
daz sage, wenne oder wie?
dû engetaete mir noch nie
sô rehte leide alse nû.
reiner lîp, wes spottest dû
der vil armen tohter dîn?
durch got, nû lâ dîn spotten sîn. »
« vrowe mîn, sô helf mir got,
mir ist ernst sunder spot. »
dô sach sî den ellenden man
mit weinenden ougen an.
dô weinde er mit ir sâ zehant.
er sprach: « bin ich dir niht erkant,
sô sich an ditz vingerlîn,
herzenlieb des herzen mîn,
daz ich hie trage an mîner hant.
vrowe, dû solt sîn gemant
wie ich nû jungist schiet von dir.
ditz vingerlîn dû gaebe mir
mit sender klage, als dû weist.
ein vingerlîn daz dû dâ treist,
vrowe mîn, daz gab ich dir
und bat ez tragen dich von mir,
daz dû dâ bî gedaehtest mîn
und dû geruochtest staete sîn
mit herzeclîcher lieb an mir.
daz lobtest dû. dô schieden wir
dâ von ein ander beide
mit klagendem herzenleide. »
diu vrowe sach mit jâmer dar
dicke und dicke und nam sîn war,
ob er ez waere oder niht.
dô began sich ir gesiht
cundewieren under in.
er sach her und sî hin.
sî nam von im und er von ir
mit jâmer herzenliebes gir,
mit staeter liebe staetekeit.
staete liebe sunder leit
in staeteclîchem sinne
brâht in diu staete minne
diu sî mit staeten kreften bant.
dô mîner vrowen wart erkant
ir sendes herzen herzentrût,
sî sprach von vreuden überlût:
« ach sô wol mich, saelic wîp!
herzenliebes süezer lîp,
wis willekomen tûsentstunt! »
nâch dem gruoze wart ir kunt
von lieb ein jâmer alsô grôz
daz sî ûf ir mannes schôz
sich neigte und unversunnen lac.
von vreuden sî sô sêre erschrac
daz sî niht hôrte noch ensach
noch niht verstuont noch niht sprach
wan als der in troume lît,
und im nâch den gedanken gît
der wân der sinne hôhen rât,
mit dem er wachend umbe gât.
alsus geschach der vrowen guot.
niht anders was ir sin, ir muot
wan daz sî denken began:
« ach herzenlieb, ach süezer man,
ey lieber trôst, nû troeste mich!
ey liebez trût, lâ schowen dich! »
daz was ir troum und ir gedanc
der sî ze grôzer liebe twanc.
der überfluz, der liebe fruht
diu mit hôher genuht,
mit sô grôzer vreude blüete,
bluote in ir hôchgemüete,
dô sî ir herzlieb gesach,
dem sî sô hôher liebe jach
daz ir ze grôzer herzenôt
ir herzliebez lieb gebôt.
die mâze ir ungelîche wac
diu natûre diu ir phlac.
sî hât sô grôz leit erkorn,
dô sî hâte ir lieb verlorn,
daz sî von leide kûme dô
lebte. sît wart sî vrô,
daz ir von liebe geswant,
dô sî ir lieb des herzen vant.
sus kan diu liebe jâmers phlegen
diu mit unmâze wirt gewegen,
swâ mit ze grôzer liebe stât
ein herzenlieb, des liebe ergât
ze alsô grôzer vreuden kraft
daz der jâmer sigehaft
wirt mit ze grôzen vreuden gar,
swâ lieb liebes wirt gewar,
daz ê mit vrömde was verirt
und danne wider funden wirt.
der künic nam die künigîn,
die lieben vriundinne sîn,
an sînen arm. er druht an sich
mit süezem küssen minneclich
den süezen lîp, daz reine wîp.
er sprach: « herzeclîcher lîp
und mîner saelden sunnen schîn,
nû troeste an mir daz herze mîn,
sô daz dû wol gehabest dich.
ich enmac niht troesten mich,
wil dû mit ungemüete leben.
dû solt mir und dir selben geben
vreude sunder widerstrît.
dîn leit mir ungemüete gît,
dîn vreude vreut mir mînen muot,
dîn leit mir gar unsanfte tuot.
gehab dich wol und sich an mich.
dîn lieber vriunt der grüezet dich
mit minneclîcher minne. »
ir mündel und ir kinne
druhte er an sînen munt,
er kuste ir munt wol tûsentstunt
mit süezem umbevange.
an sînem munde lange
ir rôter munt vil nâhen lac.
mit minne er des kusses phlac.
daz muoste sîn von jâmer gar.
er kust et dar und aber dar,
er suochte vreude und trôst an sî.
sînem herzen nâhen bî
lag ir vil minneclîcher trôst,
wan sî waer immer unerlôst
von herzensender swaere,
ob er ir vrömde waere.
sus brâht er daz ir was genomen.
ir vreude was ir wider komen
an ir herzenlieben man.
dô sî ze rehte sich versan
und ûf ir sinne wider kam,
sîne klage sî vernam,
sîn bete kam ir in den sin,
sî sach ûf und sach an in.
ir rôter munt ûz jâmer sprach:
« ach mînes slâfes, owê ach!
slief ich oder wie was mir
dô ich, herzelieb, von dir
gescheiden was? wie was mir dô?
mîn klagendiu nôt tet mich unvrô.
owê trût, wâ was dîn lîp,
daz dû mich vreudenlôsez wîp
sô lang in klegenlîchen siten
in klagender swaere hâst vermiten? »
ir jâmer sendiu reht begie,
mit armen sî in umbe vie,
sî druht in nâhen an ir brust.
ir weinen klagte die verlust
die sî mit klegelîchen siten
von im sô lange hât erliten.
ir rôselohter rôter munt
lachte durch den vreudenfunt
der ir mit vreuden wart erkant,
dô sî ir lieb des herzen vant.
sus kunde ir minneclîcher schîn
weinen und in vreuden sîn.
sî begunden beide weinen.
von zwein lîben einen
kund in diu liebe machen:
mit lieplîchen sachen
wurden beide lîp ein lîp,
ein wîp ein man, ein man ein wîp,
ein sin ein muot, ein einic ein,
ein lîp ein lieb, ein herze an zwein,
ein minne und ein geselleschaft.
ein staetekeit an lieber kraft
wart an den lieben beiden
ein und ungescheiden,
ir lîp sîn lîp, ir muot sîn muot,
sîn lieb ir lieb, sîn guot ir guot.
ir herze truoc des helden lîp,
sîn herze daz vil reine wîp.
lachte er, des was sî vrô;
was er mit klag, sî tet alsô;
kust er sî, sî kuste in.
alsus begunde sich ir sin
parlieren an in beiden,
lieben sunder leiden.
an staeter liebe ân argen wanc
began sich staeten ir gedanc
an staeteclîcher liebe grôz.
ietwederz an sich nâhen slôz
daz ander mit den armen.
ir jâmer muost erbarmen
vil manigen lîp, der dâ wol sach
ir vreude diu under in geschach.
in was diu wîl niht ze lanc:
süezer druc, senfter umbevanc,
lieplich kus, süez angesiht.
under in was anders niht
wan « küsse, küsse und küsse mich,
küsse, lieb, ich küsse dich.
sô wol des herzenliebes mich
daz ich, lieb, hân funden dich.
herzenlieb, sô wol mich dîn!
dû bist ein lieb des herzen mîn.
geêret sî der süeze krist
in des namen komen ist
mir dîn saeldenrîcher lîp;
geêret sî daz reine wîp
von der dîn lîp mir wart geborn.
owê lieb, ich was verlorn,
dô dû mich verlür an dir.
dîn verlust diu schein an mir,
ich verlôs dô dû verlür.
swaz dû ie schaden an mir kür,
der was mit dir gemeine mîn.
dû mîn, ich dîn, ich wil dîn sîn. »
ietwederz zartlîchen bôt
dem andern dar daz mündel rôt.
dem wart ein süezer kus getân,
daz muoste vriuntlîch ergân.
sîn wengel an ir wengel lac
gedrücket nâhen. ir minne wac
von rôtem munt an rôten munt
kus gegen kusse tûsentstunt.
von wârheit ich daz sprechen muoz
daz ein minneclîcher gruoz
von zwein lieben nie geschach.
ich weiz wol daz nieman gesach
sô senelich geselleschaft,
sô jaemerlîcher vreuden kraft,
sô ganze liebe an güete,
noch sô güetlich gemüete,
noch alsô staete triuwe.
mir ist der jâmer niuwe,
swenn ich in daz herze mîn
nim ir sendes herzen pîn,
den gruoz, die minne und ouch daz heil
in dem sî dar nâch wurden geil.
ir vreude bin ich immer vrô.
der gruoz niht langer werte dô,
ê daz die edlen ritter gar
kâmen für den tisch aldar
den gruoz, den jâmer schouwen
des herren und der vrouwen.
dô weinde manic stolzer lîp.
dâ was weder man noch wîp
alsô gemüetlîch gemuot,
ez müeste durch die vrowen guot
und durch den herren weinen,
mit ir jâmer scheinen
und durch ir vreude in vreuden leben,
ir vreude phliht an vreuden geben.
die edlen sendenaere
fuogten sende swaere
mit jâmer senden smerzen
manigem senenden herzen,
daz nâch liebe sende sich.
ir senen was sô minneclich
daz maniges herzen sendiu suht
von jâmer dulte vreuden fluht
durch ir zweier senden gruoz.
von senenne sich senen muoz
swer von sender staetekeit
sende süeze swaere treit.
ir senen im senen brâhte,
swer senelîch gedâhte
an daz lieb des herzen sîn:
dem gab ir senen senden pîn.
ir sender gruoz vil nâhen dranc
in manigen senden gedanc,
der sich nâch liebe sente.
ir senen minne wente.
von sender minnen sender pîn
tet an sumlîchen triuwe schîn.
der herzeliebes liebe jach
und ir zweier triuwe sach,
der nam in sînen gedanc
den minneclîchen umbevanc,
den süezen kus, den senften druc,
der lieben minne snellen vluc
diu mit sender liebe grôz
in ir beider herze schôz.
ir jâmer und ir minne
enzunde manige sinne,
die sêre muosten brinnen
nâch liebe in senden sinnen,
die von minne wâren wunt.
ir verlust und vreudenfunt
weinde manic werder lîp,
hübsche ritter, stolziu wîp
und ander manic werder man.
daz ich daz guot ie gewan
dâ von diu minne solte ergân,
des muoz ich immer vreude hân.
für wâr ich iu daz sagen wil,
müest ich zwelfstunt als vil
goldes unde silbers hân,
und haet ich ez durch sî gelân,
ich wolt ez nimmer mê erklagen.
ich wil es mînem schepher sagen
gnâde, lob und êre
mit vreuden immer mêre,
daz mir diu wirde ie geschach
die ich von mînem guote sach,
sô minneclîcher minne kraft,
sô lieplîch geselleschaft
an den gelieben beiden
die dâ vor wâren gescheiden,
unz got die güete an mir begie
daz ich zesamne brâhte sie
mit mîn selbes guote.
nû was mit hôhem muote
diu werde ritterschaft bereit
ûf den buhurt. sunder leit
wart uns ûf des tages zil
kurzewîl erhaben vil.
man mohte dâ wol schouwen
von rittern und von vrouwen
maniger hande vreude ganz.
dâ was buhurt unde tanz
mit hôhem muote gar den tac.
swes ieman erdenken mac
ze rehten vreuden, diu was hie.
für mîn hêrschaft ich dô gie,
den künic und ouch die künigîn,
und für den lieben herren mîn.
zuo dem künige sprach ich dô:
« sît ez sich hât gefüeget sô,
herre mîn, daz iuwer eit
hât gegeben sicherheit
daz ir bî iuwer knehtes zît
mîner vrowen vrömde sît,
sô ger ich, lieber herre mîn,
daz ir geruochet bî mir sîn,
biz daz ir geleitet swert
und daz ir werdent hie gewert
êlîches vriundes minne
von der süezen küniginne. »
« gerne, vater. daz tuon ich.
got hât sô saeliclîche dich
mit saelden an mir gêret,
swaz dîn munt mich lêret,
daz sol nâch dînem willen sîn,
wan dû, vil lieber herre mîn,
mich senden ungesunden
von leide hâst enbunden. »
nû êrte an mir mîn herre sich.
ich gihe des niht daz er durch mich
bî mir geruochte leiten swert.
daz ich der bete ie wart gewert,
daz fuogte mir diu minne
der werden küniginne
diu in ûf hôhe minne twanc.
ich waer ein teil dar zuo ze kranc
daz der künic von engellant
bî mir ze ritter wurde erkant,
wan daz got und der vrowen gir
die grôzen saelde fuogten mir.
der tac gienc mit vreuden hin.
dô diu naht ir trüeben schîn
über al die welt gespreite,
dar nâch vil gereite
des andern tages lieht erschein.
dô wart diu ritterschaft enein
daz man ze messe gienge,
dâ der künic enphienge
ritters namen und ritterschaft.
mit zwivalter vreuden kraft
der tac dem êrern tage galt
mit ritters vreuden manicvalt
die vreude diu mit vreude alhie
an dem êrern tage ergie.
der tac vil vreuden wart gewert,
dô der künic leite swert
der herre in knehtes namen kam
und ritters namen alhie genam.
dô nâch ritterlîcher art
mîn lieber herre ritter wart
und der buhurt wart gelân,
dô man solte sitzen gân,
dô wart von uns niht mê gebiten:
mîn lieber sun und ich dô riten
für mînen herren dâ er saz.
ich sprach: « herre, sît nû daz
gefüeget hât der süeze krist
daz der tac hiut iuwer ist
( diu hôchzît was gester mîn),
sô bitten alle die hie sîn
daz sî bî iu belîben hie.
des sult ir mit mir bitten sie,
unz iuwer brûtlouf zergê. »
mîn herre sûmde sich niht mê,
er reit mit mir ûf den hof.
mîn herre der erzbischof
der bete in dô gewerte.
an swen er fürbaz gerte,
der lobtez durch uns sâ zehant.
vil manic stolzer wîgant
gelobte uns die hôchzît
ze leisten âne widerstrît.
des wurden wir von herzen vrô.
an daz gestüele sâzen dô
ritter und dar zuo vrouwen,
die wunder liezen schouwen
an dem künige ir werdekeit
mit grôzen vreuden sunder leit.
dem süezen muotes vesten
und ouch den lieben gesten
wart hie geboten als wol
daz ich ez immer gedienen sol
umb alle die lantherren mîn.
sî tâten mînem herren schîn
ir zuht, ir rîche hübscheit
mit zühteclîchen vreuden breit,
als er ir herre waere.
swaz vreude was gebaere,
daz wart mit ritterlîchen siten
disen tac dâ niht vermiten.
der dûht niemen dâ ze lanc,
ez waere ein man den minne twanc,
des herzen minne nâhen lac,
der eines wîbes herzen phlac,
diu mit herzeliebe grôz
sîn herze ir herzen nâhen slôz.
ouch sagte mir vrou minne
daz mit gelîchem sinne
mit jâmer in ir herzen vaht
ein wîp nâch der naehsten naht,
niht durch wîplîchen site.
wâ von sî ir kûme bite,
daz hât vrou minne mir geseit
von ir kluogen wîpheit.
der liebe kraft, der minne bant
ir wîplich herze über want,
daz sî nâch liebe was versent.
ir man der jâmers was gewent,
des herze lag ir herzen bî.
daz senen sîn daz twang ouch sî
daz sî sich sende nâch der naht
mit senelîches herzen maht.
wer mohten disiu beidiu sîn
diu für den liehten sunnenschîn
die naht sô gerne wolten hân?
waz hât in der tac getân
der al der welde vreude gît
mit wünneclîcher sumerzît?
dô jach mir des vrou minne
daz ez diu küniginne
und ouch der künic wol mohten sîn.
ir klagendiu nôt, ir sender pîn
wart an der kunft der naht gespart,
dô ir klage verendet wart.
der tac mit vreuden sich zerlie.
dô ez an den âbent gie,
dem künige was gebettet wol,
vlîziclîche als ez sol
gebettet einem künige sîn.
dô brâht man im die künigîn,
sîn lieb nâch dem sîn herze bran.
swaz er leides ie gewan,
des hât in got ergetzet wol,
ob man die wârheit sprechen sol.
dô ich ze liebe brâhte
lieb, als ich gedâhte,
ich schiet von dan und was vil vrô.
guoter naht wunscht ich in dô,
der got an in gewerte mich.
ir naht was alsô minneclich
daz in nie dâ vor waere baz.
wer möhte widerreden daz?
niemen ez versprechen kan.
swer ie guote naht gewan,
der muoz in jehen guoter naht.
ir jâmers naht hât wol bedaht
ein vreude bernder saeldentac.
lieb an liebes armen lac
geslozzen nâch wunsch an ir brust.
minne phlegen was ir gelust
und jâmer von dem herzen jagen.
als ez dar nâch begunde tagen,
er gab ir minneclîche
ein morgengâbe rîche:
herze, lîp, sin und muot,
hêrschaft, lant, liut und guot,
vriuntlîcher liebe kraft,
an minne immer geselleschaft,
an liebe liebe staete,
an triuwen guot geraete
und âne valsches herzen wanc
lieber staetekeit gedanc.
niht über lange zît dar nâch
der sunnen was gên hoehe gâch,
ez lûhte ir wünneclîcher schîn.
dô kâmen juncvröwelîn,
schoene, klâr nâch wunsche gar,
in die kemenâten dar.
die buten beiden dar ir kleit.
dô sî wâren an geleit,
sî hôrten maniger gloggen klanc.
wir fuorten sî dâ man messe gesanc.
dô daz ambet was getân,
swaz von vreuden mac ergân,
daz geschach aldâ vil gar.
ûf daz gestüele wider dar
diu ritterschaft volkomen was,
dâ man die varnden liute las,
die herren al gelîche.
mit werder gâbe rîche
enphienc daz volc dâ gâbe vil.
nâch des imbîzes zil
dô nâmen gar mit vreuden siten
die ritter urlob und riten.
wir fuoren mit der werden schar
für die stat mit vreuden gar
unde dankten in der vart.
mînes herren wort wart ungespart:
er lobte gar der ritterschaft,
swer under in mit überkraft
müeste rûmen sîn lant,
kaeme im der, er waer zehant
behalten vridelîche,
ob in got in sîn rîche
hin wider heim ze lande
gesunt mit vreuden sande.
des wurden gar die ritter vrô.
sî sagten im genâde dô
unde buten dem herren guot
an dienste immer staeten muot,
mit triuwe ganze staetekeit
an staeteclîcher arbeit.
dô ditz allez sus ergie
und diu hôchzît sich zerlie
und alle geste gar zerritten,
in sô lieplîchen siten
sach ich sô gar mit vreuden in,
den künic und ouch die künigin,
daz ich mir selben liebes jach,
swenn ich sî beidiu an sach
sô gar mit herzenliebe leben.
ir lieplich site muoste geben
den liuten holdez herze an in
unde hôhes muotes gewin.
mîn herre alsam ein saelic man
den liuten lieben began
die sîne tugende sâhen,
als im die besten jâhen.
der edel tugentrîche
nam mich vil heimlîche
und mînen sun an einem tage.
er sprach zuo mir als ich iu sage:
« herzenlieber vater mîn,
sît got die grôzen gnâde sîn
mit dir begangen hât an mir
und er mit mir daz fuogte dir
daz dîner saelden staetekeit
ze himel hôhe krône treit,
sî volle dîne güete an mir,
die got hât gegeben dir,
und gib mir dînen rât hie zuo
wie ich lebe und wie ich tuo.
dû weist wol gar wie ez mir stât,
wie sich mîn dinc gefüeget hât
von dînen rîchen saelden grôz,
der ich gên got an dir genôz,
daz mir mîn vreude und mîn lîp
wider wart und ouch mîn wîp,
die ich ê verlorn hâte.
nû stât an dînem râte
ob ich sol immer wider komen.
ich hân von wârheit vernomen,
sich habent sumelîche
von mînem künicrîche
wider mir gesetzet. sich,
swaz ir dar über lêrent mich,
vater unde bruoder mîn,
des tuon ich iu volge schîn.
mîn lant mit ungerihte stât;
mîn vrömde ez entrihtet hât;
von mînenthalben niemen wert,
swie sêre man daz rîche hert.
ein teil der lantherren mîn
wellent selbe künige sîn
und hânt sich underwunden dâ
der veste ein teil und anderswâ
vil des rîches urborn.
sî hânt selbe sich erkorn,
ob ich niht kume in kurzen tagen.
ouch hôrt ich von wârheit sagen
der beste teil der herren sî
mir mit staeten triuwen bî. »
ich sprach: « vil lieber herre,
sît iu diu vrömde werre,
sô suln wir hie niht beiten.
ich heiz uns wol bereiten
ein schif, daz solhe rîcheit treit
daz wir wol mit werdekeit
an guote und ouch an êren
ze lande mügen kêren,
daz wir es ninder laster hân.
hab iu dan iemen iht getân,
gegen dem ir bedurfet wer,
wir soldieren über mer
vil manigen edlen ritter guot. »
dô wart der herre hôchgemuot
herzevreuden rîche.
er sprach gezogenlîche:
« lieber vater, süezer man,
sô wol ich niht gedanken kan
dîner grôzen güete dir,
daz sô genaedeclîchen mir
dîn helfe und ouch dîn wîser rât
geholfen und gerâten hât.
got geb dir des lônes kraft
der mit wernder meisterschaft
immer staete ân ende stât.
got durch sîner tugende rât
gewer an solher saelde mich
daz ich gediene umbe dich
daz dû mir liebes hâst getân.
gaeb ich dir allez daz ich hân,
ich möht ez niht gedienen doch
âne gotes lôn dannoch. »
wir schieden von dem râte dô
( mîn herre was des râtes vrô)
und seiten gar der künigîn.
dô hiez ich tragen an den rîn
kleider unde spîse vil.
dar nâch in vil kurzem zil
was uns mit grôzer rîcheit,
als ich gebôt, ein schif bereit
mit guotem gewaete.
spîse und geraete,
kulter, teppich, bette genuoc
man an daz schif vil rîche truoc.
dô wir bereiten uns zem wege,
ich gab in mîner vriunde phlege
mîn guot und ouch mîn liebez wîp.
got ergab ich mînen lîp
des tages dô wir solten varn.
dô bat ich uns vil wol bewarn
mit gebetes volleiste.
von dem heiligen geiste
bat ich durch guot gelingen
uns ein messe singen.
die hôrten wir mit vreuden dâ.
dar nâch dô wir enbizzen sâ,
dô kâmen dar durch jâmers zil
hôchgemuoter vrowen vil
und segenten mîne vrouwen.
ir ougen liezen schouwen
wîplich urlob, weinen grôz.
manigen liehten schîn begôz
daz scheiden daz aldâ geschach,
als ir wîplich triuwe jach.
dô sî urlob genâmen,
mîne vriunde kâmen
und riten mit uns für die stat.
mit einem munt heiles bat
weinende vil manic lîp,
beidiu man unde wîp,
dem künic und ouch der künigîn.
dô wir kâmen an den rîn,
man sach dâ michel weinen.
mîn wîp begunde erscheinen
daz ir sô leide nie geschach
als dô sî von ir scheiden sach
daz saeldenrîchste wîp
der got ie geschuof den lîp.
mîn vrowe diu küniginne
half ir mit klagendem sinne
weinen daz sî schieden sich.
ir juncvrowen minneclich
kunde ouch jâmers niht beviln.
sî weinden sêr nâch ir gespiln,
als ir wîplich triuwe riet.
ich weiz wol, dô mîn vrowe schiet
hin von ir vater gesiht,
daz sî sô vil geweinde niht,
des ir gebaerde mir sît swuor,
als dô sî von hinnen fuor.
die vrowen under kusten sich.
mîn sun, mîn herre und ouch ich
nâmen urlob ûf die vart.
mit jâmer uns gegeben wart
urlob von den vriunden mîn
ûf die vart. daz muost et sîn.
sus kêrten wir von unserm her
ze tal den rîn und über mer
in daz rîch ze engellant.
schiere wurden wir gesant
in ein wazzer, daz was grôz.
daz vliuzet noch als ez dô vlôz
ze tal für lunders durch daz lant.
daz ist diu lundenne genant.
dar in warf uns des wâges fluot.
vertic, tief und harte guot
was im der fluz und ouch der sant.
ûf ze berge und in daz lant
warf uns der wint in eine habe.
von mînem herren kêrt ich abe
ze lunders gên der houbtstat.
den künic ich belîben bat,
unz ich diu maere erfüere aldâ.
mit mînen knappen reit ich sâ
hin in die stat diu maere spehen.
dô kunde ich nie über sehen
vor der stat den plân, daz velt,
wan als manic rîch gezelt
sach ich ûf daz velt gesat.
ouch was beherbergt diu stat
sô gar daz ich vil kûme kam
dâ ich herberge nam.
dâ was von gesten michel schal,
in den herbergen über al
was der schal und ouch der dôz
ûf den wîten strâzen grôz.
dô drang ich durch den gedranc.
dar nâch ergie dô niht ze lanc
ê daz ich einen wirt ersach,
der fuorte mich an guot gemach.
dô was mir vil harte gach,
zuo dem wirte ich dô sprach:
« lieber mîn herre wirt, nû saget,
waz hât die geste her verjaget
die ich nû hân gesehen hie?
ist hie ein turnei oder wie?
ein hof oder ein ritterschaft?
hie lît von her ein michel kraft,
daz ir gevertes wundert mich.
durch waz hânt sî gesammet sich? »
« daz sage ich iu, herre mîn.
hie sol ein gespraeche sîn
durch des landes hoehste nôt.
der künic willehalm ist tôt
und daz lant unberiht.
swaz ungerihtes hie geschiht,
daz rihtet leider niemen.
funden die herren iemen,
der ez verrihten möhte
und uns ze herren töhte,
der wurde sâ von in erkorn,
waer er in dar zuo geborn
daz er krône möhte hân;
dem wurden sî gern undertân.
sus lâgen sî nû lange hie,
daz sî mit ir râte nie
niemen vinden kunden,
an dem sî rehte funden
rât und wîse lêre.
sî hânt zerworfen sêre
durch die kür al under in.
daz wurd des landes ungewin,
solt der rât alsus zergân.
nû hânt sî die kür gelân
an vier und zweinzic herren.
beginnent sich die werren,
sô sitzent dem râte bî
erzbischove drî.
der ein ist hie von dirre stat.
zuo sîner volge sint gesat
von eberwich, von santâvît
zwên bischof. âne strît
hânt sî der volge mêrern rât
diu an dirre kür nû stât.
die hânt an sich den rât genomen
und sint ûf den palas komen. »
« ist daz wâr? » der wirt sprach: « jâ. »
dô hiez ich mîne knappen sâ
mîn phert bereiten. ich reit dan.
mîn wirt, ein vil getriuwer man,
geselleclîchen mit mir reit
mit hovelîcher werdekeit
ze hove für den palas
dâ der rât ûffe was.
swie ich niht waere ein rîcher man,
ich truoc sô rîchiu kleider an
daz man mich doch für rîchen sach
und mir sô grôzer dinge jach,
der leider wênic an mir was.
dô gieng ich ûf den palas.
dâ wart ich enphangen wol.
ez was dâ werder ritter vol,
die gruozten hovelîchen mich.
den neig ich gar. dô vrâget ich
daz sî mir sagten maere,
wâ diu hêrschaft waere
die des râtes solten phlegen.
mich wîste manic stolzer degen
durch den palas dort hin für
an einer kemenâten tür.
dô bôzt ich. man lie mich in.
ich gie an den rât dort hin.
die herren êrten an mir sich
und stuonden ûf und gruozten mich.
sî bâten mich daz ich saeze dar.
die vier und zweinzic vand ich gar
die ich von der heidenschaft
enbant von grôzer leides kraft.
an die was der rât gelân.
sî enkunden sich des niht verstân
daz ich ez was der sî enbant:
ich was in gar unbekant.
doch wart ich vil wol gewar
daz sî begunden merken gar
mit den ougen dick an mich.
ich was in unbekenlich.
ich sprach: « lieben herren mîn,
ich weste gern, möht ez sîn,
iuwern rât. daz lât geschehen,
daz ir geruochent mir verjehen
an welhem râte ir hie sît.
ein tumber man vil dicke gît
an einer nôt vil wîsen rât,
der lîhte saeliclîch ergât.
waz ob uns got der saelden gan,
swie ich doch sî ein tumber man,
daz iu mîn rât ze helfe kumt
und iu vil lîhte an saelden frumt? »
dô sprach ir einer under in:
« haet iemen alsô wîsen sin
daz er gerâten möhte
waz uns zem besten töhte,
dem waeren wir es vil bereit.
ein zwîvellich unstaetekeit
ist uns in die sinne komen
und hât uns wîsen rât benomen. »
« wie, herre mîn? » « daz lât iu sagen.
man sach hie vor krône tragen
einen rîchen herren wîs,
der wol behielt der welde prîs
mit grôzer wird manigen tac.
dô der herre tôt gelac,
dô was von im ein sun geborn.
der hât in sînem muot erkorn
der welde lob in sîner jugent,
der was ein bluome ganzer tugent.
an den hâte got geleit
den vlîz in sîner kintheit,
daz sîn kintlîcher prîs
bluote alsam ein blüendez rîs,
daz man siht in blüete stân.
ez was ein zuoversihtic wân,
daz nâch des bluomen blüete
diu fruht der süezen güete
solt nâch wunschlîcher zuht
bringen nâch der blüete ir fruht.
dô viel des liehten bluomen schîn.
daz diu fruht solde sîn
nâch der blüete zuoversiht,
daz was leider anders niht
wan weinen unde klagende nôt.
des bluomen schîn, diu fruht ist tôt.
diu süeze kintlîche jugent,
diu reine wernde mannes tugent
in sîner blüete gar verswant.
er was willehalm genant
der unser krône solte tragen.
wie er verdarp daz lât iu sagen.
er fuorte ein wünneclîchez her
hinz norwaege über mer
und nam des küniges tohter dâ.
ich vernam nie anderswâ
sô rehte minneclîchen lîp.
dô er fuorte dan sîn wîp,
dô verdarp er ûf dem mer.
unser ein vil michel her
bî der küniginne was
diu bî uns ûf dem mer genas.
wir liten bî der vrowen mîn
von vancnüsse grôzen pîn,
biz daz uns ein vil guoter man
mit sînem guote lôste dan.
der brâhte uns von der heidenschaft;
mit grôzer diemüetlîcher kraft
lie er uns varn her wider hein.
der wart des mit uns enein
er wolt die juncvrowen hân.
wurd uns von wârheit kunt getân
gesunt des juncherren lîp,
er wolde im wider lân sîn wîp.
der hât sî noch: der herre ist tôt.
nû sîn wir durch des landes nôt
her durch einen herren komen,
sît uns got hât benomen
des wir mit arbeitlîchen siten
nû vil lange hân gebiten.
swie wir doch haben wîsen rât,
unser rât doch niht vervât
daz wir iemen vinden,
des wir uns under winden,
der unsers landes krône trage
und uns ze herren wol behage.
einer dunket uns niht guot;
der ist ze lîhtsenfte gemuot;
etlîcher ist ze karc;
genuoge dunkent uns niht starc
an hêrschaft und an rîcheit;
sumlîchen ist verseit
geburt unde hôher muot:
alsus ist uns niemen guot. »
dô der herre daz gesprach,
die herren gar man weinen sach
die an dem râte sâzen,
wan sî sîn nie vergâzen
von dem ich hie gesprochen hân.
dô disiu rede was getân,
ich sprach: « vil lieben herren guot,
an einen herren hôchgemuot
kan ich iuch wol gewîsen,
des tugent muoz man prîsen
mit süezem prîs über alliu lant.
mir ist sîn zuht sô wol erkant
daz er der krône wol gezimt,
ob man in hie ze herren nimt. »
ein fürste tugentrîche
sprâch dô gezogenlîche:
« mit iuwern hulden muoten wir
daz ir uns sagent von wannen ir
komen sît her in ditz lant
oder wie ir sît genant.
lieber herre, saelic man,
ir hânt iuch genomen an
einer grôzen rede guot.
swie iuwer saeldenrîcher muot
die rede volbringen mac,
sô müez geêret sîn der tac
dar in ir wurdent geborn.
wirt uns von iu ein herre erkorn,
sô sît ir saeliclîche
komen in ditz rîche. »
mînen namen nande ich dô
den herren al gelîch alsô.
ich sprach: « ich kam her in ditz lant
von über mer. ich bin genant
von kölne gêrhart, daz ist mîn name.
ich muoz daz sprechen sunder schame
daz ich ein koufman bin genant. »
die herren sprungen ûf zehant,
sî kusten vroelîchen mich,
sî sprâchen: « vater, sît got dich
uns ze herren hât gesant,
sô sol diu krône und ouch ditz lant
gewalticlîchen wesen dîn:
dû solt unser herre sîn.
uns hât got wol an dir getân. »
dô wolt ich in gesaget hân
durch waz ich in daz lant was komen;
dô wart diu rede mir benomen.
swaz ich sprach daz was enwiht,
sî hôrten mîner rede niht.
dâ was der schal von sange grôz.
der herren einer ûf entslôz
vor den andern dâ die tür.
dô truogen sî mich dort hin für
mit vroelîchem schalle.
die werden herren alle
enphiengen mich vroelîche.
sî truogen wirdeclîche
mich ûf den stuol mit vreuden dan.
herren, fürsten, dienestman
sazten des rîches krône
mir ûf daz houbet schône.
dô ich ze künige wart erkorn,
mir wolden hulde hân gesworn
junge, alte, arme und rîche.
ich hiez sî al gelîche
mich vernemen und gedagen.
ich sprach: « lât iu ein wênic sagen. »
der schal vil kûme dô gelac
des man aldâ mit vreuden phlac.
durch mîne hulde wart geswigen,
mînen worten dâ genigen,
als ob ich waer ein hôher man.
eine stille ich dô gewan.
dô sprach ich zuo den fürsten guot:
« der hôhen wirden süezen muot,
des süezen guotes überguot,
des reinen willen reinen muot,
der überrîchen werdekeit
die ir hânt an mich geleit,
der kan ich iu niht alsô wol
gedanken sô man danken sol
sô wirdeclîchen guotes,
sô willeclîches muotes
des mir ist von iu getân.
mit rîcheit ich besezzen hân
von iu ditz künicrîche hie.
daz ich gewan die rîcheit ie,
der genâden dank iu got
durch sîn götlich gebot,
wan er rîcher ist dan ich.
der geruoche lônen iu für mich.
süezen lieben herren mîn,
solt ich des landes künic sîn,
dar zuo waer ich ze kranc ein teil.
iedoch muoz ich daz grôze heil
prîsen immer mêre.
nâch mîner sinne lêre
hân ich iu funden einen man,
dem ich vil baz der krône gan,
und nime daz ûf mînen eit
und ûf die rehten kristenheit,
der ich gelouben jehen sol,
daz niemen alsô rehte wol
gezimt dem künicrîche.
niemen ich gelîche
sîn tugentrîchez, werdez leben.
den ich iu wil ze herren geben. »
dô sprâchen sî al gelîche:
« sît daz ditz künicrîche
den lieben herren hât verlorn
der uns ze künige was erkorn,
sô behagt uns ân in niemen baz,
für wâr sult ir gelouben daz,
dan ir, vil lieber herre, tuot;
wan iuwer saelde und iuwer guot
hât uns den lîp und ouch daz leben
mit gotes helfe wider geben.
waer uns diu rîcheit benant
daz wir iu gaeben zehen lant,
wir möhten mit gemeiner phliht
iu dannoch gar vergelten niht. »
zuo den herren ich dô sprach:
« swaz iu liebes ie geschach
von mir, des bin ich immer vrô.
ouch habt ir mir gelônet sô
daz vor mînen zîten nie
dekein mîn genôz enphie
sô rîlîches lônes phant.
ich hân nû krône und dâ zuo lant,
daz ist mir worden undertân.
daz sol ich gern wider lân
dem herzenlieben herren mîn
des ez sol ze rehte sîn,
künic willehalm der junge. »
dô wart ein wandelunge
an vroelîchem muote dâ.
diu schar begunde weinen sâ.
« der lebt doch leider ninder.
owê, lebt er inder?
nein er leider, er ist tôt! »
sprâchen dô mit klagender nôt
des landes fürsten über al.
dô getrôste ich ir schal
mit lieben maeren an der stunt.
ich sprach: « sît vrô, er ist gesunt.
ich lie in hiute morgen
vrî vor allen sorgen,
von den er ungesunt mac sîn.
êrêne diu künigîn,
sîn vil saeldenrîchez wîp,
hât bî im gesunden lîp. »
dô weinden sî von vreuden gar.
« owê » sprach diu werde schar
« süezer lîp, wan waer daz wâr. »
« ich triuge iuch niht als umb ein hâr.
sî sint gesunt, sô helf mir krist.
hie nâhen bî in nâher vrist
ein habe nâhen ist gelegen,
dar inne ich ir hân gephlegen.
ich lie sî âne herzenleit
hiute, dô ich dannen reit
alher in dise stat von in.
nû machent iuch ûf mit mir dâ hin.
ich lâz iuch mînes herren lîp
und ouch sîn herzenliebez wîp
gesunt mit vreuden schowen dâ.! »
dô wart ein grôz gesturm sâ.
dô rief dirre und ouch der
dicke: « banier und ors her! »
die knappen balde liefen,
dô die herren riefen,
ze den herbergen schiere,
dort sehse, hie viere.
sî brâhten den gehiuren
mit rîchen covertiuren
ir ors verdaht hinz ûf den huof.
der ritter ieglîcher schuof
daz im wart brâht sîn bestez kleit.
ir bereitschaft was bereit
sô verric daz ir liehtez brehen
man gerne möhte hân gesehen.
sus zogten wir vroelîchen dan
mit manigem hôchgemuoten man
für die stat mit vreuden gar.
wir brâhten mit uns in der schar
zwei tûsent ritter oder mê.
nû hâte ich mînen boten ê
mînem herren dar gesant,
der im diu maere taet erkant
wie ez allez was geschehen
unde wie in wolten gesehen
mit vreudenrîchem schalle
des landes fürsten alle.
des vreute sich der herre mîn.
mit der vil schoenen künigîn
zogte er gegen uns ûf die vart,
dô er unser innen wart.
dô er begunde nâhen,
die herren îlten gâhen
gegen mînem herren dort hin dan,
daz reine wîp, den werden man
lieplîch schône grüezen.
mit lieben worten süezen
wart hie diu unmuoze
sô grôz von dem gruoze
daz sî mit im und er mit in
von vreuden weinden den gewin
des sî got an im beriet.
er kuste die getriuwen diet.
der jâmer was von vreuden grôz.
vil manige süeze brust begôz
der süeze, lieplich anevanc
der sî von vreuden jâmers twanc.
dô der gruoz dâ was getân,
wir kêrten wider ûf den plan
mit vreudenrîcher vreude siten.
dô wir gên lunders wider riten
gên dem ûzern bürgetor,
dô funden wir bereit dâ vor
die burgaere rîche,
die enphiengen minneclîche
den künic und ouch die künigîn.
ir kleider gâben liehten schîn,
diu sî in vreuden truogen an.
den herren gruozten sîne man
vil minneclîche und er sie.
wîp und man wâren hie
gastlîche gegen der ritterschaft.
wir riten mit zühteclîcher kraft
durch die stat ûf den hof.
dô kam der erzbischof
mit phaflîchem ruome,
mit grôzem heiltuome,
und zwên sîne genôze,
erzbischove grôze;
nâch den vil gar diu phafheit.
geistlîch was an geleit
mit phaflîchem gewande gar
gegen ir vil lieben herren dar
bischof und äbte genuoc.
daz heiltuom man gegen uns truoc.
dar nâch was vil grôz gedranc,
daz die liute und daz gesanc
gab einen alsô grôzen schal
daz der dôn vil wîte erhal.
dô wir sô grôzlîche
und ouch sô wünneclîche,
sô schône enphangen wurden dâ,
mîn herre wart gekroenet sâ
und ouch diu küniginne guot.
von den fürsten hôchgemuot
wart im hulde sâ gesworn.
dô hiez der künic wol geborn
die herren zuo herberge varn.
er wolte sîn gerihte sparn
biz fruo an dem andern tac.
ûf dem hove nâhen lac
ein wünneclîcher palas.
dar ûf ze herberge was
diu künigîn und ir vrouwen.
nû liezen sich hie schouwen
mit süezer minneclîcher schar
von der stat die herren gar,
mit solher rîcheit gegast
daz in nihtes gebrast
an rîcher gastunge dort.
mit grôzer heimlîche ir wort
buten sî der vrowen mîn.
sô muost ir bereit sîn
grôzer prêsente vil
mit rîcher gâbe âne zil
von golde und gesteine,
edel, rîch und reine,
von den vrowen über al.
dô wart ein hovelîcher schal,
dô die vrowen wolten
ze herberge als sî solten.
wie minneclîche suoze
mit manigem süezen gruoze
parlierte sich diu liebe alhie
von manigem munde, der enphie
die lieben edlen geste!
mit grôzer liebe veste
wart vroelîch die naht vertriben.
die vrowen under in beliben
gepînet wol mit schimpfe.
mit schimpflîchem gelimpfe
tâten sî der vrowen mîn
ir kurzwîl mit vreude schîn.
in ernstlîchem râte saz
mîn herre der künic umbe daz
wie er möht daz rîche
berihten wîselîche.
den vrowen wol gezam der schimpf,
ouch was dem künic ein guot gelimpf
mit sînen sundern râtgeben
in ernstlîchem râte leben
und umb daz rîche sorgen.
fruo an dem andern morgen,
dô gotes ampt was getân
und man enbîzen solte gân,
mîn herre enbeiz. dar nâch zehant
wurden gar für in besant
die herren von dem rîche.
die enphiengen al gelîche
ir gerihte, ir lêhen und ir lant
mit vreuden von des küniges hant.
dar nâch sî swuoren vrides reht,
ez waere ritter oder kneht,
swer den vride braeche,
daz man ez an im raeche
mit etslîchem sêre
nâch des rehtes rehter lêre.
sus wart daz künicrîche
berihtet vridelîche.
des wurden die lantherren vrô.
der künic vrâgte râtes dô
waz sînes rehtes waere
gegen der vil grôzen swaere,
daz sumelîche herrenhant
mit gewalte im sîn lant
an vesten und an urborn
hâten in ir gewalt erkorn,
daz sî sich under wunden
sînes landes swâ sî kunden
mit ir gewalte sunder reht.
mit einer urteile sleht
wart im erteilet sâ zehant
er solte in geben in sîn lant
ir antwurt für sich ein zil.
als ich iu bescheiden wil,
wart in ein tac gesprochen,
dar nâch ze sehs wochen
nâch unschulde antwurt geben
oder nâch genâden leben
nâch des küniges hulden
und nâch ir rehten schulden.
dô daz verurteilet wart,
niht lenger was dar nâch gespart
ê daz der künic besande
in allem sînem lande
die herren zeiner hôchzît.
über al daz künicrîch wît
strichen sîne boten dan
des küniges mâge und dienstman
zuo der hôchzît bringen gar.
durch sîne boten kâmen dar
mit hôchgemuoten rotten
von wâleis und von schotten
die beide künige über mer.
ouch kam mit ritterlîchem her
ein werder künic von cornewâl.
vil wünneclîchen sunder twâl
kâmen stolze fürsten guot
mit edlen rittern hôchgemuot
von îbern und von îrlant.
ouch wart von norwaeg besant
sîn sweher künic reinmunt.
dô im diu maere wurden kunt,
er kam mit vreudenrîcher schar
zuo dirre hôchzît aldar.
swer ein ritter was genant
über al diu naehsten lant,
den dûhte des, im waer verseit
ritterlîchiu werdekeit,
solt er die hôchzît niht sehen
diu dâ solte geschehen.
nû muost ich durch den herren mîn
bî im in dem lande sîn,
der hôchzît beiten dâ.
dar nâch in kurzen stunden sâ
diu zît begunde nâhen
und balde engegen gâhen
daz die geste solten komen,
als in was daz zil genomen.
die herren sûmden sich niht mê:
die kunft die sî lobten ê
die leisten sî und kâmen gar
in daz lant mit grôzer schar.
über mer und über lant
wart an die hôchzît besant
sô manic edel fürste rîch.
wart ie der hôchzît gelîch
dekeiniu vor dirre zît,
daz mac wol lâzen âne nît
künic willehalm der guote.
mit vreudenrîchem muote
enphie der tugentrîche
die geste minneclîche
ze lunders in der houbtstat.
die geste er herbergen bat
in die stat und ûf daz velt.
man sluoc der fürsten gezelt
allenthalben ûf den plân.
daz wart durch hôhen muot getân,
wan diu hôchzît durch rîcheit
ze velde was aldâ geleit.
vroelîch an einem morgen fruo
begunde vaste sîgen zuo
der stolze künic reinmunt.
dô bereite sich zestunt
mîn herre gegen im ûf die vart.
zuo im hâten sich geschart
tûsent ritter über mer.
daz vil wünneclîche her
was ritterlîchen wol bekleit.
dô reit mit grôzer werdekeit
der künic mit der künigîn
gên dem vil lieben sweher sîn
für daz gestüele ûf daz velt.
sîn sunderrinc und sîn gezelt
was daz gegengestüele hie.
ir lieben vater wol enphie
mit vreuden minneclîche
mîn vrowe saeldenrîche.
daz muost in hôhen vreuden sîn.
dô weinde ir herzeclîchen pîn
der künic und daz reine wîp
und manic hôchgemuoter lîp.
manigem was von jâmer wê,
die ir mâge hâten ê
ûf des wâges fluot verlorn
bî dem herren wol geborn.
diu vrowe ein ende gab der klage.
dô begunden bald an dem tage
die geste nâhen alle
mit vroelîchem schalle.
von cornewâl und von wâleis,
von schotten und von norgâleis,
von îbern und von îrlant
wurden in daz lant gesant
mit hôchgemuoter ritterschaft
der lande fürsten hoehstiu kraft
durch mînen lieben herren wert,
wan er es hâte an sî gegert.
die wurden alle mit ir schar
sunder geherberget gar
ze ringen wîten ûf den plân.
man sach ûf dem gevilde stân
sô manic rîche pavilûn,
sît artûs der britûn
des künicrîches krône wielt,
daz künic nie aldâ behielt
sô manigen stolzen werden gast
noch von rîcheit solhen last
alsam der reine guote,
künic willehalm der hôchgemuote.
des muoz man im von schulden jehen.
verric glesten, liehtez brehen
sach man durch daz gevilde
die banier und die schilde
die dâ gestôzen wâren für
in liehter küniclîcher kür
allenthalben ûf daz velt
für diu rîchen gezelt
beidiu dort, hie und ouch dâ,
aber dort und anderswâ.
dô gar die geste wâren komen,
sî hâten herberg genomen
ze velde wünneclîche.
die herren al gelîche
hâten sich enwiderstrît
ûf die grôzen hôchzît
mit werden rittern vil gemeit
gewarnet rîch und wol bekleit
mit rîchen kleidern guot genuoc.
man sach nâch edlen fürsten kluoc
manigen rîchen phellôl guot
stolze ritter hôchgemuot
von gesteine wol durchslagen
ze wünneclîchem kleide tragen
den tac mit vreuden sunder leit.
swar iemen gie oder reit
durch die herberge über al,
der hôrte anders niht wan schal
und aber schal von schalle grôz,
vil galmes unde tambûr dôz
des dônes galm parrieren,
videln und vloytieren
ze buhurt und ze tanze gar
vor maniger ritterlîcher schar,
die mit rîchen vreuden ganz
huoben buhurt unde tanz
vor den gezelten ûf den plân.
dâ wart mit schalle widertân
swes man durch schal ze vreuden phlac
von den rittern gar den tac.
des nahtes dô man solte
ezzen sam man wolte
und diu ritterschaft gesaz,
mîn herre der künic niht vergaz
er vlizze sich mit rîcher kraft
ritterlîcher wirtschaft.
diu wart mit zühten für getragen.
ein gestüele wart geslagen
den hôchgemuoten vrouwen,
dar an sî mohten schouwen
die ritterschaft mit vreuden sîn.
dô des tages liehter schîn
vlôch die kunft der trüeben naht,
diu edel ritterlîche maht
zogte ze herberge dô.
die fürsten schuofen ez alsô
daz diu naht ir trüeben schîn
muoste lûter lâzen sîn
durch manic lieht daz dâ erschein,
dô des tages lieht verswein.
von grôzen liehten der man phlac
erschein aldâ ein ander tac
von der herberge rîche.
man hôrte minneclîche
vor den fürsten vreuden vil,
maniger hande seitenspil
in süezer wîse erklingen,
von minnen schône singen,
von âventiuren sprechen wol,
daz man mit zuht vernemen sol,
von minnen und von ritterschaft
sprechen suoze in süezer kraft.
von der stat hin ûf daz velt
in der fürsten gezelt,
hin und her, her unde dar,
geschart mit maniger süezen schar,
die ritter mit vil werden siten
ritterlîchen schône riten
die geste salûieren.
dô begunde sich parlieren
wider in vil manic süezer gruoz.
mit süezem schimpfe wart in buoz
sorge und angestlîcher nôt.
ir werdiu zuht in gebôt
schimpflîch und in vreuden leben,
ein zil der sorg mit vreuden geben.
hie und dort und aber hie
vil manic schimpflich gruoz ergie.
man truog in hovelîcher kür
den edlen rittern schône für
daz trinken wünneclîche
in manigem kopfe rîche
in der herren herberge gar.
swer es wolte nemen war,
der jach daz er nie anderswâ
sô manigen ritter als ouch dâ
gesach mit alsô werden siten.
mîn herre und ich mit vreuden riten
zuo den fürsten rîche
vil geselleclîche
schowen mit vroelîcher kraft
die hôchgemuoten ritterschaft.
diu naht mit vreuden sich zerlie.
dô der morgen ane vie,
der sunnen wuohs ir liehter glast.
dô fuor vil manic stolzer gast
zuo dem münster dâ man messe sanc.
dô man gesanc, dô was niht lanc
ê daz die ritter an dem zil
mit wol verdahten orsen vil
ûf daz gestüele drungen.
die schellen lûte erklungen,
die banier wurren sêre sich,
der buhurt wart sô ritterlich
daz nie sô schoener wart gesehen.
dar nâch dô ditz was geschehen
und man enbîzen dannen gie,
mîn herre mich des niht erlie
ich müeste dâ gemazze sîn
der vil werden vrowen mîn.
mîn sun an sîner sîten saz.
ich weiz von rehter wârheit daz
nie dekein mîn genôz
gesaz mit êren alsô grôz
noch mit sô rîcher werdekeit.
mir was bereit und unverseit
gemeiniu gunst an saelden gar
von der hôchgemuoten schar.
mir gunden al gelîche
arme und dar zuo rîche
daz sich mîn saelde mêrte,
und daz got verkêrte
leit an mir mit sîner kraft.
des wunschte mir diu ritterschaft.
dô diu werde schar enbeiz
und sich ûf hôchgemüete vleiz
mit buhurt und mit tanz aldâ,
nû giengen für den künic sâ
die herren mit geleite
den er dâ vor verseite
vriuntschaft unde hulde,
den durch ir grôze schulde
für in geteidinget was.
sî vielen für in ûf daz gras
und suochten sîner hulden gunst.
mit weinelîcher klag vernunst
was mit jâmer ir gebâren.
alle die dâ wâren
die hulfen mit gemeinen siten
den künic sîner hulden biten
über dise ritter wert.
swie vil des wart an in gegert,
er verseit ie dar und aber dar.
doch wart geholfen diser schar
daz sî daz künicrîche
verswuoren al gelîche
und in dem rîch ze engellant
nimmer wurden mê bekant
âne sîner hulde wort.
des wart dem künige dort
gesworn manic gewisser eit
mit gewislîcher sicherheit.
daz klagte mit gemeiner klage
manic man an dem tage.
dô diu gewisheit wart gesworn,
der edel künic wol geborn
beriet mit sînen vriunden sich
wie er solt ergetzen mich
des schaden den ich truoc durch in,
wie er mir fuogte den gewin
dâ ich vergaez des schaden an.
dô rieten ime sîne man
daz er rîchte mich durch ruom
und mir ein herzogentuom
lîhe. daz ist geheizen kant
und ist gelegen ze engellant.
dô sich der künic des beriet,
er kêrte wider zuo der diet
mit manigem wîgande.
die fürsten von dem lande
wâren dâ der rât geschach.
die vier und zweinzic man dâ sach
die ich von banden hât erlôst
und den ich vreude koufte und trôst.
ditz rieten mâge und ouch man.
sus kêrte er wider zuo mir dan.
er hiez gedagen über al
vor im den dôz und ouch den schal.
sî stuonden gar ze ringe dâ.
mit zühten sprach mîn herre sâ:
« hie sitzet mîner vreuden trôst,
des guot, des muot mich hât erlôst,
mit dem mir got lîp und leben,
guot, saelde und êre hât gegeben.
ich hât guot, vreud und lîp,
mâge, man, vriund und wîp,
saeld und êre, ditz lant verlorn;
mir hâte sicherheit gesworn
daz groeste unheil daz ieman
in sînen zîten ie gewan.
daz widerkoufte mir sîn guot.
got der niht wan wunder tuot
der fuogte in sîne hant mîn wîp,
vriunde, lant, krône und lîp
alsô gewalticlîche
daz ich von mînem rîche
was vertriben hinz an in.
durch sînen tugentrîchen sin
minnt er mich für sîn kint.
des kindes lieb was im ein wint
gên der vil grôzen liebe gir
die sîn herze truoc gên mir.
er schiet durch die liebe mîn
von dem lieben sune sîn
mîn wîp durch sînen guoten muot.
für alles guotes überguot
prüev ich die grôzen güete,
die süezen diemüete,
daz er fürbaz minnte mich
dan er selbe taete sich.
er stiez von sînem lande sich,
fürbaz nam er ze künige mich,
dô im diu krône und daz lant
gewalticlîchen was benant.
nû râten alle die hie sîn,
sît der vil liebe vater mîn
sîne saelde und sînen prîs
an mir hât sô manige wîs
gekroenet und gemêret,
geblüemet und geêret
( wan er geruochte ûf sich laden
durch mich alsô grôzen schaden),
wie ich ime ein teil beneme
alsô daz ez mir wol gezeme,
wie ich vergelte im sîn guot.
sînen tugentrîchen muot
möht ich niht vergelten wol.
got, der güete lônen sol,
lôn im der diemüete
durch sîne grôze güete.
süezer, lieber vater mîn,
die fünfzic tûsent marke dîn
wil ich dir gelten hie zehant;
daz herzogentuom ze kant
solt dû von mir enphâhen;
dû solt ouch niht versmâhen
von mir den selben gewalt
und dîne gülte zwelfvalt.
dar zuo solt dû sîn gewert
alles des dîn herze gert
in disem künicrîche.
dû solt gewalticlîche
mit dem lieben sune dîn
mîn heimlich rât immer sîn. »
der geheize wart ich vrô.
zuo mînem herren sprach ich dô:
« lieber herre, süezer degen,
ir habent ze hôhe mich gewegen
mit lobelîchem prîse.
waer ich nû alse wîse
daz ich gedanken kunde
iuwerm süezem munde
der geheize minneclich,
der süezen worte in den ir mich
sô lobelîchen habent geseit,
sô waer iu mîn danc bereit.
nû lôn iu der geheize got
durch sîn gotlich gebot
der ir mir, herre, hânt getân.
solt ich grôze hêrschaft hân,
daz waer mir ein grôzer ruom.
daz rîche herzogentuom
sol von art ein fürste hân.
des hât mich mîn geburt erlân.
von kant des herzogen hant
ist in der werdekeit erkant
daz grâven, vrîen, herren grôz,
des selben namen manic genôz
durch manschaft nîgt schône
nâch lêhenschaft ze lône,
die sich von rehte müesten schamen
daz sî mich in herren namen
ze herren nanden über sich.
der name waer mir ze groezlich.
lieber herre mîn, welt ir
nâch mînem willen gelten mir,
sô geltent mir als ich iuch bite
durch iuwern tugentrîchen site. »
« gern, lieber vater mîn,
swes dû bittest, daz sol sîn. »
« sol ich des gewisheit hân? »
« jâ benamen, sunder wân. »
« sô ger ich, lieber herre guot,
daz ir mir die genâde tuot
daz ir durch den willen mîn
in iuwern hulden lâzent sîn
die herren hie der missetât
verworht iuwer hulde hât.
die ger ich daz ir lâzent sie
mit günstlîchen hulden hie
in disem künicrîche
belîben vridelîche,
an vriuntschaft unverkrenket,
und nimmer mêr gedenket
mit itewîz ir schulde.
durch iuwer süeze hulde
geruochent mînes herzen gir.
mit dirre bete lônent mir.
sô hânt ir liute unde lant
mir gegeben sâ zehant,
herzogentuom und rîche,
alsô gewalticlîche
daz es mîn muot niht fürbaz gert,
wird ich der bete alsus gewert. »
« daz sî ouch durch dich getân.
ich wil sî hulde lâzen hân
durch den süezen willen dîn.
sî sulnt ir eides ledic sîn,
in sî daz lant erloubet hie.
swaz sî mir getâten ie,
daz sî gar durch dich verkorn.
disen hezzeclîchen zorn
wil ich geniuwern nimmer mê.
ich bin in holt als ich was ê.
nû ger ich daz dû ditz lant
enphâhest hie von mîner hant. »
« benamen, herre mîn, nein ich.
des lônes wil genüegen mich
des ich von iu enphangen hân. »
« sô solt dû dînem sune lân
ditz lant, ob es dich bevilt,
ob dû ez niht nemen wilt. »
mîn sun sprach: « swes mîn vater giht,
des gihe ich und anders niht.
ich nime swaz mîn vater nimt.
niht anders fürbaz mir gezimt. »
« sô nim durch mîner liebe kraft
von mir eine grâveschaft
und hie ze lunders dise stat.
swaz ir ze urbor ist gesat
an liuten und an guote
wil ich nâch dînem muote
dir immer eigenlîchen lân.
daz solt dû ze lône hân. »
des lieben trôstes was ich vrô.
ich nam in mînem herzen dô
daz lant, die krôn, die hêrschaft,
die grôzen rîcheit und ir kraft,
die stat, daz herzogentuom,
die grâveschaft und ouch ir ruom,
und ophert ez dâ durch den got
der durch der gotheit gebot
durch uns ze opher wart erkorn
unde menschlîch wart geborn
ze trôste sîner kristenheit
und den tôt menschlîch erleit
umb alle die im gloubic sint:
jêsus der reinen megde kint.
an des gotlîche kraft
ophert ich die hêrschaft
und wolte gelt und ouch gewin,
phant und bürge lân an in.
ich sprach: « vil lieber herre mîn,
solt ich landes herre sîn,
diu hêrschaft waere mir ze grôz.
ich hân sô manigen übergenôz
in diser stat gesehen hie,
des werdekeit sô grôz was ie
daz mir niht wol gezaeme,
ob ich dienest naeme
den er ze rehte solte tuon
durch die hêrschaft, durch den ruon
daz er mich herre nande
und ze herren mich erkande. »
dô mîn vil lieber herre sach
daz ich daz lant, die stat versprach,
er bat mit sînen vriunden mich
durch got, durch in, durch sî daz ich
stat, drîvalt silber, oder lant
naeme aldâ von sîner hant.
daz versprach ich gar durch got.
doch durch der künigîn gebot
lobt ich ir rôtem munde daz
ich wolte nemen etewaz
von silber und von golde,
swenn ich ze lande wolde.
des was mîn werdiu vrowe vrô.
für daz gestüele drungen dô
gegen mir mit einer grôzen schar
die ellenthaften ritter gar
den ich des küniges hulde
erwarp, die durch ir schulde
in sîner aehte wâren ê.
sî kunden niht gedanken mê;
sî vielen ûf ir knie für mich;
sî vreuten alsô sêre sich
daz man sî harte weinen sach.
grôz jâmer in vil vreuden jach.
sî sprâchen: « süezer vater guot,
reines herzen reinen muot,
sô reinen muot dîn herz treit,
saeldenrîche saelikeit,
daz got durch sîner saelden bluot
vil der welde saelden tuot.
got durch sîner saelden trôst
hât manigen man von nôt erlôst.
dû bist der triuwen schilt in nôt,
der vreude leben, des leides tôt,
des ungemüetes widerstrît.
dîn trôst gewin an vreuden gît
und swendet ungemüete.
got was in reiner güete,
dô er der stunt gedâhte
diu dînen sâmen brâhte
in der natûre meisterschaft
diu dir lobelîche kraft
an lebender fruht begunde geben,
dô dîn blüegendez leben
von einer kranken blüete gie,
dô dîn leben ane vie,
daz nâch der blüete hât dîn fruht
für brâht mit sô rîcher zuht
daz an dir diu gotes kunst
hât volbrâht der saelden gunst.
der got der an dich sîne kunst
leite und ouch der saelden gunst,
der behüete dir dîn leben
und ruoche dir mit saelden geben
immer saelde, êre und heil
und himelischer gnâden teil
bî der engel süezen schar.
er ergetz dich dîner güete gar
und ruoche in sînem muote hân
daz dû uns liebes hâst getân
und ruoche geben dir den lôn
den nie wort noch zungen dôn
volbringen kunde,
noch der ze herzen grunde
nie durch ôren tor gedranc
noch in menschlîchen gedanc
nie geschôz durch ougen sehen,
durch menschlîches ougen brehen.
wan dû, vil lieber vater guot,
durch dînes herzen süezen muot
verspraeche liute unde lant
und lôstest unser sorgen bant,
daz uns mit klagender arbeit
in klagender nôt was an geleit.
dû hâst enbunden uns von nôt.
got durch den menschlîchen tôt
den er menschlîchen leit
in menschlîcher bloedekeit,
der geb dir wernder saelden trôst.
sîn güete mache dich erlôst
von weltlîchen schanden
und von der helle banden
mit gotlîcher süeze. »
hende und dar zuo füeze
kusten sî von vreuden mir.
daz was gar âne mîne gir.
sî wolden es niht lâzen.
doch muosten sî ez mâzen
und machen ir gebaerde ein zil.
ir vreudendankes was sô vil
daz ich aldâ von manigem man
vroelîch gunst gewan
mit lieplîcher staetekeit.
swâ ich gie oder reit,
dâ wart ich vil gekaphet an.
mir wunscht manic werder man
durch sîner zühte gebot
saeld und heiles umbe got.
diu ritterschaft begunde dô
in ritterschefte wesen vrô,
als ez der hôchzît gezam.
ieglîcher an sich nam
sîne fuoge, der er phlac
mit hôchgemüete gar den tac.
dirre lief, jener spranc;
dirre seite, jener sanc;
hie was buhurt, dort was tanz:
diu ritterschaft truoc vreuden kranz.
sus was mit vreuden âne klage
diu hôchzît drî tage.
daz varnde volc mit vreuden enphie
manige rîche gâbe hie;
die ritter lêhen, silber, golt;
von gesteine rîchen solt
enphiengen von dem künige dâ
die ellenthaften fürsten sâ.
diu hôchzît sich balde schiet.
die fürsten fuoren mit ir diet
hin wider heim al gelîche
von dem künicrîche
über mer und über lant.
von swannen sî aldar gesant
in daz rîche wâren hin,
dar jagte sî ir herzen sin.
diu vrowe weinde sâ zestunt
dô der künic reinmunt,
ir vater, von dem lande fuor,
der mir ûf sîn triuwe swuor
daz er immer gerne taete
durch mich swes ich in baete.
der geheize wart mir vil
mit danke an dem selben zil
von manigem werden man getân.
ich wart dankes niht erlân
von mînes herren mâgen,
die mînen dienst wâgen
hôher dan er waere.
die geste unwandelbaere
schieden von dem lande hie.
dô diu hôchzît zergie,
dar nâch wart ouch ich enein
daz ich kêrte wider hein.
ich bat urlobes ûf die vart.
dô des mîn herre innen wart
und ouch diu liebe vrowe mîn,
sî begunden beide trûric sîn.
sî weinden dicke beide
von jâmer und von leide.
swenn ich urlobes wolte gern,
sô muost ich es von in enbern.
iedoch treip ich sî dar an
daz ich urlob von in gewan.
dô hiez ich mir bereiten gar
mîn schif als ich ez brâht dar
wider ûf des wâges trân.
swaz ich ze nôt solte hân
her wider heim ze spîse,
des wart in rîcher wîse
mîn schif in grôzer rîcheit
rîlîch und wol bereit.
dô der urlobes tac
unde scheidens zît gelac,
ich gie für mînen herren sâ
und für die künigîn aldâ.
ich sprach: « herre und vrowe mîn,
lât mit iuwern hulden sîn
daz ich heim ze lande var. »
dô besande er aber dar
die werden wîgande
die von der heiden lande
dâ vor mit mir fuoren ê.
den tet unser scheiden wê,
daz aldâ von uns geschach.
mîn herre dô mit zühten sprach:
« herzenlieber vater guot,
durch dînen saeliclîchen muot
lâ noch dîn guot dir gelten mich.
des ger ich durch got an dich. »
dô sprach diu küniginne:
« durch die süezen gotes minne,
lieber vater guoter,
brinc mîner lieben muoter
mînes guotes etewaz. »
« gern, vrowe, tuon ich daz.
nû lânt geschehen daz iu gezeme,
swaz ich guotes von iu neme,
daz mir vergolten sî dâ mite.
niht anderr gülte ich fürbaz bite,
wan der dunket mich genuoc. »
vil balde man dô für mich truoc
gesteine, silber unde golt.
des wart mir sô vil geholt,
wolt ich ez halbez hân genomen,
mir waer mîn guot wider komen
drîvalt oder dannoch mêr.
dô sprach diu küniginne hêr:
« ditz brinc, liebez väterlîn,
der herzenlieben muoter mîn. »
« vrowe, ich nim uns beiden wol
daz mich und sî genüegen sol. »
dannoch dûhte rîcher mich
der gotes lôn. iedoch nam ich
durch den künic und die künigîn
ein fürspan und ein vingerlîn
und brâhte mînem wîbe daz
und niht anders fürbaz.
daz was leit in beiden.
dô wolt ich dannen scheiden.
mîn herre mit mir schône reit
und ouch diu künigîn gemeit
mit einer wünneclîchen schar
zuo mînem schiffe balde dar
hin in die hab dâ ich ez lie.
sîn zuht an mir begie
mit klage manic stolzer lîp,
beidiu man und dar zuo wîp.
dô ich von dannen wolte
scheiden als ich solte,
mîn herre als ein getriuwer man
vil sêre weinen began.
er sprach: « owê, sol ich nû sehen
daz scheiden daz hie sol geschehen,
des muoz ich immer trûric sîn.
jâ hâstû, lieber vater mîn,
mir als väterlîchez guot
durch got und durch dîn selbes muot
alsô lieplîch getân,
des ein vater haete erlân
sîn kint, daz von im waer geborn.
ze vater hât ich dich erkorn
und hâte des gedâht alsô,
ich solte mit dir wesen vrô
hinz an unser beider zil.
nû tuost dû mir leides vil,
wan dû mir wilt vrömden dich.
ez muoz immer müen mich,
ez tuot mînem herzen wê.
ich gerte guotes niht mê
wan daz ich, lieber vater, dich
solte sehen und daz ich
müeste vreude hân mit dir.
got weiz, vater mîn, waz mir
herzenleides ie geschach,
daz was hin swenn ich dich sach,
sît daz ich künde dîn gewan,
wan nie sô saeldenrîcher man
dirre welde wart gegeben.
nû muoz ich mit jâmer leben
nâch dir mit klegelîcher dol,
wan ich dîn entwesen sol. »
ich sprach: « herre, möht ez sîn,
sô weiz got wol den willen mîn,
daz mir muoz wesen immer mê
nâch iu herzenlîchen wê
mit jâmer in dem herzen mîn.
ich wolt es immer gernde sîn
ob ich möht bî iu bestân.
des leider nû niht mac ergân.
nû ruoche iu got mit vreuden geben
immer saeldenrîchez leben
und mîner lieben vrowen guot.
ich wil daz herze und ouch den muot,
swie ich sî doch beslozzen hân,
iu hie mit herzenliebe lân
und wil dem lande immer mê
heimlîcher holder sîn dan ê.
haet ich iu liebes iht getân,
des ich leider wênic hân,
des waer ich vrô und vreutes mich,
daz dûhte mich vil zimlich.
lât mich mit iuwern hulden varn.
got der reinen megde barn
gebe iu saelde und êre
mit vreuden immer mêre. »
sus kuste ich in und er mich.
dô weinde wir, mîn herre und ich,
mîn vrowe und ouch diu ritterschaft
mit leide in ungemüetes kraft,
als uns von jâmer gezam,
dô ich urlob aldâ genam.
dô wir bereiten uns ze wege,
in die vil süezen gotes phlege
gab ich die vrowen und ir man.
ich lie sî dâ und schiet ich dan
ze tal daz wazzer in daz mer,
mîn sun und ich. des küniges her
liez ich aldâ mit jâmer sîn.
der künic und ouch diu künigîn
nie geschieden von dem stade sich
die wîle daz sî sâhen mich.
alsus fuor ich ze lande wider.
ich hân wol vernomen sider
daz er mit hôchgemüete
in reiner küniges güete
lebt alsô lobelîche
daz sîn künicrîche
mit küniclîchen êren sît
ie beleip bî sîner zît.
sîn lant mit vride ie was behuot,
sîn gerihte was sô guot
daz sîn name wart erkant
mit wirde über manic lant.
sîn und der vrowen werdekeit
an lobe werde krône treit,
swâ man ir beider werdekeit
ze maere in dem lande seit;
wan ir beider tugent kranz
was an saelden alsô ganz
daz man ir lob erkennet
swâ man ir namen nennet.
dô ich her heim ze lande kam
und ich alsolhen gruoz vernam,
den vriunt sol bieten vriundes kunft,
nâch lieplîcher sigenunft
wart ich mit vreude enphangen.
dô ditz was ergangen,
die liute dûhte rîcher,
vil groezer, lobelîcher
diu guottât dan sî waere.
von disem selben maere
wart ich der guote genant.
nû ist mir leider unbekant
daz reht des namen. ich bin niht guot,
wan daz die liute durch ir muot
mir gâben disen hôhen namen
ze rîchen und ze lobesamen.
ich bin ein alsô sündic man
daz ich iu niht verjehen kan
daz ich ze guote iht hab getân,
wan daz ich iu gesaget hân.
ist ditz guot, daz tet ich.
nû enmag ich niht gezîhen mich
in herzen noch in muote
daz ich iht mê ze guote
durch got ie mê getaete.
doch waer ich gerne staete
daz ich getaete etewaz
dâ mit ich gote diente baz,
daz er die sünde tilget abe
in den ich mich verrüemet habe.>
ê daz des maeres wârheit
dem keiser wurde geseit,
sîn weinlich jâmer was sô grôz
daz er ûf sîner brust begôz
vor im in jâmer daz gewant.
dô er der maere wart ermant,
diu guottât erbarmet in.
ouch nam er in sînen sin
wie sînes mundes rüemlich dôn
verworhte an gote sînen lôn.
des maeres grôz erbermekeit
und diu manlîche süeze breit
an des koufmannes triuwe
erweind in und diu riuwe
die er von den sünden truoc
daz er des ruomes ie gewuoc.
sîn sünde im riuwe brâhte.
dô er an sî gedâhte,
got er klagen sî began.
er sprach:< gêrhart, vil süezer man,
dû bist von rehte guot genant;
dîn guottât ist ouch guot erkant;
dû bist guot; dîn reiner muot
ist vil bezzer danne guot;
dîn tugentrîch gemüete
über güetet alle güete;
dîn herz ist reiner güete vol.
ez was vil bezzer danne wol
daz dîn lîp ie wart geborn.
zuo dînen tugenden hât gesworn
der hoehsten tugent werdekeit
diu aller tugende krône treit.
vil süezer, reiner, werder man,
dû wândest sünden dich dar an,
ob dû disiu maere seitest mir.
benamen nein. ich gihe dir
daz ez vil bezzer ist gesagt
dan ob dû haetest ez verdagt.
haet ich sô saeldenrîchen muot,
ez waer mir immer mê guot
an bezzerung der saelikeit,
an sünden die mîn schulde treit.
dîn guot und dîner saelden rât
mit guottât über güetet hât
die kranken guottât die ich hân
durch mînen schepher getân.
mîn herze dir der volge giht
daz ich dîne guottât niht
gehundertvalten möhte
daz ez dannoch iht töhte.
mînem ruome ist an gesigt.
diu wâge uns ungelîche wigt;
der mâze wac mir kûme ein lôt,
dâ dir daz fürgewaege bôt
den zentern an güete,
an reinem hôchgemüete.
stift ich ein gotes hûs durch got
und gab ich dran durch sîn gebot
dienstman und eigenschaft,
daz was dannoch ein ringiu kraft
gên dîner süezen güete grôz.
fürsten, grâven, der genôz
kouftest dû in dîn gebot
und gaeb sî dar nâch durch got.
dû naeme durch den schepher dîn
ein edel rîche künigîn
mit triuwen dînem lîbe
und gaebe sî ze wîbe
dîn selbes sun. dâ nâch zehant
wart von gote dir gesant
sîn gewaeriu botschaft.
dô minntest dû durch sîne kraft
got für dich, für kindes lîp.
dû gaebe dînes sunes wîp
irem manne durch den rîchen krist.
dar nâch in etlîcher vrist
gaeb dû krône unde lant
durch got von dîn selbes hant,
grâveschaft, herzogentuom,
stete, fürstenlîchen ruom
weltlîcher êren teil.
dû lieze durch der sêle heil
der welde rîche werdekeit.
sît dir nû ist unverseit
mit immer werndem lône
des himelrîches krône,
sô bitte got daz er sich
ruoch erbarmen über mich
vil armen sündaere.
ich armer rüemesaere
daz kleine guot verrüemet hân
daz ich hân durch got getân.
daz hilf mir got gebüezen
mit dînen werken süezen.>
dô sprach der guote gêrhart:
< got der durch uns mensch wart,
der gebe uns saelde und êre
und ouge uns solhe lêre
daz wir in disen kurzen tagen
die êwiclîchen zît bejagen
diu immer wert und niht zergât,
der vreudenkraft niht ende hât,
dâ tûsent jâr sint ein tac,
die niemen vol recken mac.
dâ mache uns got mit saelden vrô.>
sî sprâchen< âmen> beide dô,
der keiser und der guote man.
sî stuonden ûf und giengen dan
für der kemenâten tür
ûf den hof dort hin für.
dâ hâten die burgaer gebiten
ein teil mit urdriuzen siten.
die nam des michel wunder
durch waz der rât besunder
sô lange waer geschehen dâ.
mit zühten sprach der keiser sâ:
< vil lieben burgaere guot,
mîn geverte und mînen muot
weiz gêrhart mit wârheit wol.
iuwer rât gelouben sol
swaz er von mînenthalben seit.
daz wizzent von der wârheit.
sag er iu niht, daz lânt ouch sîn.
daz ist in dem willen mîn.
nû wil ich iuch bitten mê.
sît mir, als ir wârent ê,
getriuwe in staetem muote gar
und nement mit guoten triuwen war
des rîches, als ir tâtent ie.
ich vand ie niht wan triuwe hie;
daz volbringet ûf daz zil.
ir leistent mir ie triuwe vil;
des lônet iu mit saelden wol
got der triuwe lônen sol.
der lônet swaz mit staetekeit
sînem herren triuwe treit.
got lêrt den man daz er sî
mit triuwen sînem herren bî.
hie mit sult ir urlob hân.
ir habent mir dicke wol getân;
des sît staete noch an mir.>
< gern, herre, daz tuon wir>
sprâchen die burgaere dô.
< wir wolten immer wesen vrô,
haeten wir iu gedienet iht.>
< des wil ich an iu zwîveln niht>
sprach dô der keiser rîche.
mit zühten wîselîche
die burger urlob nâmen.
als sî dâ vor dar kâmen.
sî schieden von dem hove gar.
der keiser fuor mit sîner schar
dâ im der imbîz was bereit.
er enbeiz, als man mir seit.
dô der roemische vogt,
dem nie wart laster ûz erbrogt,
ze kölne enbeiz, er reit von dan.
der bischof und sîne man
leisten im in lieber kraft
mit dienst geselleschaft
für die stat hinz ûf den plân.
dâ sach man gruoz gên gruoz gân.
urlob nam der keiser dâ.
gên megdeburc reit er sâ
und buozte sîne schulde
der süezen gotes hulde
mit der phafheit râte.
fruo und dar zuo spâte
phlag er mit unmuoze
gên gote sîner buoze.
nû dâhte er daz ditz maere
ein bezzerunge waere
der kristenheit, ob man ez schribe,
daz ez verborgen niht belibe.
daz maere dô nâch im wart
offenbârlîch enbart
und mit der schrift behalten.
diu phafheit hiez ez walten
nâch des keisers vergiht,
daz ez uns verdurbe niht.
dô behielt diu schrift den hort,
des maeres wârheit und wort.
der urkünd uns gewisheit gît
diu geschiht der selben zît.
wie ich ditz selb maer vernam
und wie ez her ze lande kam
des vernement die wârheit.
ez hât uns ein man geseit,
der ez alsus geschriben las
daz ez gar behalten was
mit der schrift gewaerlîche.
der fuor von ôsterrîche,
der brâht ez her in ditz lant,
als er ez geschriben vant.
der seit ez ze maere
dem werden steinachaere,
herrn ruodolf, dem genamen mîn.
der bat mich durch den willen sîn
ditz maer in tiutsch berihten,
in rehte rîme tihten.
dô begund ich ez durch in.
durch kurzwîle und durch mînen sin
leit ich dar an mîn arebeit,
durch werder liute werdekeit,
durch werde man, durch werdiu wîp.
swer hab alsô getriuwen lîp,
sô diemüeten sin daz er
des maeres ze kurzewîle ger,
der lâze mîn lôn daz wesen,
ob er ditz maere hoere lesen,
daz er mir günne alsolher gunst,
genieze ich inder mîner kunst,
daz ich einen danc bejage,
nâch dem ich warp ie mîne tage;
und daz er vriuntlîche an mir
rüege, ob ich der kunst enbir
diu mit wîslîcher wîsheit
kunstlîcher lêre witze treit.
mir ist liep und bin es vrô,
swer mîn unkunst rüegt sô
daz sîn rât ist sô vriuntlich
daz er an witzen bezzert mich;
des râte tuon ich volge schîn.
swer aber welle spotten mîn
und machen mîniu maere
mit spotte wandelbaere,
der unêret selben sich.
doch wil er vernemen mich,
sô ruoche sich des wol verstân
des ich hie vor gesprochen hân:
swaz der man durch guoten muot
ze guote in guotem muote tuot,
daz man es im ze guote jehe
und niht sîn unfuoge spehe
an unkunst, wan ez ist guot
swaz man durch got ze guote tuot.
an mich selben mein ich daz.
ich spraeche, kunde ich, gerne baz.
dâ von sol man ez hân verguot.
ich haete des vil guoten muot
daz ich gerne spraeche wol;
dâ von ez iu behagen sol.
ein ander spruch nâch disem gât,
den gît ouch mîn tumber rât,
daz man daz rüemen lâze sîn;
wan an dem guoten wirt wol schîn
swer durch guotes herzen rât
guotes iht geprüevet hât.
des bin ich unervaeret.
ich hân iu hie bewaeret
an dirre âventiure wol
daz niemen sich versprechen sol.
swer sich des kan behüeten niht,
verrüemet er sich, dem geschiht
als dem keiser geschach,
dô er ze hôhe sich versprach,
und des koufmannes güete
mit rîcher dêmüete
sîne guottât über want.
hie bî sult ir sîn gemant,
ob ir guotes iht getuot,
daz ir ez lâzent wesen guot
ân itewîze sunder ruon.
daz sult ir dêmüetlîchen tuon.
sô wirt iuwer dêmüete wert,
dâ sî nâch ruome lônes gert.
diu welt des ruomes wol vergiht,
dâ guotes iht durch sî geschiht.
ouch wirt von gote im lôn bereit,
swer im an rehter staetekeit
dienet staeteclîche.
nû wünschet al gelîche
mit vreuden zühteclîche
daz uns got in sîn rîche
vroelîchen sende
ûz disem ellende.
ouch gert der tihtaere
der iu ditz selbe maere
ein teil durch guotes muotes rât
ze kurzwîl getihtet hât
daz ir im wünschet heiles,
ze himel werndes teiles,
und ruochent in geniezen lân
daz er des hât vil guoten wân,
wirt im ein anderz kunt getân,
daz noch mac vil wol ergân,
daz er dâ wil ze buoze stân,
hât er an disem missetân.
des bîtet ûf den selben wân
und lât ditz hie ein ende hân.