dô wuohs für si verre wolf her dietrîch:
berhtunc und sîne süne wâren sîn fröuden rîch,
dô er sô vil der manheit an sich gewan.
er kund sich wol gelieben gên frouwen unde man.
man lêrte die drî fürsten lop reinen frouwen geben,
gote gerne dienen und êren priesters leben.
der kristenheit geloube sie gelêret wart,
daz schuof ir werder vater und ouch ir muoter zart.
man lêrt die jungen fürsten manic ritterspil:
schirmen unde vehten und schiezen zuo dem zil,
springen nâch der wîte und schüten wol den schaft,
ûf satele rehte sitzen: des wurdens dicke sigehaft.
man lêrt die jungen fürsten die schilte rehte tragen,
mit scharpfen gêren schiezen durch halsberc und durch kragen,
swâ man in herten stürmen gên vînden solte stân,
ir helme ze rehte binden lêrte man die jungen man.
man lêrt sie wie sie solten werfen wol den stein
daz sie den prîs behielten: ir kraft was niht klein.
einen stein ungefüegen wolfdietrîch vazzen gan,
er warf in für si alle sehs clâftern dort hin dan.
bouge und wahsmuot waren ze einlif jâren komen,
wolfdietrîch driuzehn jâr alt, alsô wirz haben vernomen.
dô begundens houwen helm und schiltes rant.
sît wurden si ze ritter, daz schuof ir ellenthaftiu hant.
ze kriechen wart gesprochen ein turnei lobelîch:
daz tet durch sîne süne der künec hugdietrîch.
dâ mit wolt er versuochen die degen lobesam,
ob ir iegelîcher geheizen möhte ein man.
an einer mitwochen daz gesprochen wart,
diu selbe âventiure nâch vil hôher art.
dô sach man slege mezzen die jungen künege rîch:
baz dan ander zwelve tete ez wolfdietrîch.
dô nu ir iegelîcher ritters namen gewan,
dô wart iegelîchem geben driu hundert dienestman.
hugdietrîch gap in allen schoeniu marc aldar:
gewant nâch ritters orden gap in diu küniginne clâr....
in dem fünfzehenden jâre, daz wizzent sicherlîch,
dô widersagt gên kriechen ein heidensch künic rîch.
hugdietrîche dem herren wart schaden vil getân
von olfân von babilonje, dem heidenischen man.
nu was bî den zîten der edele wolfdietrîch
mit einlif rittern jungen, daz wizzent sicherlîch,
geriten durch âventiure gên sibenbürgen in daz lant.
hugdietrîche sînem vater wart schaden vil bekant.
olfân mit gewalte in kriechen was gevarn
mit manegem heiden starke, mit unzellîchen scharn.
dô wolt er betwingen alliu kriechischiu rîch.
er besaz in ze atênis, daz wizzent sicherlîch.
al die in kriechschem rîche dem künec wârn undertân,
die wurden dô besendet, als ich mich kan verstân.
die kômen gên kriechen ze helfe dem künege guot,
ûz kristen lande manec degen hôchgemuot.
er wolt sich widersetzen dem ungetouften man,
als ez dem edelen künege ze guote wol gezam.
diu edele küniginne wart betrüebet gar:
ir minniclîchiu varwe wart dô missevar....
nu wâren worden enein die edelen helde guot,
vil manec ritter küene gewan gar senden muot.
dô ermant sie alle diu edele künigîn
aller guoter dinge. dô wart ir helfe schîn
getân gar willeclîche: do gelobte ir helfe dô
manic ritter edele, dâ von diu frowe wart frô.
nu huoben sich die recken in arbeite vil:
von manegem kriechen kecken ergie ein hertez spil.
vor der stat ze kunstenopel der herte strît geschach,
dâ manegem helde guote swaere und ungemach
widergie dô zwâre von den heiden freissam.
olfân der künec rîche, under manegem sturmvan,
dar brâhte er sarrazîne und ungetoufter vil
in daz lant ze kriechen, als ich iu sagen wil.
der rîche künic fuorte wol fünf hundert van,
als manic banier schoene, under ieglîchem tûsent man.
hugdietrîch im begegente mit sîner frîen schar:
undr einem rôten banier brâht man den herren dar.
sîner banier wârn vier hundert alsô man uns seit,
undr iegelîchem besunder siben hundert helde gemeit.
sie sigen dô zesamene, die künege lobesam:
dô huop sich daz vehten. êrst sach man trûric stân
die edelen küniginne an einer zinne unfrô:
den rîchen krist von himele bat si umb helfe dô.
die helde begunden sprengen diu ros mit den sporn
und ûf einander hengen, die fürsten hôchgeborn.
diu sper sie under sluogen mit alsô grôzer kraft.
diu ros sie zesamen truogen. dô zerbrach manic schaft.
diu swert sie beide zuhten, bouge und wahsmuot:
die helme sie verruhten und ouch die schilte guot.
si hiewen unde stâchen ûf die sarwât,
der ringe se vil zebrâchen und ouch die stahelnât.
dô wart von scharpfen klingen manic ritter wunt
durch schilt und durch ringe daz er niemer wart gesunt.
mit stechen und mit houwen tâtens einander nôt:
daz velt begundens strouwen mit dem bluote rôt.
die cristen liten pîne von starken slegen swaer.
dô machten die sarrazîne manegen satel laer.
die schilte begundens houwen und ouch diu helmvaz,
daz man manegen mohte schouwen vallen nider in daz gras.
die heiden striten sêre ûf des tôdes vart:
vil manic krieche hêre von in verschrôten wart.
sie begunden lupfen die getouften über al
und ûz den setelen schupfen, daz manic cristen viel ze tal.
der strît was ungescheiden von manegem küenen degen.
nu wâren die heiden den cristen obe gelegen.
die wilden sarrazîne tâten in vil wê;
diu edele küniginne klagte ir leit alsô ê.
nu hete wolfdietrîch getân die widervart
heim gegen kriechen, der junge degen zart.
dô er die klagende swaere in dem lande vernam
und er den vanen rôte wart sihtic an,
dô begunde er sprengen vil harte ritterlîch
ze helfe den werden kriechen, der helt wolfdieterîch.
die vor wârn entwichen hinder sich hin dan,
die sach man degenlichen dô hin wider stân.
dô der künec hugdietrîch in dem strîte ersach
sînen sun den jungen, sîn grôzez ungemach
was vil schiere ergangen und was ouch sô getân,
daz man tôt sach vallen manegen heidenischen man.
wolfdieterîch der snelle mit sînes swertes ort
frumte manegen tôten. beidiu hie unt dort
... do er hete gesiget alsô ritterlîch:
des preis man in den landen wolf hern dietrîch....
in den selben zîten was ein keiser lobesam,
der was geheizen otnît, der welte ein biderman.
der hete sîn hûs ûf garten mit grôzer ritterschaft.
er truoc an sînem lîbe zwelf manne kraft.
diu lant wolt er erstrîten mit ritterlîcher wer
ze beiden sînen sîten vom gebirge unz ûf daz mer.
vor was er gevaren über des meres strâm
da er einem heiden rîche sîn schoene tohter nam.
man toufte sie mit êren, schoene was ir der lîp:
sie was geheizen sîdrât und was ein schoenez wîp.
er hete si ûf garten vil manegen lieben tac:
hei waz er mit der frouwen grôzer fröuden phlac.
umb in saz eines tages vil manic werder man.
dô sprach vermezzenlîche der keiser lobesam
< ich hân noch mê der lande denn kein mîn vorder ie gewan:
diu rîche unz ûf daz mer diu sint mir undertân>.
dô sprach der herzog gêrwart< lieber herre mîn,
ich weiz einen künic rîche, der wil ouch gewaltic sîn.
er hât drî süne junge, küene und lobesam:
si wolten nie gedienen keiner slahte man>.
dô sprach der rîche keiser< wer möhte der gesîn?
beiern unde swâben ist doch allez mîn,
tuscân unde pülle, rôme und laterân:
sant jâcobes lant daz rîche ist mir ouch undertân>.
dô sprach der herzog gêrwart< sît ichz gesprochen hân,
ez ist der künec von kriechen, daz wil i'uch wizzen lân.
der hât drî süne junge, küene und lobesam:
ez ist hugedietrîch, al der welte ein biderman>.
dô der rîche keiser die rede dô vernam:
< mir müezen die drî künege ouch werden undertân.
des wil ich si betwingen mit ellenthafter hant,
daz sie mir müezen zinsen ir bürge und ouch ir lant>.
dô sprach der herzog gêrwart< so vernement mînen rât:
besendent zwelf grâven die besten die ir hât
und enbietent im, zinse er iu niht bürge unt lant,
sô werden sie ze sumer gar von iu verbrant>.
dô sande der rîche keiser boten in diu lant
nâch zwelf den besten grâven die er iergen vant.
die wurden zuo der verte schiere dô bereit.
swes die dô bedorften, daz was in ir kiele geleit.
ûf zugen sie ir segele, die ûz erwelten man,
alsô snelliclîche fuoren sie von dan.
si fuoren ûf dem wazzer sibenzehen tage,
dô kâmen sie zem êrsten ze kunstenopel an die habe.
dô zugen die hêrren von dem schiffe ûf daz lant.
an leiten sie mit êren ir pfellerîn gewant,
daz was von sîden rîche und von golde wunnesam.
si giengen gezogenlîche für hugdietrîchen stân.
under in was ein grâve, der hiez herman,
als einer für den andern noch dicke reden kan:
< welnt ir mir erlouben botschaft vom herren mîn,
als liep iu weltlîch êre und alle frouwen sîn?>
dô sprach der künec hugdietrîch< daz sol dir erloubet sîn:
sage swaz du wellest von dem herren dîn.
halte dînen herren, sô mahtu wol genesen,
und wirp im sîn botschaft, sî er dir liep gewesen>.
< dâ hât uns der rîche keiser zuo iu her gesant
daz ir im sullent zinsen iuwer bürge unt lant.
tuont irz gern oder ungerne, sô muoz ez doch geschehen,
od er wil iuch ze sumer mit grôzem her gesehen>.
dô hugedieterîch die rede dô vernam,
sîne süne junge hiez er für sich stân.
< nu dar, bouge und wahsmuot und wolfdieterîch.
wie wellen wir antwurten otnîde dem keiser rîch?>
dô sprach der künic bouge und sîn bruoder wahsmuot
< ê daz wir dem keiser zinseten unser guot,
ê daz er uns betwunge und braehte in solhe nôt,
manic ritter junge müest ê geligen tôt>.
dô hugdieterîche der jungen rede vernam,
er sprach gezogenlîche, der tugenthafte man
< ê daz ich mit im strîte und wâge iuwer leben,
ich wil im ê alliu jâr einen soumaer mit golde geben>.
dô wolfdieterîche sîns vaters rede vernam,
dô sprach er zorniclîche, der ûz erwelte man
< waer iu von mînem vater niht der fride geben,
ir müestent allesant von mir verliesenz leben>.
dô sprach der junge fürste< doch sulnt ir niht verzagen
und sulnt iuwerm herren von mir hin wider sagen:
swenne ich vol gewahse daz ich heize ein man,
sô wil ich in ze garten umb sîn eigen lant bestân>.
des erschrâken die boten und vorhten grôzen schaden.
der soumaer mit dem golde wart in schiere geladen.
sie zugen mit urloube wider an des meres sant
dâ sie die kiele funden. dar în îlten sie zehant.
ûf zugen sie ir segele, die ûz erwelten man,
und fuoren froelîche wider über des meres strân.
sie fuoren ûf dem wazzer wol gên zweinzic tagen.
sie kômen heim ze sippen, alsô wir noch hoeren sagen.
dô sie ze sippen kômen, dô trâten sie hin abe.
sie nâmen ûz den kielen ir gesmîde und ir habe.
sie leiten an mit êren ir kospaerlîch gewant,
sie riten ûf gên garten dâ man den keiser vant.
dô der rîche keiser die boten ane sach,
er enpfienc sie alsô schône: nu hoerent wie er sprach.
< waz habent ir mir maere von hugdietrîchen brâht,
od wes hânt sich die jungen gegen mir bedâht?>
dô sprach der grâve herman< daz wil ich iu sagen.
der künec hât einen sun, der hete uns nâch erslagen.
der hât iu enboten, swenn er werde zeinem man,
er welle iuch hie ze garten umb iuwer eigen lant bestân>.
dô sprach der rîche keiser< daz mac im komen ze schaden.
sît mir der soumer hiure mit dem golde ist geladen,
der botschaft sulnt ir geniezen, die ir hêrlîch hânt getân.
zwelf guldîn bouge sol iuwer iegelîcher hân>....
des selben tages früeje diu sunne lûter schein.
die edelen hergesellen wurden des enein,
sie riten über ein brunnen, der in dem walde was.
dô wurden schier die werden an ganzen fröuden laz.
sie wolten âne sorge dâ geruowet hân
und leiten ir gesmîde nider ûf den plân.
ûf einen anger grüene in dem walde breit
über einen brunnen küele sâzen die helde vil gemeit.
ân al eine, ûf mîn triuwe, der helt wolfdieterîch
behielt an sînem lîbe sîn gesmîde wunneclîch.
diu marc sie gehaften zuo der linden breit:
zesamene sie gesâzen, die helde vil gemeit.
nu was durch âventiure gestrichen in den tan
wolfdietrîch der küene, ein ritter lobesam.
zwelf risen grôze wurden ir gewar:
des waldes eitgenôze huoben sich dô dar
mit starken stahelstangen und mit swerten breit.
âne wer sie dô viengen die helde vil gemeit,
wan sie nacket wâren: ez waer anders niht ergân.
si wurden dô gefüeret ûf eine veste dan.
die guoten helde maere wurden gefüeret hin
ûf die burc ze troimunt, dar stuont der risen sin.
belmunt der heiden in dô engegen gienc,
sîne waltrecken er dô froelîche enphienc.
in einen kerkaere leit man die helde gemeit.
sie liten grôze swaere unde ouch arbeit.
sie sprâchen al gelîche, die helde hôchgeborn
< ach, herre got der rîche, nu lâ dirz wesen zorn>.
belmunt der heiden sprach< geloubent mir,
ir müezent ez erarnen daz ir sô grôze gir
hetent, dô ir mir frumetent leit und kumber grôz,
dô mîn bruoder olfân wart ze kriechen sigelôs.
und hete ich ouch in pflihte hugdietrîches barn,
ich wolte in behalten und heizen wol bewarn
daz er mir niht entrunne, ûf die triuwe mîn.
brôt und kalter brunne müest sîn bestiu spîse sîn.>
nu lâzen wir die helde in grôzen noeten hie.
wolfdieterîch der küene in dem walde gie,
und dô er über den brunnen under die linden kam,
dâ er hete gelâzen sîn lieben dienestman:
dô ir der helt vermezzen niht hôrte noch ensach,
harte trûriclîchen er wider sich selben sprach
< von himele krist der rîche> sô rette der werde man,
< war sint die komen alle die ich hie hete gelân?>
mit trûrigem muote er under die linden saz,
sînem senden herzen manegen slac er maz.
< waz sol ich> sprach der werde< fürbaz ze einem man,
sît ich mîn lieben friunde hie verloren hân?>
sîn klage diu was bitter, michel unde grôz.
er schrei mit lûter stimme deiz anz gebirge erdôz.
daz erhôrte ûf der bürge der heiden belmunt
und die risen ungehiure an der selben stunt.
der ungetoufte heiden rief balde über al,
daz sich in der bürge huop ein grôzer schal
< wol ûf, ir helde vermezzen, bringent mir den man,
des stimme ich alsô verre in dem walde vernomen hân.>
dô liefen al balde der bürge berc ze tal.
in was nôt zuo der verte; sie nâmen manegen val,
ê sie dar kâmen dâ sie den jungen man,
den herren wolfdietrîch, wurden sihtic an.
einer sprach vil dicke zem andern< vâhâ vâch.>
in was zuo dem ritter über den brunnen gâch.
mit ellenthaftem muote spranc ûf dô der helt:
ze wer nâch ritters orden wart er schiere gestelt.
wilher was er geheizen der ir meister was.
er trat hin zuo dem jungen nider ûf daz gras,
er sprach< kindischer recke, dîn swert muoz ich hân.
nu gip dich gevangen, ez mac anders niht ergân.>
< mîn swert hân ich gefüeret von kriechen sicherlîch,
ich sol ez billîch leiten> sprach wolfdieterîch.
< ich sage dirz, rise grôzer, wiltu ez von mir hân,
du muost mir treten nâher, vil ungefüeger man.>
wilher der starke lenger niht enlie,
gegen dem jungen recken er verwâfent gie.
er wolte daz wâfen von im enpfangen hân:
ez wart von dem jungen anders dô getân.
wolfdietrîch der küene lief den risen an.
er sluoc an den stunden dem risen freissam
zen brusten eine wunden daz er des swertes vergaz,
daz er muoste vallen tôt nider in daz gras.
ein rise ungehiure gên der linden schreit.
daz er sînen gesellen tôt sach, daz was im leit.
er lief von den kriechen den werden ritter an:
wilher sînen meister wolt er gerochen hân.
mit einer stangen swaere frumt er im ungemach,
dem vil werden kriechen dô von im wê geschach.
dem kindischen recken gap er einen slac,
daz der helt wolfdietrîch unter sînem schilte lac.
< du muost dich noch gevangen an mîn genâde ergeben,
und wiltu hie behalten vor mir dîn werdez leben.
mîn swert wil ich versuochen an dînen senden lîp:
dich beschowet ze kriechen niemer man noch wîp.>
< du dröuwest mir gar sêre> sprach der fürste rîch.
< helt, dîn gemüete verkêre und tuo sô tugentlîch
und trage von mir güetlîchen daz ich hie bî mir hân
und lâz mich durch dîn êre gesunt von dir gân.>
der rise im antwurte ûz grôzer freise dô,
er sprach< der waltreise wirstu schiere unfrô.
ich vâh dich balde vaste> sprach der grôze man;
< an eines boumes aste wil ich dich henken an.>
< daz henken waer mir swaere> sprach wolfdieterîch:
< ich sage dir ander maere, rise freislîch.
ich bin von ritterschefte, weiz got, ouch ein man,
swie ich manlîcher krefte ieze niht enhân.>
er trat im alsô nâhe mit einer stangen grôz:
des der rise lange gar lützel dô genôz.
er swanc im von dem lîbe einen schenkel ûf den plân,
er sprach< trûtgeselle, henkens soltu mich erlân.>
des risen michel dröuwen was dô gar gelegen,
dô er sîn bein daz grôze sach ligen ûf den wegen.
er leit grôzen smerzen und ungefüege pîn:
< owê, du grôzer schenkel, wie mohtest ie sô mürwe gesîn.
ich wând daz tûsent klingen mit stahel wol gehert
dich niht alsô balde möhten hân abe gebert
von eim sô grôzen lîbe.> diu wunde was im zorn,
doch muoste er von dem jungen den schenkel hân verlorn.
ein ungetoufter heiden, ein grôzer rise balt,
der was für den küensten recken ûz gezalt
den dô het der übel heiden belmunt.
der trat gên dem kriechen an der selben stunt.
der junge von den kriechen wolf her dieterîch
lief dô an mit zorne den risen freislîch.
der ungetoufte heiden balde sîn ende nam:
êrst wart mit zorne bestanden der fürste lobesam.
daz swert daz im sîn meister herzog berhtunc gap,
dâ mit frumte er manegen recken nider in sîn grap.
er sluoc der risen zwelfe über dem brunnen kalt
under der linden grüene, der werde ritter balt.
der wirt von dem hûse hôrte der risen klage
ûf der vesten klûse, für wâr ich iu daz sage.
er gienc zer kemenâte, der küene wîgant,
und garte sich gedrâte in sîn stehelîn gewant.
er kêrte hin ze walde, dâ er den jungen vant:
êrst wart wolfdietrîchen sorgen vil bekant.
dô er den helt von kriechen verrest ane sach,
mit zornigem muote der wilde heiden sprach
< nu sagent mir vil balde, wes hânt ir mich gezigen?
daz mir hie ze walde mit strît welnt an gesigen,
daz müet mich alsô sêre, ûz erwelter degen.
nu wernt iuch ritterlîche, ez gât iu an daz leben.>
dô zugen sie von den sîten zwei swert, die küenen man,
und liefen an den zîten beide einander an.
von zorne begundens limmen, als wir noch hoeren sagen:
diu swert wurden mit grimme dô von in geslagen.
sie triben einander umbe, die ûz erwelten degen,
manegen wec krumbe mit stichen und mit slegen.
der strît wart sô herte daz der sweiz von in flôz:
mit slegen sie sich werten, sie wâren zageheit blôz.
wolfdieterîch der werde gap dem heiden einen slac,
daz er ûf der erden vor im gestrecket lac.
mit zornigem sinne hiuw er ûf in, daz ist wâr:
er kund sîn niht gewinnen als tiure als umb ein hâr.
wie balde der wilde heiden wider ûf gespranc:
dô lief er an den kriechen, diu wîle was niht lanc.
ûf der heide grüene mit zorne er ûf in sluoc.
wolfdietrîch der küene im des niht vertruoc.
der strît wert undr in beiden biz in diu naht benam:
do entweich der übel heiden von im in den tan.
dô kom ein twerc gegangen ze wolf her dieterîch.
daz wart von im enpfangen, ez sprach vil tugentlîch
< daz mir dîn vater hugdietrîch ze guote hât getân,
dem heidenischen recken muostu gesigen an.>
< des lône got von himele dem lieben vater mîn,
daz er dir erbôt solch êre, kleinez getwergelîn.
des bistu von nâtûre ein getriuwer man,
daz du mich hie ze walde des wilt geniezen lân.>
der kleine was dem grôzen von wâren schulden holt,
ez gap im von der hende ein adellîchez golt.
ez sprach< werder helt, nim hin daz vingerlîn
und wis in hôhem muote: dir wirt noch fröuden schîn.
tuo alsô ich dich lêre, vil küener wîgant:
swenn er her wider kêre, daz swert stôz in den sant.
sô machestu in schiere sînes lîbes frî:
sîne ringe ziere werdent weicher denne ein blî.>
diu naht von dem himele urlop dô genam,
der schîn des liehten morgens den oberen sic gewan.
sie sâhen gegen in îlen den ungetouften man.
der kleine sprach zem grôzen< nu muoz ich urlop hân.>
dô der edel krieche des heidens wart gewar,
er stiez vast in die erden sîn liehtez wâfen klâr.
bî einer kleinen wîle, alsô wirz hân vernomen,
was belmunt der heiden zem kriechen wider komen.
er sprach< ir hânt erslagen mîn helde an dirre zît,
nu wernt iuch ritterlîche, sich hebt ein herter strît.>
belmunt der heiden was ein küener man:
er lief ûf dem gevilde den jungen ritter an
mit einem wâfen herte, dâ mite der werde man
vor bî sînen zîten het dinges vil getân.
dô huop sich von in beiden angest unde nôt.
der ungetoufte heiden fuorte ein brünne rôt:
vor aller slahte wâfen was belmunt wol behuot.
er vaht gar krefticlîchen mit dem werden kriechen guot.
sie vâhten hie ze walde, die zwêne küene man
biz si diu naht vinster von einander began
mit ir gewalte scheiden. der heiden belmunt
gienc über einen brunnen, der was im vil wol kunt.
swelher des mit kreften volleclîche getranc
und er dann geswinde wider ûf gespranc,
von des wazzers krefte gewan er dô zehant
fünfzehen manne sterke, tuot uns daz buoch bekant.
dâ beleip der heiden biz an des tages schîn.
dô kom ze wolfdietrîchen aber daz getwergelîn.
bîbunc was ez genennet, der vil kleine man.
ez gienc gezogenlîchen für wolfdietrîchen stân.
ez sprach zem degen junge< nu hoer die rede mîn.
dîn starker widersache ist gegangen hin
über einen brunnen küele, vil küener wîgant:
fünfzehen manne sterke wirt im dâ bekant.
nu habe ich sicherlîche dîn nôt vor bedâht
und habe dir des brunnen zwêne trünke brâht.
des trinc âne sorge, fürste lobesam,
so sigestu sicherlîche dem übelen heiden an.>
dô wolfdieterîche des brunnen getranc,
hei wie geswindelîche er dô ûf gespranc:
< nu lôn dir got von himele, kleinez getwergelîn.
ich getriwe nu wol gesigen an dem übelen sarrazîn.>
zehant kam geloufen der heiden freissam,
dô entweich der kleine von im in den tan.
dô lief der edel heiden den kriechen wider an:
dô wart ez ritterlîche von in beiden dâ getân.
man sach vil balde rîsen des heiden halsperc guot,
dâ von der helt wolfdietrîch wart gar hôchgemuot.
er sluoc im von dem lîbe, der helt unverzaget,
sîn vil lieht gesmîde, als uns diz buoch noch saget.
der ungetoufte heiden schrei vil lûte< owê!>
er muoste vor dem jungen sitzen ûf den klê.
ein hemde rîch von sîden sach er an im dô:
dâ von der helt von kriechen wart inniclîchen frô.
daz was vor sant jörgen des herren gewesen,
als wirz noch hiute hoeren singen unde lesen.
...
...
wie ez dem heiden wurde, daz tuon ich iu bekant.
belmunt der heiden was geriten in ein lant
mit sînen risen küene; ein kloster er gewan.
daz kospaerlîche hemde leit er durch spotten an.
der junge von den kriechen lenger niht enlie,
für den heiden wilde er dô lachende gie.
er sprach< helt vermezzen, ez waere wol mîn rât
daz du dich liezest toufen nâch kristenlîcher tât,
und valschen glouben liezest under wegen sîn.
helt, daz ist âne lougen, die abgöte dîn,
sie wellent dich hie vellen, küener wîgant:
neinâ, trûtgeselle, geloube an got zehant.>
des antwurte im balde der ungetoufte man
< nu habe du dînen glouben und lâz mich den mînen hân.
ê ich wolt cristen werden und löiken der gote mîn,
ich wolt ê sicherlîche hie des tôdes sîn.>
< sô muostu balde sterben> sprach gar zorniclîch
der edel fürste werde, wolf her dieterîch.
< daz kan in allen landen nieman understân:
ez muoz ze disen zîten dir an dîn leben gân.>
dô er niht bezzerunge an dem heiden vant,
sîn werdez houbet sluoc er im abe zehant.
mit beiden sînen handen daz hemde lobelîch
zôch im abe ân schande wolf her dieterîch.
er leitz an sich vil snelle, der junge helt guot:
vor aller slahte wâfen was sîn lîp wol behuot.
...
......
daz ros bî dem brunnen er dô stên lie,
alsô snelliclîche er gên der porten gie
und begunde gâhen in einer swinden vart.
er kam der burc sô nâhen, ê man sîn innen wart.
dô vant er vor der porten einen ungefüegen man.
mit zornlîchen worten er sprechen dô began
< balde lâz mir ledic mîne dienestman,
die ich unschuldiger dinge hie verloren hân.>
der grôze portenaere dô mit zorne sprach,
dô er den helt gewaere vor im stênde sach
< durch dînen übermuote werdent sie niht gelân.
du solt ûz mîner huote baz von der porten gân,
oder wir müezn uns beide stellen ûf einen kampf.
ez kumt einem ze leide.> ein nebel unde ein dampf
gie von dem grôzen. dô sprach der werde man
< ich wil durch dînen willen einen fuoz niht hôher stân.>
der grôze stiez den kleinen mit dem fuoze sîn:
êrst wart dem ritter küene grôzer zorn schîn.
daz swert nam er zer hende, der ûz erwelte man:
< nu wer dich frumeclîche, ez muoz dir an daz leben gân>.
mit zorneclîchem sinne der starke olfân
der lief vor der porten den jungen fürsten an.
er wânde den sînen funden haben sicherlîch:
do entwuohs im an den stunden wolf her dieterîch.
sie liefen an einander und vâhten degenlîch.
dem wilden salamander gebârte der krieche gelîch,
der in dem wilden fiure sich erkennen lât:
der klâre und der gehiure worhte manlîche tât.
der ungefüege rise was ein helt balt,
er was für den aller küensten ûz gezalt,
der in dem lande od ûf der bürge was:
des jâhen im in dem lande herrn und fürsten âne haz.
der rise von grôzem zorne wart erzürnet gar,
daz im der hôchgeborne sô vîentlîchen dar
antwürten getorste. er sprach< du schallest vil;
an ein wide grüene ich dich henken wil.>
< daz soltu, helt, lâzen durch nieman dan durch got.
ez zimet dir niht ze mâzen, und waere ein michel spot.
lânt mich doch geniezen daz ir ouch ein fürste sît
und lânt den zorn zerfliezen. ich sihe wol, ir tragent mir nît.>
der rise mit der stangen lief in aber an.
dô sûmte sich niht lange der ûz erwelte man:
er gab dem ungefüegen einen grôzen slac
daz sîn grôzez dröuwen dô vil schiere gelac.
welnt ir gerne hoeren wie der slac geriet?
eine grôze wunde erm undr der gürteln schriet.
diu was tief und wîte( mit kreften daz geschach),
daz man im an der stunde lunge und leber sach.
er sprach< rise grôze, noch gip mir dînen fride;
erlâz mich fürbaz mêre dîner halswide.
dîn vil grôzez giuden dunket mich niht guot.
ir welnt allez niht wizzen, wie ein ander sî gemuot.>
dennoch der rise grôze hielt ûf vesten strît:
dô muoste ers tôdes genôze werden in kurzer zît.
der edele fürste werde schriet im ein wunden grôz,
daz daz bluot die erde und ouch daz velt begôz.
daz houbet von dem lîbe swanc erm, als man uns seit:
sînen kindn und sînem wîbe wuohs groziu arbeit.
sîn friunt und sîne mâge wurden zornes vol,
doch râchen sie ez trâge: wol ich daz sprechen sol.
dannoch was nieman innen worden sîner tât,
die in der bürge wâren. er lief zer porte gedrât:
die vant er dannoch offen, dô gâhete er dar in.
dô wârn die risen alle mit einander gangen hin
ûf einen palas ezzen, sie wâren alsô frî.
den degen sô vermezzen stuont manic mursel bî
gesoten und gebrâten. dô man sich niht versach,
der werde helt gedrâte zer porten in dô brach.
< nu wol ûf, ir herren, der kurzwîle ist genuoc.>
limher den starken dûht ez ein ungefuoc:
mit stüelen und mit benken liefen sie in an.
sie mohten im niht entwîchen, er het in die tür verstân.
alte unde junge, alsô uns ist geseit,
ûf von dem tische sprungen: in was unmâzen leit.
mit stüelen und mit benken tâten sie im nôt.
die tische wurdn geverwet mit dem bluote rôt.
die benke vaste schullen, alsô ein dunerschûr:
die slege vaste hullen. ein übel nâchgebûr
was er in dô allen. wem wolt ez missehagen?
in wurden von dem gaste die tiefen wunden geslagen.
spîse unde ouch tische sach man vol bluotes sweben,
dâ der werde gast edele nâch prîse begunde streben.
driuzehen fürsten houbet des tages er abe geswanc:
wie er den sige erwurbe, dar nâch stuont sîn gedanc.
den sige het er ervohten in einer swinden vart.
er huop sich gên der küchen: dâ vant der fürste zart
der herren ingesinde die er dô hete erslagen.
sie begunden ir herren widerstrît dô klagen.
er frâgte waz in waere. sie swigen alsô die zagen:
der vil rehten maere wolte im keiner sagen.
er frâgt sie nâch dem slüzzel der zem kerkaere gie:
ir keiner ûz sîm drüzzel wolt es im verjehen nie.
ir keiner dem gelîche gegen im nie getete.
der edele fürste rîche leit aber an sie sîn bete.
sie swigen alle stille, biz si an dem fürsten klâr
ungefüeges zornes wurden dô gewar.
er huop sie zuo dem rouche, den liez er in sie gân.
er sprach< ir tumben gouche, iuch triuget iuwer wân.
ir kunnent nimmer mêre tages werden alt:
daz wizzent ûf mîn êre> sprach der fürste balt,
< irn zeigent mir den slüzzel der zem kerkaere gât,
daz iuwer keines drüzzel kein widerrede hât.
tuont ir ez niht schiere, mîn triwe sî iuwer pfant,
von mînem swerte ziere werdent ir entrant.>
nu was ein übel heiden der die slüzzel hielt.
er sprach< ich wolte ê scheiden von dem lîbe, ê ich wielt
grôzer untriuwe: daz wizzent sunder wân.
ân iuwern danc der kerker muoz beslozzen stân.
ê ich mich lieze noeten der slüzzel an der stunt,
man müeste mich ê toeten, daz grôzer jâmer kumt
hie an disen stunden. mir ist unmâzen zorn,
daz wir unsern herren hie von iu hân verlorn.>
der gast wart bleich vor zorne von des heiden rede.
dô sprach der hôchgeborne< strâze unde pfede
gesihestu nimmer mêre mit den ougen dîn.
ich sage dirz, übeler heiden, ez muoz dîn ende sîn.>
dannoch wolt im der veige die slüzzel niht ûf geben,
biz er von des tôdes neige muoste dô sîn leben
verzollen dem helde durch sîn schalcheit:
der ritter ûz erwelde im den kragen abe sneit.
an den selben zîten der helt ûz kriechen lant
dem heiden bî der sîten dô die slüzzel vant.
der edel ritter küene des lenger niht enlie,
alsô snelliclîche er zuo dem turne gie.
wie balde der helt küene den kerker ûf geslôz.
dô rief der fürste maere< wâ sint mîn eitgenôz,
die ich ob dem brunnen alsô verloren hân?
die suln sich wol gehaben ich wil in ze staten stân.>
alsô der herzog berhtunc die stimme dô vernam,
wie balde er in erkante: dô sprach der grîse man
< bistu ez, wolfdietrîch, unser sender trôst,
der uns von dirre arbeit sô balde hât erlôst?>
dô sprach herzog berhtunc< herre, ich wil dir sagen
und dar zuo an disen stunden den grôzen jâmer klagen.
man gap uns hie ze hûse niht wan wazzer unde brôt:
solt wirz lange hân getriben, wir müesten sîn gelegen tôt.>
< daz ist mir> sprach der fürste< in ganzen triuwen leit.>
im überliefen d'ougen, dem fürsten unverzeit.
er vant einen riemen, wol zweinzic klâftern lanc,
der hôrte zuo dem turne, stark und niht ze kranc.
ein schît von einer buochen stricte er dar an:
sîn heil wolt er versuochen, der tugenthafte man.
er sprach< lieber meister, nu setze dich dar an,
sô wil ich dir ûz helfen, sô ich beste kan.>
dô zôch er ûz dem turne sîn einlif dienestman.
alsô snelliclîche fuorte er sie von dan,
dâ er eine tâvel in dem hûse vant:
dâ hiez er balde sitzen sîne diener dô zehant.
daz vor die starken risen solten gezzen hân,
der selben rîchen koste vant er genuoc dâ stân.
daz gap er sînen dienern, der edel ritter fîn:
er diente in dâ ze tische und schancte in klâren wîn....
sie âzen ein wênc mit sorgen und schieden dô von dan
an einem küelen morgen. daz sie wurdn geriten an,
daz vorhten sie vil sêre. sie kâmen in einen walt,
dâ muosten sie belîben: ir sorge diu was manicvalt.
sie sluogen ûf ein fiuwer in dem selben tan.
stöcke unde ronen truogen sie dar an.
sie sâzen zuo dem fiure, diu müede tete in wê.
dô was der herren zwelve und anders nieman mê.
dô sprach wolfdietrîch, der edel fürste hêr
< berhtunc, lieber meister, wâ ist der süne mêr?
ich sih ir niht mêr dan zehen: noch solte ir sehse sîn.
daz moht ich dich nie gefrâgen vor unmuoze, meister mîn.>
des antwurte im berhtunc mit grôzem jâmer dô
< ich enweiz, vil lieber herre, sie sint vil lîhte etwô
ûz dem strîte entrunnen.> dô sprach der junge man
< ich man dich anz jüngste urteil daz got sol über uns hân,
und dîn sêle scheiden sol von dînem munt,
daz du mir sagest die wârheit hie an dirre stunt,
ob sie sint gevangen oder ze tôde erslagen.
berhtunc, lieber meister, daz soltu mir sagen.>
< went ir michs niht erlâzen, ich muoz iu die wârheit sagen:
ze kunstnopel in der bürge wurden sie erslagen.
swenn i'uch mit lachendem munde, herre, blicte an,
sô sach ich ir einen vallen, daz wizzent, küener man.>
< waz mohte daz gemachen?> sprach der küene man.
< wie mohtestu gelachen, dô du dîn leit saehe an?
und hete ich gewisset ir vil grôze nôt,
ich hete sie gerochen oder ich waer gelegen tôt.>
er gedâhte im alsô leide, der fürste lobesam:
daz swert zôch er ûz der scheiden den knopf warf er hin dan.
sich wolt der fürste werde in daz swert gerigen hân,
wan daz in herzog berhtunc zuht hinder sich hin dan.
er sprach< lieber herre, klagt maeziclîch iur nôt.
waz möhte mich gehelfen, ob ir ouch gelaegent tôt?
sie wâren mîniu kint, und tuo doch niht alsô>.
< owê> sprach wolfdietrîch,< ich wirde nimmer mêre frô.
hei der grôzen leide> sprach der junge man,
< wie mac ich dise ärbeide sô früeje verdienet hân,
daz ich sô gar verkoufet mit ungelücke bin.
dô ich was ungetoufet, dô truogen mich die wolve hin.
daz ich wan aleine getoufet waer gewesen,
ich fluocht den wolvn unreinen, dazs mich ie liezen genesen.
sô waere ich doch frî vor maneger hande nôt.
mich riuwet an der stunde dîner lieben kinde tôt.>
sie überkômn in kûme daz er sîn klage lieze sîn.
herbrant vienc bî soume sîn hemde sîdîn,
daz zarte er vil kleine: dâ mit erm die wunden bant,
die man im warf mit eim steine. bî der mâsen er in sît bekant....
dô nu der rîche keiser verlorn hete den lîp,
dô klagt zer alten troyen wolfdieterîch sîn wîp.
daz kriuz nam er nâch werde für sich an sîne wât:
< nu wil ich varn zem heilegen grabe, daz unser sêle werde rât>....
dô reit er von der veste, der unverzagte man,
wol ein tagereste für einen grüenen tan.
die gar verruochet wâren, bûten den selben walt:
dâ durch reit wolfdietrîch, der küene degen balt.
dô er in daz gevilde wol enmitten kam,
im begegente an den zîten zwelf ungetoufter man.
dô sie in ane sâhen, sie hielten stille dô
und wurden alle gelîche des herren künfte frô.
einer sach den andern vil lieplîchen an:
sie sprâchen< uns wil berâten machmet und tervîân
und dar zuo appolle, medelbolt und juppiter.
wir werden hie berâten nâch unsers herzen ger>.
rûmelher der starke, der ir meister was,
der sprach< sîn schilt der schînet als ein spiegelglas:
den muoz er mir hie lâzen> sô rette der küene man.
dannoch wiste ir keiner wie ez im solte ergân.
der ander schâchaere der hiez widergrîn:
er sprach< trûtgeselle, der schilt sol wesen dîn.
daz ros daz er nu rîtet daz muoz mîn hie wesen.
er kan ze disen zîten darumbe niht genesen>.
der dritte schâchaere was betewîn genant.
< widergrîn, lieber bruoder, daz ros sî dîn pfant.
sô wil ich von dem houbet zerren im den helm,
daz wizzent sicherlîchen, dem kreftelôsen schelm>.
biterolf der vierde schâchaere geheizen was,
der sprach< ich hân in balde gesetzet ûf daz gras.
sîner îsenhosen muoz er mir lâzen ein,
oder mit der helmbarte slah ich im abe ein bein.>
isenhart der fünfte schâchaere was gezalt.
er sprach< ich wil mit ime strîten mit gewalt.
alsô ir nu geteilent, des sulnt ir sicher sîn.
sô muoz sîn liehtez wâfen weiz got wesen mîn>.
ortwîn der sehste hiez, alsô man uns seit:
er sprach ûz sendem muote< mir muoz wesen leit,
sol mir des gesmîdes von dem jungen man
volgen niht von hinnen: die blaten muoz ich hân>.
helmschart der sibende schâchaere geheizen was.
er sprach< trûtgesellen, ir tragent mir grôzen haz.
alsô ir nu geteilent, waz welnt ir mir beschern?
des rosses wâfendecke mac mir nieman erwern>.
nu hielt bî im nâhe ein starker schâchman.
er sprach< als ir geteilent, waz welnt ir mir lân?
daz spalier guot von sîden daz muoz ich von im hân:
mit beiden mînen henden wil ich in drumb bestân>.
der ahte was geheizen rotolf, alsô man seit.
er sprach< als ir geteilent sîn guotez wâfenkleit,
daz guote colliere muoz ich von im tragen,
daz der degen ziere hât umbe sînen kragen>.
der niunde stuont dem ahten dô vil nâhe bî:
der selbe waltgebûre was geheizen betlî.
er rett sô frevellîche, er sprach< ir helde guot,
sô sulnt ir mir doch lâzen des heldes stahelhuot>.
wolfram der zehende hiez, alsô man uns seit.
er sprach< waz sol mir werden, ir helde vil gemeit?>
er sprach< sô wil ich haben des heldes stahelslôz,
anders ich mache in balde vor mir des lebens blôz>.
der eilfte schâchaere was geheizen billunc.
< ir went gar ungelîche> sprach der degen junc
< teilen daz gesmîde.> dem ungetouften man
wart zorn von wâren schulden. der zwelfte hiez morgân.
er sprach< ir hergesellen, billunge tuot der rede nôt.
nu müezen wir doch alle vergiezen daz bluot sô rôt,
swann man uns an rîtet und uns wil gerne vân:
dâ von suln wir alle gelîchen teil enphân>....
dô volgeten dem zwelften die einlif schâchman.
wolfdieterîch der werde der wart geriten an.
rûmelher der starke reit in an sicherlîch:
in stach tôt zuo der erde der krieche tugentlîch.
als dô die eilfe sâhen daz der zwelfte tôt was,
gegen im begundens gâhen mit vil grôzem haz.
sie sprancten alle glîche und stâchen mit ungehabe
ûf in sô krefteclîche daz ir fünve vielen abe.
zehant sie ûf gesprungen mit zorne, die schâchman:
wolfdieterîch den jungen liefen sie alle an.
sie tâten im sô heiz mit starken slegen grôz,
daz im der rôte sweiz durch die ringe flôz.
wolfdieterîch der maere frumt in ouch ungemach,
ûf die schâchaere er hiuw unde stach.
durch sie begunde er dringen, der stolze degen kluoc:
mit sîner scharpfen klingen er zwên ze tôde sluoc.
êrst wart der strît herte von den schâchaern gemein:
ûf den kriechen sie berten, ir slege wârn niht klein.
sie begunden in bliuwen alumbe sînen kopf
und alsô sêre niuwen daz er gienc umbe alsô ein topf.
der krieche in zorne wuote, an die schâchaere lief:
er sluoc mit heldes muote vil der wunden tief.
die helme begunde er spalten mit ellenthafter hant,
der schâchaer er drî valte tôt nider ûf daz lant.
êrst wart den schâchern zorn umb ir geselleschaft:
den kriechen hôchgeborn liefen sie an mit kraft.
diu wâfen sie erburten, die schâchaer unwerd,
ûf wolfdietrîch sie hurten daz er viel zuo der erd.
ûf spranc geswindeclîche der krieche wol gemeit:
er lief an ritterlîche die schâchaere unverzeit.
swaz er ir mohte erlangen, den lac ez niht gar eben:
ez was um sie ergangen, er nam in allenz leben.
der strît ungefüege hie mite ein ende nam.
wolfdieterîch der küene den oberen sic gewan.
er spotte ir mit schalle, alsô wirz hân vernomen:
er sprach< nu sint ir alle ze glîchem teile komen.>...
dô trabte er von dem walde harte degenlîch
vil snelle und vil balde, der edel fürste rîch,
biz er grimiure, die burc sô wunnesam,
der helt vil gehiure, mit ougen wart sihtic an.
dar ûf was gesezzen ein wirt sô lobesan:
ernst was er geheizen, der tugenthafte man.
dar kêrte er vil balde und bat sich lâzen în:
daz wart getân vil schiere, im wart dâ tugent schîn.
sîn ros wart im enpfangen, dem edelen degen rîch.
der wirt kam schier gegangen und gruozte in tugentlîch.
< sint gotwilkomen, herre> sprach der burcgrâve dô.
er wart von rehter milte sîns lieben gastes frô.
sîn liehtez wîcgeserwe wart im abe gezogen,
sîn swert wart im enpfangen: daz ist ungelogen.
der wirt von dem hûse fuort in an guot gemach,
wan er den fürsten junge gerne bî im sach.
der helt hete ein tohter, ein ûz erweltez kint:
diu schoene juncfrouwe was geheizen triutlint
nâch ir vil lieben muoter. diu ûz erwelte maget
enphienc dô tugentlîche den ritter unverzaget.
sie sprach< lieber herre, ir sulnt gotwilkomen sîn>.
sie vienc in bî der hende, daz fîne megetîn,
und fuorte in vil geswinde ûf einen palas dan:
sie blicten tugentlîche beide einander an.
zuo im sprach diu reine hôchgelobte maget
< wir sint beide aleine, ritter unverzaget:
nu sagent tugentlîche mir an dirre zît,
von welher hande rîche ir her bekomen sît>.
< dâ bin ich von kriechen ein ellender man:
ich bin geheizen wolfdietrîch, juncfrouwe lobesan.
mîn vater hiez hugdietrîch, hiltburc diu muoter mîn:
ich sage dir, maget edele, ir beider kint ich bin>.
< sô hân ich gehoeret von iuwern tugenden vil>
sprach diu kiusche reine:< wol ich daz sprechen wil,
daz mir ûf der erden niht liebers kunde geschehen,
denn daz ich iuch, ritter edele, mit ougen hân gesehen>.
diu tugentlîche frîe schiet dô von dem man.
des wunsches âmîe kam in ein gaden gân,
dâ diu kiusche reine ir megde inne vant.
sie sprach< ir juncfrouwen, durch got nu sint gemant,
und helfent mir enpfâhen mit flîze einen degen,
dar zuo suln wir uns gestên und lân niht under wegen.
kostbaerlîchiu kleider diu sulnt ir legen an
und trahtent daz daz beste von iu werde getân.>
dô der juncfrouwen muoter den helt dô vernam,
mit maneger megde guoter gienc sie für in stân.
mit eime senften gruoze diu reine in dô enpfie,
mit manegem munde suoze. diu wirtîn niht enlie,
sie frâgte in tugentlîche, den degen lobesan,
alsô ir schoeniu tohter vor ouch hete getân.
daz wart der schoenen frouwen lenger niht verdaget:
wannen er komen waere, daz wart ir schiere gesaget.
sie hiez dô balde springen, diu edele wirtîn,
und hiez ir dar bringen den edelen clâren wîn.
die köpfe wâren waehe die her für wurdn getragen,
ergraben von golde spaehe, alsô wir hoeren sagen.
ernest der burcherre, mit helden lobesan,
kam ûf den palas schoene ze dem kriechen gegân.
die tisch von helfenbeine wurden dô bereit,
manic tuoch von sîden wart dar ûf geleit.
dem edelen ritter küene, wolf her dietrîch,
wart ze gemazze geben diu jungfrou minneclîch.
sie blicte in mit ougen tugentlîchen an.
von ir wart vil tougen daz beste dô getân.
ernest der burcherre ouch des niht enliez,
sînen gast edele er vaste ezzen hiez.
er sprach< tohter guote, du solt ez im bieten wol.>
dô sprach diu wol gemuote< vater, ich daz tuon sol.>
ez wart im wol mit spîse von dem wirte erboten:
man truoc im dar nâch prîse gebrâten und gesoten,
allez daz diu erde ze wirtschaft haben sol.
dem edelen fürsten werde was mit der kurzwîle wol.
die tische alsô reine wurden erhaben dan,
sie giengen dô gemeine für den fürsten stân.
dem wirt wart grôziu êre von dem gaste geseit
der guoten handelunge die er an in hete geleit.
der tugentlîche krieche wolte dô sîn geriten.
der edelen wirtinne wart mit hübschen siten
gedanket und ir tohter, der ûz erwelten maget.
von dem ritter junge wart ir grôziu êre gesaget.
dô bat in dâ belîben diu maget minneclîch.
des antwurte ir mit zühten wolf her dieterîch:
er sprach< maget reine, ich muoz von hinnen varn.
der rîche krist von himele müeze iuch wol bewarn>.
zem wirte und zer wirtinne er dô urlop genam.
sîn liehtez wîcgeserwe wart im geleget an.
zuo der schoenen maget er urlop dô enpfie:
der edel ritter ziere dô ze sînem rosse gie....
er saz dar ûf mit güete: wîp unde man
mit lûterm gemüete er segenen began.
er segente besunder triutlint die reine maget.
dô schiet er von der veste, der ritter unverzaget.
durch ungerischiu rîche kêrte der fürste dan
ûf durch ôsterrîche biz er gein beiern kam.
swâben die gegene liez er zer rehten hant:
dô kêrt der ritter edele in lamparten lant.
dâ durch reit er geswinde hin gegen tuscân:
dô îlte er gedrâte biz er gein pülle kam.
dâ lît ein stat veste, ist meffridûn genant:
dâ schifte wolfdietrîch über daz mer zehant.
sîn kiel gienc im ebene ûf dem wilden sê.
nâch sînen dienstliuten wart im alse wê:
vil dick want er sîn hende, der degen lobesan,
do bevalch er gote von himele sîn einlif dienestman.
ûf dem wilden sêwe fuor er, sô man seit.
er kam in ein gewilde, der degen vil gemeit.
ez kômen starke winde gegen dem kiele gegân:
er muoste kêrn geswinde an daz lant hin dan.
wolfdieterîch der küene ûz dem kiele getrat,
dô begreif er in der grüene einen engen phat.
sînen marnaere er in dem schiffe lie.
der krieche an daz gewilde unmâzen verre gie,
biz der werde krieche verirren dô began.
ein ungetoufter vâlant gienc gegen dem kiele dan.
der marner was entslâfen, daz sage ich iu für wâr:
der rise ungehiure begreif in bî dem hâr.
er swanc in alsô balde über den rücken sîn
und truoc in mit gewalde ze dem gebirge hin.
nu hoerent von dem grôzen, wie er was getân,
des tiuvels eitgenôze: ich wilz iuch wizzen lân.
sîn antlit was dem langen wol einer ellen breit.
gel wâren im die ougen, als uns diz buoch noch seit.
sîn nase was geschaffen krump alse ein widers horn.
von dem waltaffen wart manic helt verlorn.
daz hâr ûf sînem houbet was wîz alsô ein swan:
swarz was im sîn antlit, dem ungetouften man.
sîn mûl in solher wîte, alsô wir lesen hie,
kein man sach bî sînen zîten kein wîter mûl noch nie.
die zene in dem munde wâren im alsô wîz.
swenn er übel tuon begunde, des wânde er haben prîs.
nu sagen wir von den ôren, wie diu wârn getân:
sie glichen esels ôren. er truoc engestlîchiu cleider an.
nu wolt der edel ritter varen dô von dan:
sîn klage was sô bitter umb sîne eilf dienstman.
dô er kam zuo dem kiele, ein kleinez knebelîn
sprach< vil lieber herre, der marner ist getragen hin>.
dem hôchgebornen kriechen was nôt zer widervart.
ein hütte sach er riechen, der werde degen zart:
dar în was gestrichen der ungetoufte man.
der edele helt vermezzen kam aldar gegân.
er trat zuo dem fiure, dâ er den vâlant
sînen marner brâten bî dem fiure vant.
der vâlant ungehiure leit den brâten dan.
er hete von bernhiuten engestlîchiu cleider an.
er truoc ein kolben grôz an sîner rehten hant,
dâ von manegem helde schade wart bekant.
den fürsten hôchgeborne, den lief er dô an:
< du bist der verlorne, ich muoz dich zeiner spîse hân>.
er wolte den degen junge mit vil grôzem haz
hân geslagen zer erden. der krieche was niht laz:
hinder sich gedrâte wolfdieterîch gespranc,
ze vehtender swaere stuont im sîn gedanc.
an krist von himelrîche gedâhte dô der helt:
er lief an ritterlîche den risen ûz erwelt.
der rise liez dô vallen, alsô wir hoeren sagen,
den ungefüegen kolben, den er dô hete getragen.
...
...
er wolte in mit den armen zuo im getwungen hân.
ab sluoc im beide hende der degen lobesan.
der ungetoufte vâlant viel nider ûf den clê,
im tâten beide strümpfe ûzer mâzen wê.
er stiez sie alle beide in sînen wîten munt:
des lachte ûf der heide wolfdietrîch an der stunt.
daz lachen muote sêre den risen gremelîch:
er spranc ûf von der erde. dem ritter lobelîch
stiez er mit eim strumpfe einen engestlîchen stôz
daz im daz bluot sô rôt ze munde und ze nasen ûz schôz.
êrste wart von schulden zorn dem kriechen tugentrîch:
an den selben stunden wolf her dieterîch,
der vil werde krieche gap dem ungetouften man
einen slac zen brusten daz er tôt viel ûf den plân.
er gie hin wider balde zem kiele dô zehant
dâ er den kleinen knaben einic inne vant.
er sprach< durch dîne güete nu gip mir dînen rât,
wanne ez uns beiden gar kumberlîche stât>.
der kleine sprach zem grôzen< mîn rât ist schiere getân.
ich sage dir, lieber herre, daz ich dir niht enkan
mit allen mînen sinnen gehelfen von dem staden>.
si wurden alle beide mit sorgen überladen.
mit vil sender swaere was dô vil sicherlîch
daz tugentlîche herze des heldes wolfdietrîch
bevangen harte starke. er wolt von dannen sîn
gevarn über die sêwe: im wart grôz jâmer schîn.
er sprach< trûtgeselle, hâstu gesehen ie
wie man die kiele rihte? des bescheide mich nu hie>.
er sprach< vil lieber herre, welnt ir mir gevolgic wesen,
sô mügent ir ûf dem wâge deste baz genesen.
du bist ein helt vermezzen, fürste tugentrîch.
ê ich dich wolt hie lâzen, daz wizzest sicherlîch,
ich wil ê mit dir sterben, helt sô wol getân,
ê ich dich sus verderben, herre, wolte lân.
helt, swaz ich dir gebiute, des soltu volgen mir
ûf dem wilden sêwe, als ich nu sage dir.
wilt du dich widersperren, wolfdietrîch, herre mîn,
sô müez wir beide samen hie des tôdes sîn>.
< swaz du mir gebiutest, des wil ich volgen dir,
swie du selbe wilt, nâch dînes herzen gir>.
< sô lâz du, werder krieche, daz seil niht ûz der hant,
swann ich dich heize ziehen, des soltu sîn gemant.
ûf dem wilden wâge, fürste lobesan,
sol dich niht betrâgen, swaz ich dir gebieten kan.
nu volge mîner lêre, edeler degen rîch>.
< daz tuon ich ûf mîn êre> sprach wolf her dieterîch....
nu fuoren sie von lande, alse man uns seit,
gar ân alle schande in michel arbeit.
dô sie ûf daz mer kâmen, als ich iu sagen wil,
gegen in in einem kiele îlten wilder heiden vil.
sie wâren roubaere, alsô wir hoeren jehen:
sie begunden alle glîche den kriechen ane sehen.
sie îlten vil balde, die ungetouften, dar,
dô sie in dem kiele des heldes wurden gewar.
bî den selben zîten huop sich kumber unde sêr
und angestlîchez strîten ûf dem wilden mer.
sie wâren unverdrozzen, daz ist ungelogen:
zuo im wart geschozzen mit starken hornbogen.
sie schuzzen al ze mâle die ungetouften dô,
ân aller slahte twâle. der kleine was unfrô,
der bî dem fürsten rîche in dem schiffe was.
daz wizzent sicherlîche: sîn ougen wurden naz.
er rief den degen hêre mit grôzem leide an.
die heiden schuzzen sêre gegen in beiden dan.
dô trôste sînen gesellen wolfdieterîch:
er was in grôzen sorgen, der edel fürste rîch.
er wart ermant sêre von des kindes klage,
er sprach< ir aller êre und prîs wil ich bejagen.
swie ich armer krieche hân hinder mir gelân
mîn einlif ritter hêre, doch wil ich sie bestân>.
der wilden sarrazîne wârn sibenzic, sô man seit,
sie frumten an den stunden dem werden ritter leit.
mit dem wilden fiure schuzzen sie gegen dem man:
der kleine hindern grôzen vil kûme dô entran.
dem tugentlîchen kriechen wart michel jâmer schîn,
dô er vernam den kleinen hinder dem rücken sîn.
dô bôt im von der hende der edel ritter dar
ân alle missewende ein vingerlîn sô clâr.
êrst wart dem edelen kriechen noete vil bekant:
der schilt vienc an ze riechen und brinnen vor der hant.
dô enphant der brünste der vil werde man,
mit manheit und mit künste springen er began
gegen den ungetouften wol niun klâftern lanc,
zuo in ûf dem wâge in den kiel er gespranc.
den kleinen er aleine in dem andern lie;
an ein vil lûtez schrîen der knabe dô gevie:
< wem wiltu mich lâzen, vil lieber herre mîn?
muoz ich ûf disem wâge hie verlorn sîn?>
dô trôste in wolfdietrîch, der tiurlîche degen:
er sprach< ich hân, geselle, dich niht under wegen>.
die heiden sach man rîsen vor dem küenen man:
daz schuof daz edel îsen daz dem herren lobesan
sîn meister hete geben, dô er von kriechen schiet.
daz hôchgelobte wâfen vil manegen hie verschriet.
sich huop an den stunden ein vil hertez spil.
man sach von dem helde grôzes strîtes vil.
swaz er ir mohte erreichen, der edele fürste guot,
die wurden schiere gevellet nider in daz bluot.
ein rûmunge alsô snelle wart schiere dô getân,
daz der kleine, sîn geselle, sich fröuwen dô began,
dô er den fürsten reine sigehaft gesach:
zergangen was dem kleinen swaere und ungemach.
der vil starke krieche tete den heiden wê:
er warf ir wol vierzic über bort in den sê.
von sînen starken henden geschach ein ungemach,
daz ez sîn geselle williclîchen sach.
der kleine sprach mit zühten< mîn jâmer ist dâ hin.
ich sihe die heiden rîsen vor dem herren mîn.
daz ich sie sihe ertrinken, zergangen ist mîn leit,
die ungetouften heiden, die uns tâten leit>.
die wilden sarrazîne heten schiere ir ende genomen
von dem werden kriechen, alsô wir hân vernomen.
dannoch was ir einer, der was gêre genant:
von dem wart sît dem kriechen fröuden vil bekant.
dô sprach gezogenlîche der fürste lobesan
< wiltu cristen werden, heidenischer man,
sô wil ich dich toufen, sô wirstu mîn genôz.
ich sage dir, werder heiden, du wirst an tugenden grôz>.
< owê> sprach der heiden,< swie ich daz griffe an,
daz taete ich allez gerne; daz ich würde als ir ein man>,
alsô sprach der heiden,< dar nâch stüend mîn gir>.
dô sprach wolfdietrîch< des wil ich helfen dir>.
alsô krefteclîche er in vazzen dô began
under die arme, den heidenischen man.
er stiez in gotes namen in in des mêres strân:
dô wart der wilde heiden ein guoter cristenman.
wernhêr wart er genennet, der heiden freislîch,
und wart sît erkennet ein ritter lobelîch.
dem vil edelen kriechen liebete êrst diu vart,
dô der wilde heiden von im cristen wart.
er kêrte von dannen, der fürste unverzeit,
alsô froelîche mit sînem selln gemeit....
sînen marnaere er dô wider nam:
dô fuort in der edele krieche mit im von dan.
sie fuoren âne sorge und âne herzeleit.
an dem dritten morgen, alsô man uns seit,
ze ackers für die veste kam der wîgant:
zuo dem tiutschen hûse kâmen sie an daz lant.
< wernhêr, trûtgeselle und ritter hôchgemuot,
wiltu mit mir zem heilegen grabe?>< ja> sprach der ritter guot.
...
...
der edele fürste rîche sprechen dô began
ze sînem marnaere, dem knaben wunnesam
< wie stât dîn gemüete, kleinez knebelîn?>
< dâ waere ich bî iu gerne, vil lieber herre mîn>.
er sprach< kint sô kleine, daz sol sîn getân>.
der edele fürste reine, als wir vernomen hân,
sînen marnaere, den vil kleinen knaben,
fuort er zem heilegen grabe, hoeren wir noch sagen.
dô sprach der knabe kleine< vil lieber herre mîn,
nement hin wider drâte iur guldîn vingerlîn,
daz ir mir ûf dem wâge luhent, werder man.
ich dankes gote und iu, daz ich daz leben hân>.
< nu lôn dir got von himele, du vil kleinez kint.
du tuost wol als sie alle, die wol geblüemet sint
mit maneger hande tugende und mit triwen dâ bî:
soltu leben, zwâre, kint, du wirst wandels frî>....
hie mit diu rede guote dô ein ende nam.
der fürste hôchgemuote reit dô von dan.
ze ackers für die veste kam der fürste rîch,
zuo dem diutschen hûse erbeizte wolfdietrîch.
des hûses houbetherre im dô engegen reit,
er enpfienc alsô schône den fürsten unverzeit.
< sint mir gotwilkomen, lieber herre mîn>.
des dankete im wolfdietrîch und die gesellen sîn....
bî den selben zîten diu grôze heidenschaft
het mit hertem strîte genomen die überkraft.
die herren von der vesten heten dô verlorn
eilf hundert der besten bruoder ûz erkorn.
in einen palas rîche fuort man in dô dan.
dô leite im für diu maere des hûses houbetman:
êrst wart der edel krieche sêre dô ermant,
alliu ir beswaerde wart im dô bekant.
dô sie des fürsten reine wurden dâ gewar,
die bruoder algemeine huoben sich aldar.
sie klagten im ir swaere und iren kumber grôz,
wie daz sie heten verlorn ir lieben stuolgenôz.
sie sprâchen zuo dem helde< sie kument morne her
und suochent uns vor der porten mit grimmiclîcher ger:
vil der ungetouften leider wider uns sint>.
des antwurte in mit zühten hugdietrîches kint
< gent mir vierzic bruoder ûz den iuwern scharn:
die andern blîben hinne und daz clôster bewarn.
ich frume in in dem strîte alsô grôzen schaden,
man möhte mit den tôten einen kiel nâch mir laden.
und waere der ungetouften biz an daz lebermer,
mit vierzic bruodern küene bin ich in ein her.
sie müezen uns entwîchen von der veste rîch
und balde hinnen strîchen> sprach wolf her dieterîch.
die bruoder algemeine wurden alsô frô.
des hûses houbetherre der hiez springen dô
bringen alsô balde den vil klâren wîn.
dô wart dem edelen kriechen grôziu êre schîn.
sie huoben sich alle glîche für den herren dar:
mit vil grôzen zühten nâmen sie sîn war,
daz ez sich begunde ziehen biz ûf die mitte naht:
sie heten alle glîche den helt in guoter aht.
sie wolten algemeine dô ezzen gân
mit dem edelen fürsten reine, als wir vernomen hân.
dô hiez man nemen wazzer den ritter hôchgemuot:
oben an des tisches ende sazt man den fürsten guot.
zwêne die sîn pflâgen, junger münche frî,
die im mit handelunge solten wesen bî,
wan sie wâren beide dar zuo gesast,
daz sie in liezen enpfolhen sîn den vil werden gast.
für in dicke kêrte des hûses houbetman
und die schaffenaere. den fürsten tugentsam
bâtens ezzen die spîse âne sorge gar:
< lânt iuch niht verdriezen, edeler fürste klâr>.
die tisch von helfenbeine wurden hin getân:
sie giengen algemeine für den herren stân.
in wart von dem gaste grôz genâde geseit
der guoten handelunge, die sie an in heten geleit.
disiu naht mit rede wol volendet wart.
dô wîste man in slâfen, den edelen fürsten zart,
in eine kemenâten, dâ er solt ruowe hân.
wernhêr sîn geselle, der gienc mit im dan.
sînen marnaere er dô niht enlie:
mit dem helde werde der kleine knabe gie
in ein kemenâten, dâ solte er ruowe pflegen.
in wart nâch gesprochen vil maneger guoter segen.
trincvaz unde schâlen wâren von golde rôt:
dar in man den herren ein slâftrinken bôt.
dâ mit die bruoder schieden alle dô von dan
und liezen dô die herren die nahtruowe hân.
sie heten ruowe guot die naht biz an den tac.
smorgens der heiden soldan dâ vor ackers lac
mit hundert tûsent heiden, het er brâht in daz lant.
dô tet man wolfdieterîche diu maere dô bekant.
dô verwâft sich balde der edele fürste rîch,
von den wilden kriechen wolf her dieterîch.
wernhêr sîn geselle wolt niht abe lân,
er wolt im biz an sîn ende mit strîte bî bestân.
dô was der ungetouften komen alsô vil,
der wilden sarrazîne, als ich iu sagen wil.
nu was von wilden kriechen wolfdieterîch der helt
ze allen veltstrîten ein degen ûz erwelt.
dô wart der edele fürste schiere dô bereit
mit vierzic bruodern werde, als uns diz buoch noch seit.
silberwîze ringe heten sie an geleit:
sie zugen ûz gegen den heiden ûf daz velt breit.
in der heidenschefte wart ein horn erschalt:
sie heten sich mit kreften dô ze wer gestalt.
sie wâren gezogen ûf einen wîten plân:
ein ungefüeger strît wart dô gehebet an.
nu was der edele krieche dô ze velde komen,
alsô wirs an dem buoche die wârheit hân vernomen.
dô nam der edele fürste die banier in die hant:
die wilden sarrazîne die wurden an gerant.
hei waz herter slege wurden von im geslagen!
swelhen er mohte erlangen, dem maz erz durch den kragen,
daz ros unde man tôt vor im gelac.
dô frumte er manegem heiden sînen jungsten tac.
er begunde houwen durch die brünjen ganz
daz man sie mohte schouwen mit manegem wîten schranz.
die helme begunde er spalten, der stolze degen guot:
manegen heiden er dô valte nider in daz bluot.
von sînes swertes klingen vil manegem wê geschach,
daz man vil manegen tôten vor im ligen sach.
angestlîchiu freise wuohs den heiden dô:
von sîner gotes reise wart maneger unfrô.
man sach die ungetouften, für wâr sô wizzent daz,
vallen zuo der erde, als vor der segens daz gras.
daz tet der ritter küene, der degen lobelîch,
von den wilden kriechen wolf her dieterîch.
man sach dô nider rîsen an der selben stunt
manic werc von îsen, daz ist vil wol kunt:
daz sag ich, wolfram der werde meister von eschenbach,
waz von dem edelen kriechen des tages dô geschach.
sus wart verhouwen dicke manic heidensch wât
unde gar zertrennet manic stahelnât,
diu von hemeren swaere wol genietet wart.
von den tiuschen bruodern wurden die ringe niht gespart.
ir mâge se sêre râchen mit manlîcher kraft:
sie hiewen unde stâchen durch die heidenschaft.
die helme begundens schellen, die bruoder lobesam,
sie valten manegen heiden nider ûf den plân.
diu swert hôrt man klingen den bruodern in der hant:
vil der liehten ringe wart von in entrant.
mit stichen und mit streichen tâtens den heiden wê:
swaz sie ir mohten erreichen, die valtens in den clê.
der heiden ahtzehen tûsent die verdurben gar
von dem edelen kriechen und von der bruoder schar.
die andern wurden ertrenket in dem wilden mer.
dô wart vil gar zertrennet der heiden michel her.
dô der edele krieche und sîn ritterschaft
den strît heten ervohten mit manlîcher kraft,
wider gên der veste kêrte dô der degen:
mit guoter handelunge wart sîn schône gepflegen.
die bruoder alle gemeine seiten im genâde dô.
vil manic degen reine wart des tages unfrô.
urlop nam der krieche und wolte scheiden dan:
vil kûm man in gewerte, den tugenthaften man.
im wart dô danc und êre mit zühten dô gesaget
von manegem bruoder hêre, dem ritter unverzaget.
hie mit schiet vil balde von ackers dô der degen.
im wart nâch gesprochen vil manic guoter segen....
wol siben tageweide reit dô der werde man
daz im ûf der heide niht âventiure bekam,
biz er jherusalêm mit ougen ane sach.
êrst kam der ritter edele in grôzez ungemach.
dô was bî den zîten jherusalêm daz velt
belegen ze beiden sîten mit manegem gezelt.
dô der edel krieche daz wunder ane sach,
der edele ritter küene zuo den sînen sprach.
er sprach< trûtgeselle, uns nâhet grôziu nôt.
got ez dann welle, den grimlîchen tôt
müezen wir hie kiesen von den wilden sarrazîn,
der rîche got von himele well uns denn gnaedic sîn>.
biz wolfdietrîch daz wort vollensprach,
er sach daz ein rôtiu banier ûzer dem here brach,
dar under tûsent heiden: daz was ein frîe schar.
alsô vermezzenlîchen kêrten sie dô dar.
der edele helt vermezzen belîbens sich verwac.
des wart dô niht vergezzen, er sprach< sol ich den tac
hie mînes endes kiesen, daz muoz alsô geschehen,
daz man ûf der heiden muoz manegen tôten sehen>.
alsô wolfdieterîch daz wort vollensprach,
gar ein übel heiden ûf in dô gestach,
daz wolfdieterîch, hugdietrîches barn,
vil nâch zuo der erden ûz dem satel was gevarn.
< waz suochent ir hie, herre?> sprach dô delfîân.
< weder sint ir ein heiden oder ein kristenman?>
des antwurt er im schiere< du boeser sarrazîn,
du sihest doch kristen kleider an dem lîbe mîn>.
< ritter, du möhtest wellen hie an diser stunt,
daz dir heidenscher orden waerlîchen waere kunt.
swenn ir iuch an dirre zît nement kristes an,
mahmetes knehte müezent ir ze buoze stân>.
< daz müeze got erbarmen> sprach der fürste rîch,
von den wilden kriechen wolf her dieterîch,
< daz ich den ungetouften hie ze handen kumen bin
und geborn zer welte, des muoz ich trûric sîn.
iedoch hân ich getrûwen ze dem, der mich hât
an dem kriuze erarnet: wil der, sô wirt mîn rât.
der hât gewalt der tôten und der lebenden glîch,
der kume ze helf mir armen> sprach wolfdieterîch.
dô huop sich ûf der heide daz starke vehten an.
vil der übelen heiden under einem sturmvan
begunden ûf in îlen mit frevellîcher hant.
êrst wart dem edelen kriechen noete vil bekant.
von heidenischer zungen dem ritter wê geschach:
vil manic ritter junge ûf in hiuw unde stach.
von manegem sarrazîne geschach dem helde nôt:
dô muost manec heiden rêren daz heize bluot sô rôt.
man hôrt daz swert erdiezen in des heldes hant,
und daz bluot nider giezen: sîns zorns wart er ermant.
êrst muosten ringe rîsen von liehten brünjen wîz:
dar zuo tet der krieche allen sînen flîz.
sô vaste und sô sêre werte dirre strît:
sich huop michel wunder an der selben zît.
manegen ungeslahten man nider vallen sach,
biz er an den stunden daz her drîstunt durchbrach.
sînen marner liez er, alsô man uns seit,
undr einem schoenen boume ân allez herzeleit
halten ûf der varte von dem strîte dan:
daz wart dem knaben zarte durch einen fride getân.
ein heiden alsô wilde îlte ûz dem strît
über daz breite gevilde gên dem knaben an der zît.
daz swert biz an die hende er durch den jungen stach,
daz ez der helt wolfdietrîch mit ougen ane sach.
dierolt was er genennet, der daz kint ersluoc.
der krieche kam gerennet und was zornic genuoc.
im überliefen d'ougen, dem helde ûz kriechenlant:
daz swert sluoc er dem heiden, daz ez ûf den zenen widerwant.
êrste wart erzürnet der edele helt guot:
wolfdieterîch der herre wart zornic gemuot.
von im wart gevellet manec heiden in den tôt
und manic helm erschellet umb des jungen nôt,
daz sie begunden nîgen von sîner snellen hant:
maneger begunde sîgen nider ûf daz lant.
vil der liehten brünjen, die ê wâren ganz,
die wurden dô entrennet: sie gewunnen manegen schranz.
den heiden den er toufte, der begienc mordes vil,
er teilte vil der helme an dem selben zil.
wernhêr der werde hielt ûf vesten strît,
ûf der grüenen heiden schriet er die wunden wît.
biz ûf den dunkeln âbent werte des strîtes nôt.
do beleip ûf der heide manec wilder heiden tôt.
die des vanen pflâgen wurden, sô man uns seit,
geslagen ûf den anger, wol tûsent tôt geleit.
dannoch was unbetwungen der ritter vil gemeit
und wernhêr sîn geselle. zergangen was ir leit.
die heidenschen recken lâgen ûf der heide wît:
die undr der banier rôte huoben dô den strît.
dô der helt küene von dem wal gereit,
dâ er vor der veste vant daz her sô breit,
mit unverzagtem muote kêrt der helt von dan
ein wênic von der strâze für einen grüenen tan.
der mâne schein gar lûter, zergangen was der tac.
sîn halsberc sêre lûhte. der degen witze pflac:
biz ûf den andern morgen bleip dâ der degen clâr,
daz sîn in dem walde nieman wart gewar.
vil schiere kâmen maere dem künege merzîân,
wie im grôze swaere ein kristen hete getân.
die heiden klagten alle den werden ritter frum,
delfîân den jungen, des küneges swester sun.
sie klagten alle glîche den ritter delfîân.
ûz zorne begunde limmen der heiden freissam.
er schrei ûz lûter stimme< wol ûf, al mîne man,
und suochent in mit grimme der ez hât getân>.
zwei tûsent wîgande bereiten sich von dan
wol ein halbe raste under einen sturmvan,
dar zuo manec baniere brûn rôt weitvar:
sie wurden al ze schiere des kriechen dô gewar.
treferîs genennet der heiden ze vorderst was
und ze nôt erkennet: sîn harnesch lûht als ein glas.
er sprach< uns wil berâten machmet und juppiter
und der hôhe medelbolt nâch unsers herzen ger.>
ach got, waz frevellîcher ros dô gesprenget wart!
die heiden îlten drâte nâch des herren vart,
dô rief mit lûter stimme wolf her dieterîch
< nû hilf uns gnaedeclîche, krist von himelrîch>.
nu trôst sich an den zîten der fürste lobelîch.
dô sprach ûz frîem muote wolf her dieterîch
< sol ich ûf der heide den lîp verlorn hân,
ez muoz ein satelrûmen ê von mir ergân.>
treferîs der heiden kam ûf in gerant.
er fuorte in sîner hende ein swert, hiez beierlant,
dâ mite er vil der kristen bî allen sînen tagen
und werder ritter edele ze tôde hete erslagen.
dô kam an den kriechen der heiden treferîs:
vor zorne sach man riechen sînen halsberc wîz.
< du giltest mir den tôten> rette der starke man,
< den du uns hâst verschrôten, den jungen delfîân>.
< got weiz wol> sprach der guote,< er wolt michs niht erlân:
mit vil grimmem muote reit mich der degen an
und verweiz mir mînen glouben, daz wolte ich niht vertragen;
dar umb hân ich dem tiuvel ein dienestman erslagen>.
< wâfen immer mêre!> sô rette der freissan,
< er heizet delfîân des tiuvels dienstman>.
mit sîme swerte beierlant gap er im einen slac,
daz der edele krieche eins starken strûches pflac.
wernhêr der werde huop sich balde dar,
dô er an dem kriechen des strûches wart gewar.
treferîs dem jungen wart ein slac getân:
daz houbet von dem lîbe swanc er im ûf den plân.
wernhêr sîn geselle huop daz vehten an,
biz wolfdieterîch zuo im selben kam.
er lief an die ungetouften mit zorne und mit nît:
vil manegen heiden wilde valte er an der zît.
von manegem sarrazîne wart dô gevohten vil:
ûf des waldes ecke huop sich an ein hertez spil.
dô wart gevohten sêre ûf liehter helme dach,
daz ez der helt von kriechen mit ougen ane sach.
< wâfen immer mêre> schrei lûte an der stunt
wolfdieterîch der hêrre< über manegen bluotegen hunt!
wie ir herze limmet nâch alsô grôzer nôt!
nâch leide sie nu ringent, in nâhet schiere der tôt.>
< ez ist mir vil lieber> gedâht der werde man,
< und dunket mich daz beste daz ich erdenken kan,
daz ich mich dar nâch rihte( des strîtes ist sô vil)
alsô der ellende, der gerne genesen wil>.
dô begunde er sprengen von den andern dan
ûf eime rosse genge, der krieche lobesan.
er wart umbhaben vaste ûf der heiden gar
dâ ze beiden sîten von der heidenschen schar.
sie wolten ie den herren hân brâht in grôzen twanc
an der selben stunde, diu wîle was niht lanc.
wernhêr sîn geselle, der ritter lobelîch,
half mit grôzem ellen wolf her dieterîch.
der tac mit grôzem strîte dô ein ende nam,
diu naht zen selben zîten den oberen sic gewan.
wolfdietrîch der werde, ein degen lobesam,
der edele fürste küene weich wider in den tan,
und wernhêr sîn geselle, der edele degen balt,
sie kêrten beide snelle in den grüenen walt.
dâ wârn sie âne sorge, die edelen degen guot,
biz ûf den liehten morgen vor schaden wol behuot.
an des morgens schîne der herre niht erbeit,
wider ûz ze velde der werde ritter reit.
wernhêr sîn geselle volgte im allez mite:
daz was in herten stürmen guoter gesellen site.
dô funden sie noch beide daz her ûf dem wal.
êrst huop sich ûf der heide ein engestlîcher val.
von dem herrn wolfdietrîch und wernhêr dô geschach,
daz man ûf der heide manegen vallen sach.
sich huop ûf dem anger vil michel ungemach:
wolfdieterîch der küene beidiu sluoc unt stach.
von im wart gedrungen, alsô wir hoeren sagen,
wernhêr der ritter edele wart im ze tôde erslagen.
dô der ritter edele den sînen dô verlôs
ûf der wîten heide, sîn leit wart alsô grôz.
dô er diu rehte maere aller êrst dô vernam,
hei was starker heiden von im ze tôde kam.
diser strît der werte biz ûf die vesperzît:
sich huop michel jâmer und engestlîcher nît.
vor dem werden ritter lâgen fünf hundert man:
im entrunnen fünfzehen hundert ûf der verte dan.
wolfdietrîch von kriechen der fürste unverzaget,
als uns diu âventiure und diz buoch noch saget,
îlte nâch vil balde, biz der werde man
gegen der heiden menege zuo den gezelten kam.
mit hôher mannes krefte der ritter lobesam
vaht mit vestem muote, biz er für den künec kam.
merzîân der rîche blies ûf sîn herhorn,
er mante al die sînen über den kriechen hôchgeborn.
hundert tûsent heiden huoben sich dô dan
mit maneger banier edele von golde wol getân:
gel und blâwer varwe sach man manegen van.
der hôchgelobte krieche wart geriten an....
nu wert sich in dem strîte der tugenthafte man:
der heiden an der zîte vil ir ende nam.
schudân des küneges bruoder ûf dem wîten velt
treip den ritter edele gegen manegem gezelt,
biz er in die snüere sô krefticlîchen kam.
sîn ros daz vil ziere vallen dô began
in den starken seilen, daz tet dem rosse nôt:
dâ von der recke küene was nâch gelegen tôt.
über in viel schiere dô diu heidenschaft:
den jungen ritter ziere viengen sie mit kraft.
der fürste wart gebunden, daz wart schiere erdâht:
merzîân dem künege wart der ritter brâht.
ir mügent gerne hoeren wie der künic sprach,
dô er den helt gehiure vor im gebunden sach:
< wer gap dir die die kraft von manlîcher tât,
die dîn valschez ellen an uns begangen hât?
des muostu vaste engelten> sprach der künic dô:
< dich beschouwet selten kein kristenlîche frô.
ez mac niht lenger wesen hie zwischen kein fride.
ich wil dich heizen henken hôch an eine wide>.
< diz müeze got erbarmen> sprach der edele helt,
< daz ir an mir armen die helle verdienen welt.
des muoz in trûregem muote mîn frîez herze stân;
wil ez got der guote, ez mac mir baz ergân>.
diz zôch sich ûf den âbent. der heiden merzîân
der wolt mit sînen helden dô ze tische gân
und grîfen zuo der naht: sîn trûren was zergân.
wolfdietrîch wart eine underm gezelte gelân.
ein ritter guot und edel von heidenischer art,
er sprach< ez ist ein wunder, sol diser degen zart
alsus sîn ende kiesen, daz waere ein michel mort>.
er trat ze wolfdietrîche, güetlîch sprach er daz wort,
wannen er landes waere, frâgte er in dô.
des antwurte im mit zühten wolfdieterîch alsô
< dâ bin ich von kriechen, helt sô lobesan,
und bin geheizen dietrîch, ein armer kristenman>.
< nu bin ich ein heiden. sage mir, werder man,
ob ich dich ûf den anger von dem zelte fuorte dan
mit rosse und mit wâfen, kündestu dich ernern?>
< jâ> sprach wolfdietrîch,< ich wolt mich ir aller wol erwern>.
der heiden îlte drâte, dâ er daz ros vant.
ez was worden spâte: er begreif ez mit der hant,
er bant im ûf vil balde schopf und satel sîn,
er fuort ez in daz gezelt für den gevangen hin.
im wurden schiere entslozzen und alliu sîniu bant:
daz tet ein heiden ziere, tuot uns diz buoch bekant.
dô gart sich snelliclîche der tugenthafte gast,
daz dem ritter edele eines ringes nie gebrast.
uns seit diu âventiure von dem küenen man,
wolfdietrîch der gehiure reit für den künic dan.
dannoch diu massenîe ob dem tische saz:
dô wart diu liehte heide von dem bluote naz.
bî den selben zîten ein guot getoufter man
was hôhe an eine zinnen durch schouwen gegân.
der kristen wart im schiere bî der wât bekant:
er trat hin in die vesten, da er tûsent kristen vant.
er sprach< ir helde küene, ich sih dort einen man
vehten ûf der grüene und ûf dem wîten plân.
neinâ, trûtgesellen, heten wir hundert man,
die heiden müesten zwâre uns die vesten lân>.
durch den gotes willen garte sich ir mêr:
dô wâfenten sich stille fünf hundert bruoder hêr
zer porten ûz drungen in liehten ringen dô:
dô wart der edele krieche inneclîchen frô.
die heiden sich bereiten alle zuo dem strît:
ir harnesch sie an leiten an der selben zît.
dô hiez merzîân der heiden ûf blâsen sîn herhorn,
daz man ez hôrt vil verre: gên den kristen was im zorn.
diu sper sie under sluogen, dô sprengten sie diu ros:
zesamen sie sie truogen, sie schûhten graben noch mos.
ûf einander sie dô stâchen mit vil grôzer kraft,
daz die satel brâchen und dar zuo manic schaft.
diu swert sie dô zuhten mit vil grôzer kraft,
die helm sie bald verruhten, diu edel ritterschaft.
die schilte sie zerkluben und diu îsîn gewant,
daz vil der ringe stuben umb diu nasebant.
die helme sach man glesten, ir slege wârn niht klein:
ob iren helmen veste daz liehte fiur erschein.
dô wart von strît sô heiz manegem werden man
daz im der rôte sweiz durch die ringe ran.
der strît wart sô herte von manegen slegen grôz:
sie sluogen ûf einander, daz bluot durch die ringe flôz.
dô wart manic ritter alsô sêre wunt,
daz er doch nimmer mêre mohte werden gesunt.
diu swert hôrt man klingen diu sie in henden truogen,
ûf helme und ûf ringe sie krefticlîche sluogen.
die helme wurdn erschellet daz sie muostn ir schînen lân.
manec ritter wart gevellet nider ûf den plân.
wolfdietrîch der werde dô vil sêre vaht:
dô sluoc er zuo der erde manegen heiden mit maht.
ze beiden sînen sîten er sluoc unde stach,
biz er an den zîten daz her drîstunt durchbrach.
die bruoder wâren küene, sie begunden sich vast regen
ûf der heiden grüene mit stichen und mit slegen.
die helme begundens schrôten mit ellenthafter hant:
dô valtens manegen tôten nider ûf daz lant.
wolfdietrîch der freche wart der heiden hagel.
dô valte er ûz blechen manegen herten nagel:
er tet in vil ze leide, ir strît wart gên im toup;
er valt sô vil der heiden als der wint tuot daz loup.
vil manegen heiden wilde valten die bruoder guot
ûf dem breiten velde in ir eigen bluot.
swaz sie ir mohten erlangen, die brâhten sie in nôt:
ez was umb sie ergangen, sie muosten ligen tôt.
sie machten eine wîte, die bruoder lobesam:
merzîân der künic selbe dô vil kûme entran
mit fünfzehn sarrazînen gên martifel in daz lant.
wolfdietrîch und die sînen riten wider umb zehant.
doch hetens in dem strîte zwei hundert man verlorn.
sie suochten ûf dem velde die bruoder hôchgeborn:
wernhêr sie dô funden und manegen bruoder hêr.
die wurden an den stunden bestatet nâch grôzer êr.
der tugentlîche krieche bevalch die sêle sîn
dem grabe dâ got der rîche wart selbe geleit în.
mê danne tûsent venjen tet der degen lobesan:
do bevalch er gote von himele sîn eilf dienestman.
sîn opfer daz was reine, daz der degen tete.
er wolte niht erwinden durch niemannes bete,
daz er belîben wolte, im wart gevlêhet dô.
er sprach< ir bruoder hêre, mîn dinc stêt niht alsô,
alse ir helde waenent> sprach wolf her dieterîch;
< ich muoz von hinnen kêren> rett der degen rîch.
des morgens dô ez tagete, messe er dô vernam:
dô wolt der ritter edele kêren dô von dan.
vil kûme wart dem helde urlop dô gegeben,
wan er zer widerverte sêre begunde streben.
urlop nam er mit zühten zem gotes grabe zehant,
dar nâch ze manegem helde: dô schiet er durch daz lant....
von jherusalêm kêrte der degen lobesam.
dô reit wolfdietrîch umb daz mer hin dan,
biz er zen wilden riuzen in die gegene kam,
an dem vierzehenden âbent für büden ûf den plân.
vil süezer ougenweide vant er dâ ûf dem plân
und ûf der selben heide ein schoene burc stân.
diu was gemeistert garwe von edelem marmelstein:
von maneger hande varwe sie gegen dem helde schein.
dô der helt wolfdietrîch der veste nâher kam,
wol hundert schoener türne wâren geworht dar an
und fünf hundert zinnen, die wâren lobelîch:
dô sach der edel krieche ein wunder gremlîch.
sô wunderlîchez wunder wart selten ie gesehen.
der helt ie dar under gund an die zinnen spehen.
dô er die âventiure mit sînen ougen sach,
( diu was gar ungehiure), wider sich selben er dô sprach
< wâfen immer mêre! waz sol diz wunder sîn?
von himele krist der rîche, tuo mir dîn hilfe schîn.
durch dîn gotlîche güete gip mir dînen rât>
sprach der degen hêre,< ich bin dîn hantgetât>.
waz wunders diz nu waere, daz tuon ich iu bekant.
bî des burcherren zîten was komen in daz lant
manic edel cristen, die wolten dâ bestân:
alsô tiuriu pfant muosten sie dâ lân.
wâ von daz nu waere, daz wil ich iu sagen.
daz manegem helde küene daz houbt wart abe geslagen,
daz kam von zouberlisten: nie kein cristenman
kunde sich gefristen, daz houbet muoste er vlorn hân.
belîân der rîche hete ein tohterlîn,
daz was minneclîche, daz selbe megetîn
hete mit zouberlisten manegem gefüeget daz,
daz im sîns herzen fröude dô benomen was.
swenne ein kristen recke ûf die veste kam,
marpaly diu schoene nam sich sîn denn an.
als ez gienc an den âbent sô muoste er mit der maget
ezzen unde slâfen: ez ist wâr, als man uns saget.
alsô er mit der frouwen hin ze bette kam,
und sie solt bî im slâfen, als wîp noch tuont den man,
sô wart er getrenket mit twalme sâ zehant:
ein sorcsamez slâfen wart dem helde dô erkant.
belîân der rîche het ein gewonheit,
daz er alle morgen zer kemenâten schreit:
swaz ritters was gelegen bî dem megetîn,
sie nâmen in vom bette, ez muost sîn ende sîn.
man warf in zuo der erden, sîn martel diu was grôz:
mit einem dilen snelle daz houbt man im ab schôz
und stecte ez an die zinnen. vil manegem wê geschach.
daz was diu âventiure, die wolfdietrîch dô sach.
ein turn was hôch, man sach in über die andern gân:
dâ hete der übel heiden diu houbt gestecket an.
alsô wârn die zinnen mit houbten wol bestaht.
er wânde, ir waeren tûsent, alsô het erz in sîner aht.
der graben wâren niune, für wâr sô wizzent daz,
undersetzt mit marmelsiulen und mit maneger hande glas.
alsô was diu brücke und die graben überzogen:
ez moht niht drîn wan zeinem tor, ez enkaeme drüber în geflogen.
dô wolfdieterîche die burc ane sach,
der degen lobelîche wider sich selben sprach
< ich gesach mit mînen ougen nie burc sô wunnesam:
wolte got von himele, solt sie ze kunstenopel stân>.
dô sprach mit trûregem muote der fürste lobesam
< daz sie ze kriechen haeten, mîn eilf dienstman,
eine burc sô schoene, sô wolte ich gerne leben
und in dem ellende mit grôzen sorgen streben.
nu hânt sie leider keine. diu naht gêt mich an:
ich solt rîten gên der bürge; so ist daz zeichen sô freissam.
ez stecket an den zinnen manec houbt sô wunneclîch:
dâ von wâg ichz ungerne> sprach wolfdieterîch.
< dicke muoz der ellende wâgen sînen lîp
niuwan nâch der spîse, ez sî man oder wîp.
ich wil rîten gên der bürge, ob der wirt iht milte sî.
wer weiz umb sînen orden? im wonet lîht tugent bî>.
dô reit wolfdietrîch gegen der bürge dan.
daz sach an eime venster der heiden belîân:
er hiez sich bereiten die heiden freissam,
daz sie mit im giengen gegen dem cristenman.
< du solt ouch> sprach der heiden,< schoene tohter mîn,
den gast wol enpfâhen, als liep ich dir müge sîn.
ich sihe noch an der bürge ein zinne laere stân:
dâ muoz ûf mîn triuwe sîn werdez houbet an>.
dar nâch in kurzen stunden, als uns diu wârheit seit,
kam zuo dem tor geriten der fürste unverzeit.
do erbeizte er von dem rosse, der ûz erwelte man:
diu port biz an den angel wîte wart ûf getân.
dô der fürste guote in die burc kam,
mit vil hôhem muote kam gên im gegân
belîân der rîche mit manegem werden man:
von pfeller und von sîden truogen sie rîchiu kleider an.
gramabet der portner im sîn ros genam.
belîân der rîche kam zuo im gegân.
er enpfienc in mit worten und mit untriwen dâ bî:
do enpfienc in mit valsche manic heiden frî.
ein heidenischer ritter von des küneges schar
der kam ze im gegangen und wolt sîn wâfen klâr
gerne hân genomen. dô sprach zorneclîch
von den wilden kriechen wolf her dieterîch
< ich bin ûz einer gegene bürtic> sprach der degen,
< dâ spulgent alle geste des siten ze pflegen,
daz sie bî in haben ir stahelîne wât.
nâch der selben gewonheit noch mîn leben stât>.
ein heidenischer ritter von des küneges schar
sprach mit rede bitter zuo dem kriechen dar
< waz hovezühte kunnent ir danne pflegen?
ir tuont reht als ein armer, der sich des lîbes hât erwegen>.
< nein ich, ûf mîn triuwe> sprach wolf her dieterîch:
< ich getrûwe wol geniezen des küneges zühte rîch.
in diser guoten veste ich âne sorgen stân.
mîn swert> sprach der ellende< wil ich doch in handen hân>....
dô der übel heiden sîn rede dô vernam,
er sprach gar snelliclîche zuo dem kristenman
< sage an, ritter edele, waz ist daz gewerbe dîn?
allez daz ir gebietent, dâ mit sol iu gedienet sîn>.
< gnâde, heidenscher herre! dâ suoche ich einen man,
dem wolte ich gerne dienen sô ich beste kan.
swâ man mit dem swerte ze strîte solte gân,
dâ wolte ich alzît gerne bî den vordersten stân>.
dô sprach der übel heiden< wiltu bî mir bestân,
mîne schoene tohter soltu ze wîbe hân.
ir sint wol hundert ritter gelegen nâhe bî:
sie ist noch ein megetîn und aller manne frî.
sô einr ein naht bî ir gelac und sie niht ze wîbe gewan,
am andern morgen muoster daz houbt verlorn hân.
als muoz ouch dir geschehen, wiltu sie bestân>.
< gnâde, heidenscher herre, lânt mich ein urlop hân>.
< gerne> sprach der heiden. man zôch im sîn ros dar.
dar ûf was schiere gesezzen der edele fürste klâr.
alsô zornlîchen reit er für die porten dan:
dô hetes mit zouberlisten einen sê für die burc gelân.
dô sprach wolfdietrîch, der ûz erwelte man
< welher übel tiuvel hât den sê für die burc gelân?
do ich her în reit, dô stuonden bluomen unde klê.
sol die sô gar verderben der ungefüege sê?>
dô sprengte er in daz wazzer, der ûz erwelte man:
dô triben in die wellen hinder sich hin dan.
dô sluogen in die ünden, den fürsten lobesam,
daz er muoste entwîchen wider in die burc hin dan.
dô sprach wolfdietrîch< herre, durch dîner namen drî,
hilf unde râte, waz mir daz beste sî.
ich bestüende ûf gotes erbermde einic hundert man:
verzagte ich an der maget, ez ist unmenlîch getân.
herre sant jörge, du solt mir bî gestân
und lâ mich geniezen, daz ich dîn hemde hân.
spreng ich in daz wazzer, sô trîbent mich die ünden dan:
geminne ich dann die juncfrou, gotes hulde muoz ich vlorn hân.
daz sô manic ritter verlorn hât hie den lîp,
und dennoch heizt ein maget und noch nie wart ein wîp:
ê daz ich hinnen rîte> sprach der werde man,
< sô muoz ich ê versuochen wiez umbe ir minne sî getân>.
dô reit wolfdietrîche in die burc wider,
do erbeizte er degenlîche von dem rosse nider:
< heiden, lâ sehen dîn tohter, ist sie joch des wert,
ob mîn frîez herze ir edelen minne gert.>
man brâht die juncfrouwen mit sehzic megden dar.
sie lûht ûz in als ein rôse ûz andern bluomen gar.
sie was alsô ein bilde daz schône entworfen sî,
doch wonte ir grôzen schoene lützel valsches bî.
dô sprach der übel heiden< wie gevelt dir diu tohter mîn?>
dô sprach wolfdietrîch< wie möht sie schoener sîn?
daz ir wan aleine der touf waere gegeben,
sô wolte ich mit ir wâgen mînen lîp und mîn leben>.
dô sprach der übel heiden< werder cristenman,
dînen guoten harnesch muoz ich von dir hân.
den wil ich dir behalten biz ez morne beginnet tagen>.
< wer gaeb mir in dann wider, so ich hinnen wolde jagen?>
dô sprach diu heideninne, diu frouwe wol getân
< daz lâz ze mînen tugenden, du werder cristenman.
ich antwürte in iu wider an iuwern stolzen lîp>.
< ich lân mich an iur triuwe, heidenischez wîp>.
do enstricte im die riemen diu frouwe wol getân:
mit alsô guoten zühten den halsberc sie dô nam.
sie truoc in in ein kemnâten da er wol behalten lac.
hei was liebe diu juncfrouwe gegen wolfdietrîchen pflac.
in fuorte ûf den sal der heiden belîân.
dô kam diu juncfrouwe gegen im gegân.
sie enpfienc in alsô schône, den fürsten schanden frî:
âne ir vater wizzen was sie im mit triuwen bî.
sie saz zuo im nâhe, diu hêrliche maget.
sie begunde in umbvâhen mit armen, als man saget,
daz ez dem ritter edele muoste wol behagen.
sie begunde im heimlîchen iren willen sagen.
sie sprach< fürste edele, versmaeh niht mînen gruoz.
iu spilnt d'ougen als eim valken. für wâr ichz jehen muoz:
ich gesach mit mînen ougen nie sô schoenen man:
daz sô maneger ist hie verderbet, niht iu daz geschaden kan>.
< ich hân mich an iur triuwe, juncfrouwe, gelân.
ir sint von ganzer schoene sô rehte wol getân,
daz iuwer liehtiu varwe kein valsch bî ir dol.
swaz ir mir verbietent, gerne ich daz mîden sol.>
ein linde was gegozzen ûf dem palas rîch:
obenan saz in den schozzen manec vogel minneclîch,
die wârn ergraben waehe mit manegem edeln gestein.
daz werc was alsô spaehe mit edelen berlîn klein.
durch den stamm veste manec rôr von silber gienc
ûf biz an die este, daz ie ein vogel gevienc.
daz was alsô gerihtet: zwên blâsbelg wâren dar
mit meisterschaft gerihtet mit wîzem silber klâr.
als man die belge ruorte bî der linden rîch,
den wint sie balde fuorten in die roeren wünneclîch:
der begunde danne dringen durch die roeren hol
und die vogele twingen daz sie alle sungen wol.
under der linden schoene sach man ein tavel stân,
die man sol billîch kroenen: diu was sô wol getân
von wîzem helfenbeine. ein sidel gerihtet was
von rôtem marmelsteine, dâr ûf wol tûsent ritter saz.
alsô ze hôchgezîten belîân ze tische gie
in dem palas wîte, der heiden niht enlie,
er hiez zwên ritter freche die belge ziehen zehant:
dô dienten im ze tische die vogele alle sant.
mit diser hübschen gezierde lân wir die rede stân.
dô kam vil schiere gegangen der heiden belîân
dâ der helt von kriechen bî sîner tohter saz.
sie truogen alle gelîche dem werden ritter haz.
in den selben stunden der heiden und sîne man
wolten dâ ze tische mit einander gân.
manec tischlach waehe wart dar ûf getragen,
von golde manc werc spaehe, alsô wir hoeren sagen.
der heiden sîne helde ze tische sitzen hiez.
den werden gast edele der wirt niht enliez,
mit sîner tohter schoene er in ezzen bat.
er sprach< genâde, herre, des lânt mich haben rât>.
dô sprach der heiden wilde< ir werdent niht erlân>.
< sô sol ez, künec hêre, gerne wesen getân>.
an des tisches ende ze oberst, als man saget,
wart dem fürsten ellende ze gemazze geben diu maget.
( gramabet der heiden huop sich balde dar,
dâ er ob dem tische des heldes wart gewar.
er winkte im mit den ougen, daz er ez lieze sîn,
daz ezzen daz dâ waere, brôt und ouch den wîn.)
der wirt hiez ziehen swinde die blâsbelge in dem sal.
dô sungen ûf der linden die vogele über al:
ieglîcher sîne wîse sanc an der selben stunt,
daz wolfdietrîch der spîse vergaz in sînem munt.
diu maget sach mit ougen den werden kriechen an.
sie sprach< nu ezzent vaste, ritter lobesam.
tranc und ouch diu spîse sint iu harte guot.
lânt iuch niht verdriezen, ritter hôchgemuot>.
< nu lône iu got von himele, edelez megetîn.
harte guoter wille ist mir hie worden schîn.
daz ich ez nimmer mêre vollen prîsen kan
der guoten handelunge die ir mir hânt getân>.
daz maz wart von in allen mit fröiden dô genomen.
dô sâzen ob dem tische die starken heiden fromen,
die der rîche künec hete ûz erwelt.
sie blicten dick mit ougen an den werden helt.
ir einer sprach zem andern güetlîchen dan
< dirre schoene recke muoz den lîp verlorn hân>.
etlîchem sarrazîne was sîn swaere leit,
doch was ir michel mêre die im frumten arbeit.
mit vil werden zühten der künec lobesam
blicte ob dem tische sîn schoene tohter an.
er lachte unde schimpfte gên der werden maget.
warumbe er daz taete, daz wirt iu schiere gesaget.
sie sprach< vater herre, waz lachent ir mich an?>
des antwurte ir balde der heiden belîân
< ich mac ez niht mê heln, liebez töhterlîn:
dich sol haben ze trûte diser edel ritter vîn>.
als siez ungerne taete, dem gebârte sie gelich.
nu meinte der übel heiden, ez solte dô für sich
gân umb die juncfrouwen und umb den werden man.
der keiserlîche krieche antwürten dô began
harte listeclîche dem heidenischen man,
als ez dem degen küene mit êren wol gezam.
er sprach< künec rîche, ûf die triuwe mîn,
ich bin gar ze swach der schoenen tohter dîn,
( daz sie mir würde ze wîbe, künec tugentsam.
du braechest dînen orden: daz waer niht guot getân.
morn bî des tages zîte muoz ich von hinnen varn.
künec, die tohter dîne soltu baz bewarn.
mit einer heideninne mac ich hân kein ê.
darumbe in mînem sinne taet ez mir immer wê,
daz sie mîn kebse waere> sprach wolf her dieterîch;
< er dûht mich michel swaere> sô rette der tugentlîch.)
der künec ûz starkem grimme wüeten dô began.
sîn zorn begunde limmen gên dem werden man:
vil schiere der ellende des heidens haz ersach,
mit tugentlîchen witzen er zuo dem künege sprach.
< ich wânde> sprach mit zühten der ûz erwelte man
< daz ich, künec rîche, niht übeles hete getân,
daz ich dir für leite den gebresten mîn
und dir daz beste seite, heiden, umb die tohter dîn>.
mit valsche sprach der heiden< ist daz du ez niht tuost,
sô wil ich dich betwingen, daz du ez tuon muost.
swie du ez an gevâhest, ez kan anders niht ergân,
marpalî die schoene muostu ze wîbe hân>.
< künec, eins mannes müezen daz sol er gerne tuon:
ich nime ez ûf mîn triuwe, ez ist ein wîstuom.
swaz der man muoz lîden, daz grîfe er froelîche an,
sô kan im deste kûmer an den werken missegân>.
hie gelobete er ze wîbe die hêrlîche maget.
des fröut sich âne zwîfel manc heiden, als man saget.
dô stuont nâhen bî gramabet der portenaer,
er klagte heimlîchen des werden heldes swaer.
sie bôt im dick den becher, dar inne den klâren wîn:
< ir sulnt ezzen und trinken, des lânt iuch gebeten sîn>.
< mit ezzen und mit trinken sol sich überladen kein man,
der mit frouwen und mit vederspil kurzewîle welle hân>.
< sô sparnt ir iuch ûf minne> sprach diu juncfrou wol getân:
< ez dunkt mich hiute langes zît, wir sullen slâfen gân>.
sie nam in bî der hende und fuort in über hof hin dan
in ein kemenâten, was von marmel wunnesam.
manec kerze grôze wart ir getragen mite
von den hûsgenôzen nâch des hoves site,
ze leide dem ritter, ze dienste dem megetîn.
< disiu naht wirt iu noch bitter> gedâhte manec sarrazîn.
die heiden alle glîche wolten in die kemnât gân:
belîân der rîche hiez sie hie vor bestân.
der künec sîne tohter bî der hende gevie:
< lâ dir sîn enpfolhen den gast, du weist wol wie>.
dô sprach marpaly diu schoene< lieber vater mîn,
möhte ez, künec rîche, an iuwerm willen gesîn,
mich und mînen gesellen sol man ruowen lân>.
er sprach< tohter reine, daz sol sîn getân>.
der künec gienc von dannen und ander sîne man.
man liez den edelen kriechen bî der juncfroun lobesam.
sie giengen an ir ruowe alle dô von dan:
vil stolziu âventiure huop sich dô an....
in der kemnât stuont ein bette von helfenbeine gar,
dar ob lac ein kulter von liehter sîden klâr.
dô saz an daz bette diu juncfrou lobesam:
dô stuont in manegen denken der ûz erwelte man.
sie sprach< vil lieber herre, wie lange went ir stân?
entürrent ir zeiner megde an ein bette gân?>
er sprach< diu grôze sorge twinget daz herze mîn.
daz manec ritter ist verderbet, des sol ich gewarnet sîn>.
sie sprach< vil lieber herre, dâ vor warne ich iu den lîp.
man bringet uns slâftrinken> sprach daz schoene wîp:
< trinkent ir daz ûz, ir slâfent, küener man,
drî tage: waz kurzwîle möhtent ir dann mit frouwen hân?>
dô sie daz wort gesprach, der kamerer brâht den wîn.
den enpfienc dô selbe diu junge künigîn:
< ganc und lege dich slâfen, kamerer, küener degen,
ich wil mînes gastes hînaht selbe pflegen>.
dô schôz sie den rigel mit zühten für daz gaden.
sie vergôz daz slâftrinken, ez kunde im niht geschaden.
sie saz wider anz bette, diu juncfrou lobesam.
dannoch stuont in sorgen der ûz erwelte man.
sie sprach< vil lieber herre, wie lang went ir noch stân?
entürrent ir zeiner megde an ein bette gân?>
er sprach< diu grôze sorge twinget daz herze mîn:
ich bin ein werder cristen, sô sint ir ein heidenîn.
waer daz ich iuch minnte, juncfrouwe hôchgeborn,
mîn lîp und mîn sêle waer êweclîch verlorn:
ir liezent iuch denn toufen, juncfrouwe wol getân>.
dô sprâch diu heideninne< wie möhte ein touf sô balde ergân?>
< anz houbt schrîb i'u ein kriuze nâch cristenlîchem louf
und besprenge iuch mit dem wazzer, sô habent ir den touf.
sô wil ich danne minnen iuwern stolzen lîp>.
< zwâr, daz getuon ich nimmer> sprach daz heidensche wîp.
< an mînem gote machmet sô wil ich bestân.
waz bezzers gotes möhte ich joch gehân?
er gît mir pfeller sîdîn, purper unde saben;
er lât mich leben fünf hundert jâr: waz möhte ich bezzers haben?
mîn magetuom hân ich behalten iez wol fünfzec jâr
einem werden fürsten, daz sage ich iu für wâr,
der heizet wolfdietrîch, ûz kriechen lande geborn:
den hân ich für sie alle zeinem herren ûz erkorn>.
< vil schoene juncfrouwe, wâ ist iu kunt sîn name?
daz lânt mich... wizzen, daz ist iu âne schame.
ist er noch geboren? daz sullent ir mir sagen>.
dô begund diu heideninne ein buoch her für tragen.
daz blat las sie schiere, dâ sie den namen vant:
< jâ, er ist geboren, der küene wîgant.
er ist drîzic jâr alt, der fürste lobesam,
zwên tage und zwelf wochen, alsô vind ichz geschriben stân.
diz buoch hât behalten mîn geslehte manic jâr
von der alten sibillen, daz sage ich iu für wâr.
von der wîssaginne schreip ez ein wîser man:
er ist nu lange geboren, der fürste lobesam.
ich hân daz buoch behalten iez wol fünfzec jâr.
ez seit mir von dem fürsten, daz sage ich iu für wâr,
er sol in sîner jugende sîn ein arbeitsaelic man,
und sol an dem alter die krône ob allen künegen hân>.
< vil schoene juncfrouwe, went ir aber iuch toufen lân,
ob ir wolfdieterîchen sehent vor iu stân?>
< nein ich, ûf mîn triuwe> sprach diu juncfrou wol getân.
< zwâr, sô wirt iu nimmer kunt kein kristenman>.
sie sprach< vil lieber herre, dâ mit lânt iu gedienet sîn:
ich vergôz durch iuwern willen mîns vater klâren wîn.
versuochent mich ein halpjâr durch den willen mîn:
gevelt mir iuwer minne, sô wil ich alwegen bî iu sîn>.
< minnte ich iu ein halpjâr, juncfrouwe wol getân:
mîn got ist sô zornic, den ich ze herren hân,
er lieze mich ein wîle lenger niht genesen;
mîn lîp und mîn sêle müeste verderbet wesen>.
< joch gloube an mîn got machmet, merke mich vil eben,
ein ganzez himelrîche muoz er uns zesamen geben:
dar inne schînt diu sunne und waejet der wint.
sol ieman gewaltic werden, als tuont ouch unseriu kint>.
dô sprach wolfdietrîch, der fürste unverzeit
< swaz ich erben mit iu gewinne, daz waer mir harte leit.
ich wil an den gelouben der mich geschaffen hât:
ich getrûwe sîner gnâden, mîner sêle werde rât>.
< sint ir dann minnebaere, sô twinge ich iu den lîp>.
dô lôste ein sîdîn hemde daz hôchvertige wîp
von dem übermüeder al umbe und über al.
sie liez den lîp blecken die sîten hin ze tal.
er sach zwô smale sîten, zwei hôhe hüffelîn,
zwên hole füez, zwei slehtiu bein: waz möhte bezzer sîn?
sie was an dem lîbe als milch und bluot getân:
dô wart wolfdietrîch sô tiuvellîchen stân.
er sach ein rôtez mündelîn, zwei spilendiu ougen klâr:
ir wenglîn unde ir hiufel wâren rôsenvar.
sie was an dem lîbe, man möht niht schoeners sehen.
sie sprach< er ist ein saelic man, dem liep von mir sol geschehen>.
dô sprach diu heideninne< sint ir ein biderman,
sô grîfent weckerlîch dar zuo, dâ man iu der minne gan.
tuont ez durch iuwer tugent und durch iur werdekeit
und lânt iu mînen stolzen lîp hie niht wesen leit>.
sie begunde ringen mit dem fürsten klâr,
sie warf in an daz bette, seit uns diz buoch für wâr;
mit schalle und mit schimpfe sô wart diz getân.
er enpfienc ez mit glimpfe, der ûz erwelte man.
dô ructe sie mit kreften an den werden man.
< zwâr du muost mich minnen, ob ichz gefüegen kan>.
< nu sach ich bî mînen zîten nie frowe sô ungezogen.
ach, wie hât mich iur schoene hie sô gar betrogen!>
daz bein huop sie hôhe und swanc ez über den man:
< zwâr, du muost mich minnen, ob ichz gefüegen kan>.
die fûst begunde er twingen und gap ir einen slac
daz diu juncfrouwe ûf dem bettestollen gelac.
dô lac in grôzen sorgen der ûz erwelte man,
dô rief er unser frouwen flîzeclîchen an
< troestaerin aller sünder, milt muoter, reiniu meit,
lâ dir mînen kumber hiute wesen leit>.
daz erbarmte unser frouwen, sie sante ein engel dar:
dô wart wolfdietrîch alles glustes bar.
er lac in den gebaerden als in ein tou het übergân:
< juncfrouwe, deckent iuwern lîp, der gelust hât mich verlân>.
dô spranc sie von dem bette, eins zoubers sie began,
daz diu kemenâte von rôtem fiure enbran.
wie balde wolfdietrîch daz kriuz dar gegen schreip:
daz fiuwer stuont stille, von im ez verre bleip.
dô sprach wolfdietrîch, der ûz erwelte man
< wie nu, juncfrouwe? dîn got wil dich lân>.
< hân ich im vil gedienet und wil er mich denn lân,
sô wil ich immer tâlanc nacket vor iu stân>.
sie stuont vor im biz tage, sie kunde im niht geschaden.
dô kam der übel heiden ûzen an daz gaden.
er bat sich balde în lâzen:< sage mir, tohter mîn,
hât dich der gast geminnet? war kam neht mîn clârer wîn?>
< neinâ, lieber vater, rich mir ez an dem zagen.
allen werden frouwen wil ich sîn laster klagen:
er ist wol minnebaere und mac sîn âne sîn:
durch sînen schoenen lîp schutte ich hin den mînen wîn>.
< her gast, sô sî iu widerseit, ir müezt mit mir ze strîte gân>.
dô sprach wolfdietrîch< daz sol sîn getân.
heizent mir mînen harnesch ûf den hof her tragen:
strît gegen glîchem strîte wil ich nimmer man versagen>.
dô wolfdietrîch des heidens rede vernam,
diu naht hete ein ende, der tac den sige gewan.
wol ahte schuohe spranc er von dem bette dan:
< ê ich aber alsô hete ein naht, ich bestüende ê hundert man>.
dô nam in der übel heiden dô bî sîner hant,
er fuorte in über den hof dâ er ein bilde vant:
< schouwe, ritter edele, daz bilde heizt der tôt.
ez bringt dich, degen küene, noch hiute in grôze nôt>.
dô wolfdietrîch die rede dô vernam,
er bucte sich zer erden, der fürste lobesam
und namz bî einem beine, als wirz vernomen hân,
und sluoc ez zuo der erden, daz ez brechen began
und sich ze stücken machte. dô wolfdietrîch daz sach,
der herre lûte erlachte; nu hoerent wie er sprach
< fröu dich, heidenscher herre, und schouwe ez gar eben:
ich hân dir dîn tôt zerbrochen, du muost nu immer leben>.
dô sprach der übel heiden< ez gêt dir an den lîp:
dâ vor kan dich gefristen weder man noch wîp,
daz du mir mînen got sô spotlîch hâst erslagen,
den ich sô êrlîchen hân gehabt bî mînen tagen>.
< wes woltestu mich dann zîhen?> sprach wolf her dieterîch.
< du tuost eim übelen heiden, weizgot, vil gelîch.
ich hân doch nie verdienet dînen haz noch nît:
ich getrûwe gote von himele, er helfe mir ze aller zît>.
dô sprach der übel heiden< du bist der küenste man
den ich bî mînen zîten ie gesehen hân>.
er nam in bî der hende und fuort in über hof hin dan
in einen palas wîte under alle sîne man.
dô in ein übel heiden her füeren sach,
er gienc zuo den andern. nu hoerent wie er sprach:
< uns bringet unser herre dort her ein cristenman,
mit dem suln wir kurzwîle biz ûf den âbent hân>.
dô sprach der übel heiden< ez wirt im anders geleit.
ich wil ouch versuochen sîne snellekeit>.
er nam in bî der hende und fuorte in für daz tor:
dâ sach der ellende einen tiefen graben vor.
der was wol niun clâftern wît, dâ man über spranc.
einen schilt breit der heiden under die üehsen twanc,
mit grôzen zouberlisten spranc er über den graben:
< maht du mir niht gevolgen, du muost daz houbet vlorn haben>....
den schilt brâht man schiere dem werden cristenman.
ich waene wolfdietrîch nie groezer sorge gewan.
nâch sînes meisters lêre er den schilt undr üehsen twanc.
ein clâftern oder mêre er für den heiden spranc.
er sprach< herre der wirt, ich hân behabt mîn leben.
mîn ros und mînen harnesch sol man mir wider geben,
sô wil ich hinnen rîten> sprach der küene man.
dô sprach der übel heiden< ez mac noch niht ergân.
umb daz mîn gerihte ist ez alsô getân:
wir müezen in zwein hemden ûf zwein stüelen stân.
die sint durchgozzn mit blîe ûf drin stecken smal,
daz uns die füeze beide gênt über einander hin ze tal.
driu vil scharpfiu mezzer werdent dir zer hant geleit
unde ein buckelaere, kûm einer hende breit.
und rüerestu die erde, merk waz ich dir sage,
als grôz als umbe ein hâr, man sleht dir daz houbet abe>.
< gnâde, heidenscher herre> sprach der werde man,
< wiltu mir aber drîe die êrsten würfe lân?>
< nein> sprach der heiden,< hûsêre muoz vor gân>.
dô sprach wolfdietrîch< sô muoz ich trûric stân>.
dô hiez er balde springen, der heiden freissam,
sehs mezzer dar bringen, als er vor dick hete getân.
diu wâren schône gesliffen, ieglîchez sêre sneit,
und zwêne buckelaere, kûm einer hende breit.
ein heiden gâhte schiere dâ er diu mezzer vant,
er brâht sie alsô snelle für den wîgant.
dô wolfdieterîche diu mezzer ane sach,
harte trûreclîche er wider sich selben sprach
< berhtunc, lieber meister, waerestu mir bî,
sô waere ich hie ellender grôzer sorgen frî.
der mich nu hât geschaffen, an den wil ich mich lân:
der mac mir wol gehelfen, alsô ich mich kan verstân.
durch in sô wil ich lîden, er leit ouch durch mich nôt.
durch den sô wil ich gerne hie geligen tôt>.
der heiden gap geteilet dem küenen wîgant
daz er driu scharpfe mezzer naeme ze sîner hant.
die stüele hiez er rihten ûf den palas dan:
< du muost mir drî würfe in dem hemde bestân.
und rüerestu die erde, merk waz ich dir sage,
als grôz als umbe ein hâr, dir muoz daz houbt her abe>.
er zôch ab dem lîbe allez sîn gewant,
er leite ez zuo dem stuole nider ûf daz lant:
< muoz ich von dem heiden den lîp verlorn hân,
sô berâte got zen kriechen mîn einlif dienstman>.
dô sprach wolfdietrîch wider den heidenischen man
< wiltu mich mit mezzerwerfen selbe hie bestân,
sô ziuch ab dînem lîbe diu kleider pfellerîn>.
des begunde lûte lachen der wilde sarrazîn.
nu wâren bî den zîten diu reht alsô getân,
swaz der man gelobte, des entorste er abe gân.
er muoste ab sînem lîbe ouch sîniu kleider legen:
dô stuont er in sîm hemde für wolfdietrîch den degen.
< hoerstu> sprach der heiden wider den cristenman,
< wie getâniu reht ich in mînem lande hân?
swer kumet ze mînem hûse, daz sage ich dir für wâr,
der muoz mich zuo dem êrsten gên im lâzen werfen dar.
sihstu dort in den zinnen fünf hundert houbet stân,
die ich mit mîner hende alle verderbet hân?
noch stêt ein zinne laere, ûf die triuwe mîn,
dâ muoz dîn werdez houbet ze einem pfande sîn>.
< sît denne mîn lîp muoz sô gar verderbet sîn,
sô lâz mich vor an rüefen jhêsus den got mîn>.
< mahtu den iht erbiten, daz wirt dir alles nôt.
du muost, ûf mîn triuwe, hie geligen tôt>.
dô viel er fürz gestüele, der tugenthafte man:
dô rüefte er got von himele flîzeclîchen an
< krist von himelrîche, du solt mich niht enlân,
und berât zen wilden kriechen mîn einlif dienstman>.
der heiden sprach mit zorne< wen kiferstu hie an?
dir gêtz mûl als eim eichorne, ich sih dîns gotes niht bî dir stân.
hebe dich zuo dem stuole, wellestu genesen,
und schirm dich flîzeclîchen: ez muoz dîn ende wesen>.
< wes woltestu mich denn zîhen?> sprach wolf her dieterîch.
< du tuost eim übelen heiden weizgot wol gelîch.
ich getar mînen tôt wol manlîch sehen an.
swaz ich hie lîde, unverdienet ich daz hân>.
dô sprach wolfdieterîch zem heidenischen man
< wie ob dir kumet einer, der dir gesiget an?
vor dem soltu dich hüeten, daz dunket mich vil guot,
daz du iht engeltest dîner übermuot.>
< ich weiz keinen sô küenen> sprach der heidensche man
< der mir mit mezzerwerfen müge gesigen an,
wan ez wehst in kriechen ein fürste unverzaget,
von dem sol ich ersterben, ist mir gewîssaget.
und bistu ez der selbe, daz tuo mir bekant:
sô gibe ich dir ze eigen bürge unde lant>.
< nein ich> sprach wolfdietrîch, der fürste unverzeit,
< ich bin sus ein werder ritter, daz sî dir geseit>.
dô sprungen sie zen stüelen, die ûz erwelten degen.
dô hete sich wolfdietrîch des lîbes gar verwegen:
er sprach< herre got, genaediger krist,
nu hilf mir von hinnen, wan nieman bezzer ist>.
< bist aber du bereite, ûz erwelter degen?>
< jâ> sprach wolfdietrîch,< du maht wol würfe pflegen.
swaz unser eime von dem andern sol geschehen,
daz wirt in kurzen zîten nu alhie gesehen>.
< hüet dînes linken fuozes> sprach der heidensche man,
< dâ muoz daz scharpfe mezzer enmitten durch gân:
daz wil ich dir nâhe werfen zuo den füezen dîn.
nu hüet dich anders niergen, des soltu sicher sîn>.
er warf imz êrste mezzer vermezzenlîche dan.
dô spranc er einer clâfter hôch von dem stuole dan:
er sazt die füeze nider, als obz ein vogel het getân.
daz mezzer viel durch den stuol, im estrîch ez stecken began.
eins wurfes hete vervaelet der heidenische man:
< lieber got machmet, wem wiltu mich lân?
du solt mir gnaedeclîche noch hiute bî gestân
und hilf mir mîner êren, alsô du dicke hâst getân.
wer lêrte dich die sprünge, die sint sô griuselîch>.
< wes hâstu des ze frâgen> sprach wolf her dieterîch,
< wer mich sie lêrte?> sprach der küene man.
< ich muoz doch nôt und angest leider vor dir hân>.
< du gemanest mich der sprünge> sprach der heidensche man,
< ez ist wol ahzic jâr daz ich kunst von im nam:
der heizet herzog berhtunc, geborn von mêrân.
hât dich der gelêret, daz soltu mich wizzen lân.
od bistu von wilden kriechen wolf her dieterîch,
ein helt ze sînen handen? dem gebârstu wol gelîch.
sô hân ich vil von dir gehoert deich dich gerne gesehen hân.
ich wil mich durch dîn willen gerne toufen lân>.
dô gebârte wolfdietrîch als im diu rede waer zorn:
< wer waer der cristenman der von wolven waere geborn?
ich bin ein werder ritter, daz wil ich hiute bejagen:
verwirfestu noch zwei mezzer, mînen namen wolt ich dir sagen>.
< hüet dînes linken ougen, werder cristenman>.
er huop die hant ze hôhe, er versûmte sich dar an,
daz er im des hârs zwên löcke von der scheiteln nam
in allen den gebaerden, als ez waere geschorn dan.
dô greif er ûf daz houbet, der fürste hôchgeborn:
< wie ist mir, got von himele, sô schiere ein blate geschorn!
nu mac ich doch leider niht wol pfaffe wesen.
herre got, mit dîner helfe sô bin ich noch genesen>.
< hân ich dich noch niht troffen?> sprach der heidensche man.
< nein> sprach wolfdietrîch,< du hâst mir niht getân,
daz mir müge geschaden als tiure als umb ein vaden.
verwirfest noch ein mezzer, daz kan mir niht geschaden>.
zweier würfe heter vervaelet, dô schrei er an der stet
< ich waen, du wellst mich lâzen, vil lieber got machmet.
daz geschach mir nie mêre> sprach der heidensche man:
< swaz ich ie hân geworfen, zweier würfe ich nie vervaelet hân.
nu hüete dînes herzen> sprach der heidensche man:
< dâ muoz diz scharpfe mezzer mitten durch gân.
deist gesliffen ûf ein ecke und heizt der grimme tôt.
ez beruort nie keinen man, er müeste lîden nôt.
schirmens und bereitens tet dir nie sô nôt.
dir nâhet sicherlîche der gremlîche tôt.
schirme dich wîslîche, wellestu genesen:
swaz ich noch hân geworfen, daz ist mîn schimpf gewesen>.
< sô habe ein wîle stille, du solt mir ein friden geben
daz ich mich besorge, daz ich behalt mîn leben>.
daz sîdîn hemde macht er für die brust wol hundertvalt;
dô half im sant pangrâzien heiltuom und der gotes gewalt.
er warf im daz dritte mezzer zorneclîche dan.
dô swanc ez durch den buckler, als ez waere ein swam.
ez viel im vor den brusten für die füeze in einen stein,
daz ez dar inne gestac alsô ez waere ein weicher leim.
< herre der wirt, ir sullent mir ouch drî würfe gestân.
ich wil, ob got wil, naeher werfen dann ir mir hânt getân>.
< du bist mit mînen listen> sprach der heiden< überladen:
mîniu mezzer sint verlüppet und kunnent mir niht geschaden>.
dô spranc er zuo dem stuole mit grôzen sorgen gar.
dô blicte wolfdietrîch mit spilenden ougen dar:
< hüet dînes linken ougen, heidenischer man,
und dîner füeze beider: der drîer muoz ich einez hân>
< owê> sprach der heiden,< sô muoz ich lîden nôt:
hüete ich mich dann unden, sô bin ich obenan tôt.
milter got machmet, du solt mich niht lân,
sô wil ich ûf mîn triuwe immer staete an dir bestân>.
er warf imz êrste mezzer vermezzenlîche dan.
er huopz im gegen den ougen, dem heiden freissam
und liez daz mezzer sîgen, bî der hende nider gân.
die füeze erm alle beide ûf den stuol zwicken gan.
< nu bin ich> sprach wolfdietrîche< ein ungelêrter man,
und waen dich sicherlîche eben troffen hân.
wiltu mir entrinnen, daz kan ich wol bewarn.
ich gibe dir des mîn triuwe, der stuol muoz mit dir varn>.
er warf imz ander mezzer durch die sîte dan
daz ez in der steines wende stecken dô began.
daz bluot verwten estrîch. dô sprach der küene man
< dîn lüppe sint verirret, sie wellent dîn kein schônen hân>.
< owê> sprach der heiden,< dîn giuden ist gar grôz.
ez lebet in der welte niergen dîn genôz.
du verst mit solhem schalle: waz herren mahtu sîn?>
< dâ heize ich wolfdietrîch und bin der vîent dîn>.
< du solt mich lân genesen> sprach der heidensche man,
< ich wil mich durch dîn willen gerne toufen lân.
ich hân vil von dir gehoeret, du sîst ein küener man:
tuo sô bescheidenlîche, du solt mich leben lân>.
dô sprach wolfdietrîch, der fürste lobesam
< dich wolte nie erbarmen kein cristenman.
du begienge mit in dînen gwalt und slüeg in diu houbet abe
und stectest sie an die zinnen, diu wil ich loesen drabe>.
< owê> sprach der heiden,< war kam neht mîn klârer wîn?
heiz her für tragen alle die göte mîn,
ob ich vor dem cristen noch müge genesen.
ich fürhte ûf mîn triuwe, ez müez mîn ende wesen>.
man truoc ûf den hof diu bilde: sie wâren fröuden bar.
er schreip daz kriuz dar gegen, die tiuvel zerstuben gar.
< vater, er ist ein zouberer, unser göte sint gên im tôt.
ich fürhte ûf mîn triuwe, wir müezen liden nôt>.
er begunde aber rüefen< machmet, got mîn,
hilf mir gnaedeclîche hinnen, mac ez mit hulden sîn.
ich wil ûf mîn triuwe immer staete an dir bestân,
mîn tohter marpaly soltu ze wîbe hân>.
dô sprach von wilden kriechen wolf her dieterîch
< heiden, dîn got machmet ist dem mînen ungelîch.
gert dîn got wîbe? daz ist ein seltsaen leben.
sînen gwalt wil ich vertrîben und wil im ein ende geben.
nu hüete dînes herzen, heidenischer man:
dâ muoz diz scharpfe mezzer mitten durch gân.
werde ein teil groezer( merk waz ich dir sage),
als tiure als umbe ein hâr, sô slach mir daz houbet abe.>
er warf imz dritte mezzer vermezzenlîchen dan,
mitten durch sîn herze, dem heiden freissam.
er spielt im in dem lîbe daz herze glîche enzwei,
rehte alsô ein biderman ein wol gebrâten ei....
dô des hûses herre was gelegen tôt,
dô kam wolfdietrîch in jâmer unde in nôt.
fünf hundert heiden liefen in dô an:
dô spranc er balde an einen, schilt und swert er ime nam.
êrste begunde strîten wolf her dieterîch
ze beiden sînen sîten, einem helde vil gelîch.
er valte in heldes muote manegen heiden tôt:
sant jörgen hemd daz guote wart von bluote rôt.
man sach in vaste houwende under in allen gân.
ein nebel diu heideninne liez ûz einer bühsen gân,
daz im vor den ougen verswant der liehte tac,
daz er zuo den zîten keiner gesihte pflac.
dô greif er zuo der erden, daz dritte mezzr er nam:
daz brach er alsô balde ûz dem heiden freissam.
er warf ez durch die heidenin, der helt mit sîner kraft,
daz sie viel zuo der erden: des wart er sigehaft.
zehant schein diu sunne und ouch der liehte tac:
waz fröuden und waz wunne wolfdietrîch dô pflac!
< rîcher got von himele, du wilt mich niht lân.
so berâte ouch ze kriechen mîn einlif dienstman.
herre sant jörge, du solt mir bî gestân,
lâ mich geniezen deich dîn hemde an mînem lîbe hân.
du hüeb mich ûz der toufe, lieber göte mîn:
hilf mir gnaediclîchen, mac ez dîn wille gesîn>.
dô wând der ritter edele, ez solte ein ende hân.
wol driu hundert heiden liefen in aber an.
er sluoc sîn swert mit kreften deiz ze drin stücken kam:
do geschach nie sô leide dem fürsten lobesam....
sie liefen in an mit zorne an der selben stat.
gramabet der portner für in dô getrat,
biz dem edelen kriechen ein ander swert wart.
dô wart sêre gestriten ûf des tôdes vart.
von dem edelen kriechen huop sich grôziu nôt.
er sluoc unde stach, die tiefen wunden rôt
wurden sêre geschrôten durch liehtiu helmvaz,
daz manic heiden tôte viel nider in daz gras.
die heiden sach vaste werten mit ellenthafter hant.
die rückens zesamen kêrten, die zwêne wîgant:
sie hiewen unde stâchen, biz sie wol drîstunt
der heiden her durchbrâchen: dô wart maneger wunt.
gramabet der portner dô vil sêre streit,
vil manegem heiden zwâre frumte er grôziu leit.
mit sînem scharpfen ecke er vil tiefe wunden schriet:
des begunde er tôt lecken vil manec heidensche diet.
wolfdietrîch der milte grôzer krefte wielt,
er kloupte vil der schilte, manegen helm er spielt.
mit stichen und mit streichen tet er den heiden wê:
swaz er ir mohte erreichen, die valte er in den klê.
fünf hundert sarrazîne wurden tôt geleit
von den edelen kriechen, den sige er dô erstreit.
gramabet der heiden was im in triuwen mite:
er half im ritterlîchen strîten nach friundes site.
ez begund dem mitten morgen nâhen an dem tage.
zergangen was sîn swaere und ouch sîn grôziu clage:
von im wart versêret daz gesinde gar
ân alein die küniginne und ouch ir megde klâr.
wie möhte wolfdietrîche ie senfter sîn gewesen!
die sich an in ergâben, die liez er alle genesen.
driu hundert heiden vielen ze fuoz dem werden man:
< wir weln uns durch iurn willen gerne toufen lân>.
dô sprach wolfdietrîch< daz mac niht ergân.
sî gote iur sêle genaeme, ein zeichen sol er sehen lân:
swenne ir ûz dem steine ein brunnen sehent gân,
dâ sulnt ir iuch gemeine inne toufen lân>.
sie sprâchen alle gemeine< dâ sint wir ungloubic an,
daz ûz dem herten steine müge wazzer gân,
noch von sîner krefte kume wazzer noch kein wîn>.
< von dem ungelouben müezent ir des tiuvels sîn.
die cristen wellen werden, die vallen über al
die venje ûf der erde alz in kriuzestal
und bitten got umb gnâde, sô wirt iu gnâde bekant>.
daz gelobten sie vil gerne ze tuone alle sant.
er was sô gar bescheiden, er viel vor in in kriuzestal;
alsô tâten die heiden nâch im über al.
dô sie die venje nâmen, ein zeichen was ergân:
ûz dem herten steine ein schoener brunne ran.
dô sprach von wilden kriechen wolf her dieterîch
< nu sehent an, ir heiden allesant gelîch,
waz krist der starke krefte mac gehân:
der zeichen hât iuwer got machmet nie keinz getân>.
sie sprâchen alle gelîche< des müezen wir iu jehen,
wir hân von machmet selten keinz alsô gesehen.
er mac wol haben kraft der ez dâ hât getân:
swer er ist in der welte, wir weln uns durch in toufen lân>.
sie sprâchen< waz ist getoufet? daz sulnt ir uns wizzen lân>.
dô sprach wolfdietrîch< daz sol sîn getân>.
er kripft ein bî dem hâre und stiez in dar în:
< daz heizen wir getoufet, und sol in gotes namen sîn>.
dô sie daz ersâhen, in was ze dem toufe nôt:
ie einer dô dem andern sîn houbet dar bôt.
dô der touf nam ein ende, ein zeichen was ergân:
sie retten alle kriechisch mit dem werden man.
dô hiez er diu houbet von den zinnen tragen
und hiez sie schône bestaten, alsô wir hoeren sagen.
er sprach zuo der juncfrouwen< welnt ir iuch toufen lân?>
< nein ich, ûf mîn triuwe> sprach diu heideninne lobesam.
< sô sulnt ir iuch bereiten, ir müezent mit mir varn>.
dô sprach diu heideninne< daz kan ich niht bewarn.
allez daz ir gebietent, daz geschiht an diser zît:
dar wider mac ich haben leider keinen strît>.
gramabet der portner gienc für den herren stân,
er sprach< ritter edele, gedenke ouch dar an
daz ich dir daz beste hie erzöuget hân:
lâz dise grôze veste mir wesen undertân>.
< des soltu kleine muoten, ritter tugentlîch.
disiu burc sô guote> sprach wolf her dieterîch
< sol dir immer mêre wesen undertân>.
< sô wil ich> sprach der heiden< allez trûren lân>.
sînen guoten harnesch hiez er im dar tragen.
do verwâfente er sich balde, alsô wir hoeren sagen.
dô sprach wolfdietrîch, der ûz erwelte man
< ich bestüende nu wol hundert, der ich vor niht ein torst sehen an>.
alsô wolfdietrîch sînen harnesch an geleit,
des fröuwet sich von herzen der fürste unverzeit.
dô sprach gezogenlîche der küene wîgant
< wie ist der sô gar ein tôre der sîn swert gît ûz der hant>.
sîn ros hiez im der werde mit zühten ziehen dar,
dar ûf was schiere gesezzen der edel fürste clâr.
dô reit er mit der juncfroun für die porten dan:
dô hetes ein brücken gemachet über den sê ûf dem plân.
dô er kam ûf daz wazzer, diu brück wart im ze smal:
dô moht wolfdietrîch niergen komen über al.
er sprach< schoeniu juncfrouwe, wer hât uns die brücken genomen?
mit allen unsern sinnen kunnen wir niht über komen>.
< sullent ir denne ertrinken, daz ist wol der wille mîn,
sît mîn vater und mîn muoter von iu verderbet sîn.
lant unde bürge muoz ich verlorn hân:
muoz ich denne ze grunde, sô müezent ir bî mir bestân.
sô sint ir mit mînen listen> sprach sie< überladen.
laeg ich ein jâr am grunde, ez kund mir niht geschaden.
sît ich vor iuwern listen mich niht kan bewarn,
sô wil ich zuo den kristen wider in die burc varn>.
daz ros begreif er bî dem zoume und wolt ez umbgewant haben.
dô was diu breite brücke hinder im gebrochen abe.
die hend leit er zesamen, dô sprach der küene man
< owê, got von himele, wie sol ez mir ergân!
râtent, juncfrouwe, wâ suln wir kumen hin?>
< ich kan sîn niht gerâten> sprach diu heidenin.
sie wolte im sîn entrunnen: dô er daz enphant,
mit beiden sînen henden viel er ir an daz gewant.
< woltent ir mir entrinnen und lân in diser nôt,
ir müezent sicherlîche ê bî mir ligen tôt>.
do begunde sêre weinen diu maget minneclîch.
daz erbarmt von wilden kriechen wolf her dieterîch.
< an got wil ich mich lâzen> sprach der werde man.
dô sprengte er in daz wazzer, durch die ünden swemte er dan.
er was schiere ze lande, der sê was zergân.
dô sach er aber die bluomen, alsô sie ê wâren gestân.
er sprach< schoeniu juncfrouwe, wer hât uns den sê genomen?
die rôsen und die bluomen sint alle her wider komen.
fröu dich, herze in mînem lîbe, du bist noch niht tôt>.
< sô lîdet aber daz mîne> sprach sie< grôze nôt.
nu hân ich wol gesehen, iwer got wil iuch niht lân.
helfent mir zuo der erden, tugenthafter man>.
< sô wolt ir mir lîhte entrinnen, juncfrouwe lobesam>.
< brunze ich iu denn in die schôz, daz ist iu lesterlîch getân>.
des schamte sich sêre wolf her dieterîch,
daz diu juncfrouwe rette sô frevellîch.
er gedâhte in sînem sinne, der ûz erwelte man,
< ez waer waeger ein schade, denn sô lesterlîch getân>.
er huop sie zuo der erden ûf den anger breit:
nu sach der degen werde daz sie zôch abe ir kleit
vil gar von irem lîbe und leite ez neben sich.
daz wundert âne zwîvel den helt wolfdieterich.
die hend sluoc sie zesamen, den fürsten lacht sie an.
der helt von kriechen wunder schouwen dô began:
daz ungetriuwe künne wart verwandelt dô,
von grôzem zouberliste wart sie ze einer krô.
< wâfen immer mere! disem wunder ist niht glîch>
als rette der fürste hêre, wolf her dieterîch.
< nu var ze dem leiden tiuvel, der müeze pflegen dîn
immer mê ân ende, du übeliu vâlendîn!>
sie flouc gên einem boume. dô er daz ersach,
er nam ir genôte goume: nu hoerent wie er sprach.
< der dich nehten hete geminnet und an sînen arm gehân,
der het den tivel beslâfen. dem wil ich ouch dich lân>.
biz er daz wort vollen sprach, der hôchgelobte man,
dô liez diu heideninne ein nebel von ir gân.
er stanc als swebel und bech vor dem küenen barn:
er sprach< her got von himele, sol ich in die helle varn?>...
er wolt von dannen rîten, der ritter lobesam.
im begegente an den zîten ein alsô swarzer man:
ein kolben ungehiure truoc er sicherlîch,
einem übelen hellehunde was er vil gelîch.
er lief gar freislîche den werden kriechen an.
dô sprach gar tugentlîche der fürste lobesam
< sagent waz ich iu ze leide, herre, habe getân,
daz ir mich ûf der heide niht strîtes welnt erlân?>
alliu âventiure wart dô niht gespart.
wie balde der ungehiure sluoc ûf den degen zart,
daz der hôchgemuote under dem schilte gelac
und der fürste guote wiste weder naht noch tac.
< nu sol ich ouch ersterben, herr, in dem namen dîn>.
im was dô michel jâmer und kumber worden schîn.
doch sprach der degen werde< ich wilz baz wâgent sîn,
ê ich sô lesterlîche kiese daz ende mîn>.
ûf spranc geswindeclîche der unverzagte man,
der edel ritter milte lief den swarzen an.
er schriet im ein wunden mit dem swerte sîn:
er wând hân überwunden alle sîne pîn.
der edel ritter küene wânde, sîn ungemach
het genomen ein ende: vil schiere er komen sach
zwêne hellehunde, die wâren güete frî;
die wâren im an den stunden mit grôzen kolben bî.
der eine sluoc in schiere ûf sînen vesten helm,
daz der degen ziere viel nider in den melm.
êrst was im entwichen sîn rehtiu manheit:
sîn varwe was verblichen, als uns diz buoch noch seit.
got mit sînem gwalte was im staete bî.
die zwêne er balde valte, dô wart er sorgen frî.
ûz den zwein wurden viere an der selben zît,
die huoben an dem kriechen aber dô den strît.
der tugentlîche krieche in grôze hitze kam:
mit hôhes heldes witze gesigete er in dô an.
dô der fürste geslahte die vier het tôt geleit,
an liefen in dô ahte ûf dem anger breit.
sie sluogen mit den kolben ûf den hôchgelobten man,
nider zuo der erden der degen aber kam.
sîn lîp der leit swaere und ouch vil grôze pîn,
dar zuo leit er kumber an dem herzen sîn.
er sprach< von himele herre, du lite den grimmen tôt,
daz du der kristenheite hülfest ûzer nôt:
du bist der uns erarnet mit sînem lîden hât,
nu hilf mir daz mir schiere des lîbes werde rât>.
ûf spranc dô mit mahte wolf her dieterîch,
er lief an ûf der heide die tiuvel alle gelîch.
er schriet in vil der wunden, den tiuveln freissam,
und valt sie an den stunden alle ûf den plân.
êrst muoste der helt küene lîden ungemach.
vil schiere der ellenthafte vor im stên sach
sehzehen ungehiure mit kolben stehelîn:
dô wart dem edelen kriechen grôzer kumber schîn.
er gedâhte in sînem muote, der krieche lobesam
< ach, herre got der guote, wie sol ez mir ergân?
diz ist des tiuvels erbe, als ich mich kan verstên:
swenn ich ir ein verderbe, sô werdent ir dann zwên>.
an lief er ûf der grüene die tiuvel allesant:
wolfdietrîchen dem küenen wart êrste nôt bekant.
sîn helm begunde riechen von starken slegen grôz,
dâ von der edel krieche wart aller fröuden blôz.
des strîtes in bevilte, er vorht des tôdes val.
dâ von er ûf dem schilte viel nider in kriuzestal:
er sprach< her got von himele, nu hilf mir ûzer nôt,
sît daz du williclîche durch uns lite den tôt>.
sie sluogen al mit zorne ûf den küenen degen.
der krieche hôchgeborne het sichs lîbes gar erwegen.
sie begunden in bliuwen al umbe sîn houbt
und ouch sô sêre niuwen daz er wart betoubt.
daz begunde erbarmen unsern herren crist,
er kam ze helfe dem armen an der selben frist.
er sande im ze trôste sîn genâde her nider:
von den tiuveln er in lôste und brâhte in ze sinnen wider.
die boesen geiste gemeine muosten scheiden hin,
die vâlendîn unreine nâmen sie mit in.
sie muost werden ir geselle, und fuortens an der stunt
mit in zer tiefen helle und wurfens an den grunt.
des fröute sich vil sêre wolfdietrîch âne spot:
der edele fürste hêre seit es genâde got.
er sprach< von himele herre, swer sich an dich lât,
dem kan niht gewerren. dîn helfe mich erloeset hât>.
er kêrte ze sîme rosse, drûf saz der werde man
er reit zuo dem boume da er die vâlentîn het lân.
hete er sie dâ funden, er wolt sie hân erslagen:
dô was sie in die helle, alsô wir hoeren sagen.
...