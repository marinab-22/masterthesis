schephare allir dinge,
cheiser allir chuoninge,
wol du oberister ewart,
lere mich selbe diniu wort;
duo sende mir zemunde
din heilege urkunde,
daz ich die luge uirmide,
die warheit scribe
uon eineme turlichen man,
wie er daz gotes riche gewan:
daz ist karl der cheiser.
uor gote ist er,
want er mit gote uber want
uil manige heideniske lant,
da er die cristin hat mit geeret,
alse uns daz buch leret.
karl der was pipines sun;
michel ere unde frum
hat der herre gewunnin,
die grimmigen heiden bedwungin,
daz si erkanten daz ware liecht:
sine wessen e nicht
wer ir schephere was.
ie baz unt baz
steic der herre zetugente
uon kintheit ce iugente,
uon der iugent in daz alter.
nu hat in got gehalten
in sineme riche,
da wont er imir ewichliche.
do der gotes dinist man
uon yspania uernam
wie unkusclichen si lebeten,
die apgot an betten,
daz si got nine uorchten,
harte sich uirworchtin,
daz clagete der cheiser here;
er mante got uerre,
daz er durch mennisken geborn wurde,
an deme cruce irsturbe,
daz er di sine erloste,
daz er getroste
di manicualdigen haidenscaft,
den diu nebil uinstere nacht
den totlichen scat pare,
daz er si dem tuvil bename.
karl bette dicke
mit tiefen herce blickin;
so daz lut alliz intslief,
uil tiure er hin zegote rief
mit tranendin ougin.
do sach er mit flaisclichin ougin
den engel uon himele.
er sprach zu dem kuninge:
< karl, gotes dinist man,
ile in yspaniam!
got hat dich irhoret,
daz lut wirdit bekeret;
di dir abir widir sint,
die heizent des tuvelis kint
unt sint allesamt uirlorin;
die slehet der gotes zorn
an libe unt an sele:
die helle puwint si imermere.>
karl an sineme gebete lac
unz an den morgenlichin tac;
do ladet er zwelf herren,
di di wisistin waren,
die sines heres phlegeten.
uil tugentliche si lebeten.
si waren guote chnechte,
des keiseres uoruechten.
ir uan si gewanten
nie ze dehein werltlichen scanten.
si waren helde uil gvot,
der keiser was mit in wol behuot.
si waren kuske unde reine.
den lip furten si ueile
durch willin der sele.
sine gerten nichtis mere
wan durh got irsterbin,
daz himelriche mit der martire irwerben.
der keiser in do sagete
daz er willen habete
die haidenscaft zestoren,
di cristin gemeren.
er sprach:< wol ir mine uil liebin,
nu scul wir gote dinin
mit luterlichin muote.
wol ir helde gvote,
ia hat iu got hie gegebin
ein uil uolliclichez lebin;
daz hat er umbe daz getan,
sin dinist wil er da uon han.
swer durch got arbeitet,
sin lon wirt ime gereitet,
da der keiser allir hiemele
uorderet hin widere,
daz er iu uirlihin hat,
frolichen ir uor im stat.
swer durch got irstirbit,
ich sage iu waz er da mit erwirbit:
eine kuonincliche chrone
in der marterere chore;
diu luchtet sam der morgen sterne.
uweren willin west ich gerne.>
an der rede waren
herzogin unde grauen.
da was der helt ruolant
unt oliuir der wigant;
samson der herzoge,
der was in grozem lobe.
da was der herre anseis,
der was chune unde wis;
gerges der mare,
der was chuone unde wort spahe.
da was zeware
wernes der graue;
der furte waschonier uan,
er was ein helt lobesam.
engelirs was da
uzer prittania;
der het tugentlich gemute,
er was ein helt gute.
da was anshelm,
ein helt chuone unde snel,
uon moringen
mit sinin snellen iungelingen,
gotefrit des kaisers uanere:
daz waren die uzerwelten zwelfe,
die dem keisere nie geswichen ze nicheiner not.
si dinten im alle unz an den tot.
also die rede was getan,
di herren sprachen ir man.
si berieten sich besunder,
ob iman were dar undir
der in nicht helfen wolde.
si sprachin daz er scolte
in zestete widir sagen;
welhen trost si zu im machten haben!
si redeten alle gemeinlichen,
si ne wolten in niemer geswichen;
swaz si durch got wolten bestan,
des ne wolten si nicht abe gan;
daz lobeten si mit ufferhabener hant.
do sprach der helt rovlant:
< wi salic der geborn wart,
der nu dise heruart
geurovmit willicliche!
dem lonet got mit sineme riche,
des mager grozen trost han.
ist aue hie dihein man
der gvt nemen wil,
man git im sin uil;
er hat imer des kaiseres willin.
daz merket snelle iungelinge.>
also der keiser uirnam
daz im waren willic sine man,
di boten strichen in daz lant,
ir iegelich dar er wart gesant.
si sageten starke niumare:
di lant bestunten aller maist lare.
ia wart di selbe botscaft
lieb unde lobehaft.
er were fri oder eigen,
si cherten uf di heiden,
si zeichinoten sich mit chrucen.
ia wart unter den liuten
daz aller meiste lob.
si riefin alle an got,
si manten in uerre,
daz in nicht mochte gewerre
der michelen heiden craft.
er tete si lobelichen sigehaft.
mit michelem magene
chom daz her zesamene.
di durh got uz chuomen waren
unt si im uernamen,
diu zucht also groz wart.
der keiser uf eine hohe trat,
er sprach:< alle di uz chuomin sin,
den lone selbe min trechtin,
also er uns geheizen hat.
swer wip oder kint lat,
hus oder eigen,
daz wil ich iu bescaiden,
wi in got lonen wil:
er git ime zehenzec stunt samuil,
dar zu sin himilriche.
nu scul wir froliche
im ophferen den lib.
er ist ime gereit in alle zit
daz er unsich entphahe.
nu scul wir heim gahen
an unser alt erben,
daz wir hi irweruen
daz wir daz himilriche buwen,
des scul wir gote wol getruwen.
nu wil ich iu clagin:
die heiden tuont uns grozin scadin;
si ritent in diu lant,
si stiftint ruob unde brant.
di gotes hus si storent,
daz lut si hin furent
unt opherent si den apgoten;
daz ist des tuvelis spot.
ir martir der ist uil:
si sezzent si ze ir zil
unt schizent dar zu.
mochte wir da widire icht getuo,
des were uns not.
ich bit uch alle durch got
daz irz williclichen tuot:
habet stetigen muot,
habet zucht mit guote,
wesit demuote,
wesit got unter tan,
uwir meisterschefte unter tan;
welt ir also uol komen,
so uindit ir dar ze hiemele daz lon
der ewigin genaden.>
si sprachin alle amen.
vf stunt der erzebiscof;
er zirte wol des keiseres hof,
er was der zwelue einer,
di sich niene wolten gescaidin;
si ne uorchti uûr noch daz swert.
got hat si wol gewert
des si an in gerten,
di wile si hi lebeten.
an der martir si beliben,
ze himele sint si gestigin;
nu mugen si uroliche leben:
da sint si rat geben.
daz habent si umbe got irworuen,
daz si lebent imir ane groze sorgen.
swa iz zeder note gescah,
da man sluc unde stach,
so ne gesamnoten sich nie zwelue
so uzerkoren helde.
man uant si zaller uorderost,
si waren der cristin trost.
do redete der biscof,
des fruote sich allir der hof:
< wol ir heiligin pilgerime
nu lat wol schinin
durch waz ir uz sit komen
unt daz heilige cruce habet genuomin.
daz ist des tuvelis ungemach,
want im nie so leide gescach.
also er des wirdit innen,
so muz er intrinnen:
iz truc selbe unser herre.
di sine uil suoze lere
hat er uns uor getragen.
wir sculn ime allez nach uaren,
lernen den selbin ganc:
trinket den kelh den er tranc,
eret daz uil heilige cruce;
mine uil libin lute,
minnet sibin tagezit,
daz retet der kuoninc dauid:
ir scult spade unt fru sin,
so erhoret uch min trechtin.
uwer spise si gemeine,
daz herze machet reine.
ze ware sagen ich iz iu:
der brode lichename ist diu deû,
di sele ist diu fruowe.
ir scult gote uil wol getruwe,
welt ir mit guoten werken nach gen,
so ste uober uch der gotes segen.>
daz hêr sich do braite.
di cristin sich bereiten,
si sigen uaste in diu lant.
die heiden huben selbe den brant,
selbe si sich wuosten,
wande sine getorsten
des keiseres nicht irbiten.
si herten also witen
unz an die gerunde.
zu des wazzeres grunde
wolten si do trost han.
si betrovc harte ir wan.
haiden die tunbi
blisen ir trumbin,
tanz unde riter scaft
unt ander manige hoch uart.
si furten groz uobermuot,
so ie der unsalige tvot.
unz ander erde ende
heten si sich besendet
uz allen heidinisken richen.
uil harte uermezenlichen
furen si ir straze;
si wolten sich gebenmazen
dem allir meisten uolche,
daz sich ie gesamte unter disem wolken.
do stunt iz unlange
unz ein heiden wart geuangen;
er zaicte in ain guten furt,
er wiste si an eine burc,
di heizet tortolose.
ir gote waren uil bose.
do nam der helt rovlant
sin horn in sine hant.
er blis iz mit uollen,
daz dem got appollen
unt machmet sinem gesellen
geswaich ir ellen,
sich uerwandelet ir stimme,
ein uorchte wart dar inne.
di stain hus irwageten,
di heiden uirzageten,
diu erde irbibete,
di uiske di erspilten,
di uogele scone sungin,
di berge alle irclungin,
uil manige fur tot lagen.
da wart michil iamer.
ein alter heiden do da was,
geheizen iosias;
er rafte sine gesellen;
er sprach:< wert uch helde snellen!
daz erbe uch uwer uorderen an brachten
unt mit ir herscilte eruachten,
welt ir da uon entrinnen,
sone scult ouch ir niemer mere gwinnin
lehen noch eigen.>
zesamne lifen do di heiden,
si blisen ir wic horn;
in wart uil zorn
daz in di cristin waren so nahen.
si begonden harte gahen,
si ilten sich gerechten,
si wolten mit in uechten.
gotefrit den uan nam,
er kerte an den burc graben.
helde di iungen
daz burgetor si errungen.
di heiden fluhen in di apgot hus;
ia wart dar in unt dar uz
ain uil michil gedrenge,
der heiden groz geuelle.
uil manige heiden sahen
daz di tuvele da waren;
der sele unter wunden si sich.
da was minis trechtinis gerich.
di heiden sich do irgaben
in des keiseres genade.
do toufte si der biscof
so stat iz gescribin noch
in nomine patris et filii et sprirtus sancti.
si geloupten an di namen dri.
si minten alle gotliche lere
unt lobeten in imir mere
daz er diu wunder zu in hete getan.
beide wib unde man,
swaz in der creftigin stete was,
si sungen alle deo gratias.
also wonete do da
der keiser in yspania
uil harte gwaldecliche
in allem dem riche.
dorf un burige
hereter al gariwe,
tuorne un muore
ueste unde ture
muose zuo der erde,
sine wolten cristen werde;
im ne dorfte niman bieten
nicheiner slachte miten.
waren di berge alle guldin,
daz ne mochte in urvome sin,
dine heter alle nicht genovmen,
sine weren in di cristinheit komen
unze an sarraguz;
da was di heidenscaft groz.
da was gesezzen
ein kuoninc uil uirmezen,
geheizen marsilie.
hoch was daz gebirge,
daz lant was ueste;
daz sovmte di cristin.
do ne wolte der kaiser here
niht widir kere
durch ne heiner slachte not.
er ne uorchte nicheinin tot.
di heiden intsazcen in daz
daz in der keiser so nahe was.
marsilie sich besante
uz uil manigen lante.
an eineme uelde
erbaizten sine helde.
der tac was uil heiz,
harte muote si der swaiz.
der kuoninc wart gewar
da ein ole bovm scate bar.
dar unter gesaz er eine
uf einem marmilstaine.
er dachte in manigen ende.
zesamene sluger die hende.
er hiz uuor sich chomen
sechs wise herzogen,
dar zu sechs grauen
di sines rates phlagen.
er sprach:< min herce ist beuangen
uon angisten manigen.
nu habet ir wol uirnomen,
der keiser ist da her komen,
daz er mich wil scenden,
daz ne mac ich nicht irwenden.
er hat so getan uolc,
unser uechten ne tovc.
gesamente sich elliv heidenscaft,
daz ne uruomete nicht wider siner craft.
chuomt er uober berge,
er geweltiget unser erbe,
daz liut gemachet cristin.
wi mac ich mich geuristin?
wol ir helde guote,
ratet mir ze der note
durch uwer selber ere
uwers rates uolge ich gerne.>
vf spranc ein heiden,
uor alter muoser neigen.
sin bart was im geulochten,
also er ze houe wole tochte.
er sprach:< ne zwiuele du nicht herre,
ich gerate dir dine ere.
sin wirt uil guot rat,
din marche wol mit uride stat.
wilt du mir uolgen
unde andere dine holden,
so behalte wir den lib,
dar zu kint unde wib
unde alle unse ere.>
do danckete ime sin herre.
di heiden nigen alle samt,
si sprachen, lut unde lant,
swaz er dar ubere geriete,
daz were allez stete.
do sprach blanscandiz:
< fundeualle mir min uater liz.
da wolte ich gerne belibin.
der keiser wil uns da uon uirtribin;
daz muot mich sere.
ich sage dir libir herre:
wir ne muogin da widere nicht getuon.
din uechten ist nehein uruom.
swa wir sin gebeiten,
da ist der tot gereite.
ze sorgen ist iz uns gewant:
wir uirlisin liut un lant
un den lib dar zuo.
ich sage dir herre, wie du tvo:
wele dir uz dinen heleden
der aller wisistin zwelue.
inbiut dem keisere din dienest.
swi ime si aller libist,
so wellest du sine hulde gewinnin.
buit deme keisere ze minnin
beidiu lewen unde beren,
al daz er ir welle nemen,
uorloufte ane zal,
der guoten marhe di wal,
tusent muzere,
die sint zehoue mere,
siben hundert muole
guot un tuore,
siben hundert olbenden,
di wilt du ime senden,
mit golde geladen,
so die meist muogen getragen,
dar zu uunfcich karren
uf sinen hof zeuvoren
der roten bisanten,
ze eren den uranchen,
dar zu dine gisel;
un raten iz sine wisin,
du werdest gerne sin man,
daz riche wellest du uon ime bestan,
du gemachest ime cinshaft
her nach uon dinir craft
uil manige heidenische riche.
daz rate ich dir getruoweliche.>
der kuoninc marsilie
redete dar widere:
< wi samfte unsich der keiser dwingit,
so er die gisel gwinnit.
er ist also grimme,
un wirdit der keiser inne
daz wir niene leisten
al daz wir ime geheizen,
die gisel heizet er hahen.
so muoz unssich wole amern,
daz wir îe kint gewunnin.
scule wir in der eren gunnin,
so wirdet iz boeser denne iz ê was.
uober alle di heiden redent si daz,
wir haben unrechte geuaren.
wir sculn uns nu wole uor ime bewaren,
daz wir icht werden uirraten.>
blanscandiz antwerte ime drate:
< so mir dirre min bart,
wir zestoren sine hereuart.
wir muozen mit listen
unser ere uor ime uristin.
un komit der keiser in di lant,
er nimt iz allez ensamt,
er nimt uns den lib,
beide kint un wib
un aller unser ere.
nu uolge du mir, herre,
un enbeite nicht langer.
daz liut ist dir geuangen,
die burge sint gwunnen;
wir birn harte beduuvngen.
ich han selbe driu kint,
di mir uil lib sint:
wie gerne ich einen sun gebe,
daz di andern mit uride weren.
ich sage dir herre, wie du tvo:
dinen sun gib gerne da zuo,
daz uns der keiser entwiche.
daz rate ich dir getruoliche>
do sprach der alte:
< der keiser uert mit deme gwalte,
da wir nicht widire muogen getuon.
minen sun gib ich gerne da zuo,
daz der keiser widere kere.
nu uolge du minir lere
ia geriche ich dinen anden.
die gisel uuor er zelande,
unze wir geleisten
al daz wir geheizen.
wir komen nach ime zuo ache,
da gebiete er sine sprache.
mit uunf hundert helden,
kuonen un edelen,
chumst du dare gewisse
zu sente michehelis misse
di cristinheit zenphahen
un leben in sinen genaden;
da wirdest du sin man.
du machest ime under tan
uile manigen heiden richin,
ze dienen uorchtliche.>
dvo redete der wirdir warte
der got nine uorchte:
< un geuellet dir herre min rat,
so sage ich dir rechte wi iz irgat:
der keiser keret widere;
koment si uon deme gebirge,
da scheident si sich.
ia uert mannegelich
in sine heimliche.
so geweltige du sine riche.
die er hie laze,
den irleide du die straze.
so heiz du dine gahen,
die tumbin alle hahen,
uahen di wisin.
so erloesen wir die giselen
unt leben iemir mere mit gnaden.>
daz lobeten alle die an deme rate waren.
der rat was getan.
marsilie hiez chomen sine man:
allir erist uorderit er
clargis uon parguel,
dar nach estropiz,
unde sinin sun stramariz,
priamur von der warte,
gerglant mit deme barte.
dar chom baiziel
un malbrant uon deme mer,
un matheus sin oeheim,
der was der wisistin ein;
... iomel,
ein heiden chuone un snel.
da was blanscandiz,
der kuoninc in reden hiz.
er sagete in des kuoniges willen;
daz globten die gesellen.
marsilie uf stunt,
sine rede er huop;
er sprach;< wole ir helede guote,
helfet uns uzer note.
muget ir iz gesceiden,
dar ist umbe ueile
al daz ich iemir gewinne.
handelt iz mit sinnin.
durch iwer selber guote
machet uch demuote.
nemet palmen in die hant,
- iz ist uns ze sorgen gwant -
zechne blanche muole
scone und tuore,
mit golde geladen,
so die meiste muogen getragen,
deme keiser ze minnen.
ich wil gerne dingen
mit allen minin luoten,
swie er mir gebiutet.
di cristinheit wil ich ane gan.
ich wirde gerne sin man.
suochet sine uuoze,
daz wir uride haben muozen.
er liget uor corderes der stete.
bitet in durch den got, den er ane bete,
daz er sich erbarme
uober die uil armen,
di nu sint lange
mit grozeme gedwange;
unde heizet er enphahen die gebe,
so saget ime die rede,
waz ich imo sende:
muole un olbende,
uorloufte un muzere
unde andere gebe mere.
charren mit bisanten
bietet ir den uranchen,
daz si mir helfen dinge,
des keiseres hulde gewinne.>
die boten du cherten,
dar man si lerte,
zu der cristin lande
mit uil herlichime gwande.
die berge stigen si ze tale.
si sahen uober al
manigen helt chuonen,
manigen uan gruonen,
manigen roten un wizen.
die uelt sahen si glizen,
sam si weren rot guldin.
die boten redeten under in,
daz der keiser wole were
uober alle dise werlt mere;
widir sinir herscephte
ne dorfte sich nieman behefte.
die boten sahen ze deme gesezze
manigen helt uirmezzen.
si chomen zu einem bougarten,
der was gecieret harte:
da uundin si inne
di lewen also grimme
mit den beren uechten.
si sahen guote knechte
schiezen un springin,
si horten sagen un singin
uil manigir slachte seit spil,
aller wunne was da uil,
di chonin uram chemphen
uon ein ander wenchen.
si hiuwen mit den swerten
uf den ulins herten,
daz dar uûr da obne uz pran.
si sahen daz die adelaren
dar zu gewenit waren,
daz si scate baren.
si horten die phaht leren
die edelin iuncherren
un schermen mit den schilten,
wie di ualchen spilten
unde andir manic ueder spil;
aller werlt wunne was da uil.
uile manich edele wib
zierte wole ir lib
mit phellel un mit sidin,
mit guldinim gesmide.
sit salomon irstarph,
so ne wart so groz herschapht,
noch newirdet niemmir mere.
karl was aller tugende ein herre.
die boeten uuore giengen,
uil dicke si nidir uilin
in phellilinem gwande,
die palmen in den handen.
ie mere un mere
uilen si zu der erde.
si uunden den keiser zware
ob deme schachzable.
sin antlize was wunnesam.
die boten harte gezam
daz si in muosen schowen.
ia luchten sin ougin
sam der morgensterne.
man irkante in uile uerre.
nieman ne dorfte urage
wer da keiser were;
nieman ne was ime gelich:
sin antlizze was zirlich.
mit uolliclichin ougin
ne mochtin si in nicht gescouwin:
die lûchte gab in den widir slac
sam der sunne umbe mittin tac.
den uianden was er gremelich,
den armen was er heimelich,
in uolcwige was er sige selich,
widir uobil was er gnadic,
ze gote was er gewere.
er was recht richtere.
er lerte uns die phachte:
der engel si imo uore tichte.
er chonde ellu recht.
zu deme swerte was er ein gut knecht.
aller tugende was er uz erchorn.
milter herre enwart in die werlt nie geborn.
blanscandiz dare uure stut,
die rede er alsus hup:
< heil sist du keiser here,
minne un ere
si dir irboten
uon deme lebendinge gote,
der himel un erde
uon nichte hieze gewerden,
der uon himele her nider si komen,
uon einer megede wurde geborn,
in deme iordane getouft wart
un an deme cruce irstarp,
die werlt erloeste uon der helle,
ane bete wir in wellen
un leben an sinen gnaden.
die cristinheit welle wir entphahen.
nu bite wir dich herre
durch des selben gotes ere:
wir birn heiden,
leider uon gote gescheiden;
nu hilf uns sine hulde irweruen,
daz wir in den sunden icht irsterben.>
der keiser alliz swicte.
duo redete aber der alte:
< o wol du keiser edele,
dir enbiutet der kuonc marsilie
sin dinist uil willecliche,
dar nach in sinem riche
alle sine uvorsten,
ob si, herre, getorsten,
si enbietent dir die toufe,
den cins uon ir houbte:
des ensezent si nehein zil,
wan also du gebiutest un wil.
si bietent schaz ane zale,
der besten marhe die wale,
uorloufte un uederspil,
al daz du is, herre, wil.
muole un olbenden
die wil er dir senden,
mit golde geladen,
swaz uunfzich garren mugen getrage
der guoten bisantinge
dinin edelen uranken ze minin,
daz wir dar bi irzeigen,
daz wir dich mit truwen meinen.>
er sprach:< owol du keiser here,
nu tu iz durch des waren gotes ere:
heiz in disen zitin
dine uursten rite,
daz si uns entwichin
widere in ir riche.
gebiut dine sprache
an dineme stuole ce ache:
dar kumet marssilie min herre;
er wil da getoupht werde
mit tusent sinin heleden
chuonen unde edelen.
da wirdet er din man.
er machet dir undir tan
uile mangiu riche.
so dinit er dir getruweliche.>
der keiser sich alliz enthilt,
also ime sin wistum riet,
unze er die rede getichte.
daz houbit er widir uf richte,
er sprach:< lob un ere
nu unde iemir mere
sage wir dir, heilige crist,
wande du aller sculde ein svonere bist.
nu tuo dise heiden
uon ir sundin heile,
daz si dich irkennin
unde dine werch minnin.>
er sprach ze deme alten:
< daz din got walte.
du schinist in sconen geberen.
wie wilt du mir daz beweren?
der rede wil ich gewisheit haben.>
< daz wil ich dir, herre, sagen,>
sprach du der alte,
< mich selben habe du ze behalten.
ia hat min herre marsilie
dri suone edele.
raten iz dine wisin,
nim ir einen ze gisel.
dar zuo gib ich minin.
herre, du ne scolt nicht zwiuelen,
man git dir elliu di kint,
die under den uuorstin sint,
unze wir geleisten
al daz wir geheizen.>
do sprach der ware gotes dinist man:
< welt ir also uol uaren,
so muoget ir uwere sele wole gewegen
un muget iemer uroliche leben.
uwer goete, di ir ane betet,
appollo un machmet,
die sint uile bose.
upich ist ir gecose,
die tuuele wonent dar inne:
ir horet ir stimme.
die waren îe lugenere.
gluobit an den rechtin heilere,
der uch uon nichte gescaphen hat,
so wirdit uwer gut rat.
marsilie hat uile widir mir getan:
er hiz mir houbten zwene mine man,
di ich zu ime sande,
da er mich mite scande.
also solt ich u tuon.
selbe der ware gotes sun,
furste aller guote,
durch sine demuote
ein esel er zu iherusalem reit,
du er di martir durch uns leit.
einem palmen uuorte er in der hant.
nu birt ir her zu mir gesant
un uuoret daz selbe zeichin.
minem zorne muz ich intwichin.
di palme bezeichinot den sigenunpht:
owi ob iz hernach so komet
daz sich marsilie bekeret,
so wirdit di cristinheit wole geeret.
swaz marsilie hat widir mir getan,
durch got schuolt ir uride han.
uarit zvo vweren herbergen,
habt ir neheine sorge.
ich antwerte u mit minnen.
got lazze uch sine hulde gewinnen.>
under du wart ein michil scal:
die heiden wafenten sich uber al,
uz der burch si drungen,
ir wicliet si sungen.
si kerten uber den burch graben,
da wart michil not irhaben.
du uacht in mite zware
diepolt der marchgraue.
ze helfe chom ime anseis,
otto un gergirs,
gotefrit mit deme uanen.
iuo un ingram
slugen si uaste widere.
die heiden gelagen da nidere,
daz die helede guote
wuoten in deme bluote.
die heiden werten in daz phat.
da wart manich helm schart,
manech schilt uirhowen.
da musen touwe
... geuerten
tot under den swerten.
die heiden uluhen zu der burch.
uil enge wart in der uurt,
uil michel wart daz gedranc.
manigen angestlichen wanc
taten die heiden.
dicke uielen die ueigen.
vnder du chom der helt rovlant.
er uurte in siner hant
einen golt gewundenen gêr;
da mite uruomt er
manigen zu der helle.
oliuir sin geselle
den schilt warf er ze rucke,
er kerte uber di brucke.
si gewunnen leide geste.
die ire burch ueste
wart in under drungen.
daz buorgetor si gwunnen.
da muosen sich gemischen
die heiden mit den cristin.
sie riefen alle monsoy,
in die burch drungen si.
rovlant zuchtigete si harte
mit deme guten durindarte,
oliuir mit alteclere.
dar wart manich helt uil sere.
ir bliche waren ureissam.
mit swerten choelten si die man,
mit fure kint un wib.
da wart uirendet der strit.
aines morgenes uruo
der keiser uorderote dar zuo
biscoue un herzogen.
uile manich uuorste ze houe chom.
der keiser in sinen wizzin
die fuorsten uor ime hiez sizzen.
er sprach:< owole ir fuorsten alle,
nu uirnemit wie iu dise rede geualle.
der heilige geist gebe u den muot
daz ir das beste dar ane getuot.
marsilie min uiant
hat sine boten da here gesant.
er biutet cristinliche ze lebene,
uile goldes ze gebene,
ze gisele sinin sun.
nu ratet waz wir darumbe tuon,
nu ratet gotes ere.
ia ne suoche ich nicht mere
wan daz wir so gedingen,
daz wir gotes hulde gewinnen.>
vf spranc der helt rovlant;
er sprach:< marssilie hat durch liste here gesant.
er biutet grozzez gedinge.
ia mach man da gwinne
maniger richeite uile,
swer iz da nemen wil.
ia uurchte ich uile harte
daz der alte mit deme barte
uns da mite beswiche.
also wir in entwichen,
so richtent si uf mahmeten,
so geweldigent si lant un stete;
so richsenot marssilie,
die cristinheit geliget nidere.
so muoge wir imir wole glagen:
daz wir lange eruochten haben,
daz uerwandelot sich in einer wile.
nu uirnemit die rede mine:
goldes han ich genuch.
du ich mich aller erste uz hup,
du ophert ich den lib.
swanne nu kuomet daz cît
daz ich den uerwandelen scole,
so getruwe ich gote uil wole,
ob ich in sinem dinist ersterbe,
daz der sele etlich rat werde.>
oliuir der helt gvot
uuor den keiser gestuont;
er sprach:< getorste ich nu wole, herre,
so riete ich dir din ere.
du hast gode wole gedienet,
di cristinheit ist mit dir gecieret
sam daz durch sotene golt.
ich sage dir herre, wie du nu tuon scholt:
uirende wole din arbeite,
la din here leite
allenthalben unz an daz mere.
si ieman der daz were,
den gerefsen wir harte
mit unseren guoten swerten.
si muozen einen waren got irkennen.
heiz brechen un brennen
ir uile unreine betehus:
die tuvele muzen dar uz
uber allez sarraguz.
den ir guldinen uluz
heiz si selbe stoeren
gote ze lobe un ze eren:
so saget man nuwe mere,
wie der romische uoget were
in marssilien riche.
daz rate ich getruweliche.
blanscandiz ist ein naretiger man:
geweltiget er widere yspaniam,
so ne gesamnet sich der cristinheit ere
hinne uure nimir mere,
die wir noetliche haben gewunnen.
die heiden gehent, wir sin in entrunnen.>
uf stunt der erzebiscof turpin,
er sprach:< herre got, schephe minem munde ein turlin,
daz ich hute so gerede
also iz dineme namen gezeme.
owol du uoget uon rome,
ia nigent diner chrone
alle cristin chuonige:
mir geuellet uile uobele,
der des morgenes in den wingarten get,
daz er uor uesper uz uert.
owol ir fuorsten edele,
ir ware gotes helede,
uwer wingarte ist wole gebuwen;
ir schult wole getruwen
daz û der himilische wirt,
in des namen ir hie birt,
lone nach uwereme dinge
mit einem phenninge:
daz ist daz himilriche,
de ist uns allen gemeinliche
uf gestechet ze eineme zile:
dar loufet swer dir wile.
ist diu grunt ueste in gote erhaben,
so wil ich u werliche sagen:
daz uober zimber enmach nicht gewichin.
uns nahet daz gotes riche
uolgen wir nicht deme swarzen raben.
die muzen die site haben,
da mane ich uch alle bi:
nemit daz gruone oele zwi
mit den turteltubin.
uestent uweren glouben;
dinet uwerem schephere.
lat iu wesen ummere
die gebe marssilien:
eruulte er dizze gebirge
uon rotem golde,
ich ne weiz waz iz mir solde
uuore den ewigin lib.
nu bedenchet uchin cît,
des uirlihe der ware gotes sun,
qui regnat in eternum.>
naimes uon beieren
der was der ratgeben eine,
der aller hersten in deme houe,
ein tugentlich herzoge.
des leben was so lobesam
so er dem keiser wole gezam
zu allen sinen eren.
der sprach zu deme herren:
< du ich mich uon beieren hup,
du uuorte ich manigen helt guot.
du irwelte ich uir tusent helde miner manne;
die ne sint noch erslagen noch geuangen.
si sint guote knechte;
ze der marter uindet man si gerechte.
uerhenget is uns min trechtin,
so schult ir uile gewis sin
daz wir û niemer geswichin,
noch ze nicheiner noete entwichen.
ich enruoche umbe ir rede.
waz maere ist mir marssilien gebe?
wir scholen in daz ire lant,
wir geuruomen blutigen rant,
wir schuolen uol herten
mit den unseren guoten swerten.
ich wirde gerne ellende
an des meres ende.
wir schuolen machmeten uirtribin
unde alle die mit ime blibin,
appollen sinin gesellen.
die sich ze gote gehaben wellen,
die entphahen wir mit grozen eren,
geuallez minem herren.
in sinem gnaden stat
beidu wistum un rat
ze libe unde ze sele.
sin gebot eruuolle ich iemir gerne.>
der kaiser geswigete uile stille.
er marchte ir iegelihes willen.
getruobet was sin gemuote,
iedoch uertrugenz sine michile guote,
daz er sich is nicht irzeigete.
daz houbit er nidir neigete,
daz sin niman innen wart.
einer stille er dov bat,
der biscophsce iohannes.
ze deme kaisere gerte er des uorlobes
un zu allen den herren
die in deme houe waren.
er sprach:< were iz in mines herren willen -
uf sine gnade wil ich dingen -,
so wolt ich uober ualchart
zuoe almarie in de stat,
chuonden daz gotes wort.
ich ne uuorchte ne heinin ir tot:
wolde got unde were ich is wert
daz mich uûr oder swert
geluoterete an deme libe,
so were ich an zwiuil
daz min got ruochte.>
sine uenige er suochte
zu des keiseris uuozen.
< ich wil gerne>, sprach er,< buozen
swaz ich wieder got han getan.
ich hup mich uz in gotes namen;
ich ne wil die uurech nicht chrump machen.
maechte ich gotes dienestes icht geschaphen,
den tuvel geschenden,
ir muole un ir olbenden
enruoche ich nicht mere
wider der armen sele.
die heiden bietent gwisse,
zu sancte michelis misse
wellen si sich toufen;
daz enschol in nieman glouben.
diu toufe ist daz aller herist,
daz solte sin daz aller erist,
daz solte min herre an sehen
un solde ordinen ir leben:
so wuochse die gotes lere.>
du sprachen di zwelf herren,
were iz in des kaiseres hulden,
des rates wolten si gerne uolgen.
genelun uf spranc,
er sprach:< die fuorsten haben alle undanc
daz si edele unde uuise sint.
wie man die tumbistin uirnimt!
die sint nu ze houe ratgeben.
die wisen let man alle under wegen.
die in wole tochten
ze rate un ze uechten,
die sint nu gare uerchoren.
war ist nu chomen
die manechualtiu wisheit?
dinen fursten ist iz allen leit
daz du in dinen grozen wizzen
uns alle lest sizzin.
iz get uns an die ere.
nu ne zimt nicht, lieber herre:
din neue rovlant
ovber ruofet uns alle samt.
naimes uone beieren
der chan in wole ze wege zeigen:
du wir zu deme buorgetor drungen,
du heten si die buorch gwunnen.
daz zurnete rovlant
daz er die beier uor ime uant:
helede uz erkorne,
man sach si ie da uorne,
swaz uns her noch geschach.
da man sluc uoder stach,
da waren ie die rechen
mit ir scharphen ekken,
so iz guoten knechten wole gezam.
darumbe wolter si erslan,
were iz nicht under uaren.
die getorsten ime wole gestaten:
die beire waren sine gate.
nu strebeter uober den ualchart.
mennisken bluotes enwart er nie sat
un ander sine gesellen.
war ane uirsuochent si ir elle?
si heuen sich an die heiden:
die ne wil ich niemmer geleidigen,
wande si an got gehent
unde der touphe ulizicliche gerent
unde der cristinheite gehorsam sint:
ze gisel bietent si ir kint.
rovlant zestoret dir alle din ere,
die zwelue ratent dir uil uobele, herre.>
vf spranc der helt rovlant,
er sprach:< marssilie het ouch ee here gesant
uunfzehen grauen,
die der touphe alle iahen.
si swuren manigerslachte gebe,
die noch hiute sint underwegen.
dare widere sante min herre
siner manne zwene:
marssilie hiez in die houbet abe slahe.
swer nu golt welle haben,
der entphahe iz dar uobre.
der rat geuellet mir uoble:
man nimt iz ane gotes ere
unde geruwet uns hernach uile sere.>
der keiser zurnte harte:
mit gestreichtem barte,
mit uf gewnden granen
hiez er die phacht uure tragen.
< ir stet mit unzuochten;
daz wil ich>, sprach er,< richten,
wirdet is iuweht mere.
tuot iz durch gotes ere
un gesamnet iuch einer rede,
die uns der heilige geist gebe,
daz wir des besten ramen.>
si sprachen alle amen.
die franchen gesament sich drate:
mite gemeinem rate
giengen si uf einen buohel gruone.
der sunne schein wole schone.
si riêten al umbe,
ir iegelich besunder;
da riet mannegelich
mit grozen sorgen uuore sich
daz in duchte daz beste.
si besanden die geste:
zu deme rate dvo chom
uone beieren der herzoge,
oigir uone tenemarche,
dietrich der starche,
wido uone wasconie,
iuo uone albonie,
gotefrit uone aiuone,
ritschart uon tortuone,
diebalt uon remis,
heinrich uon garmes,
turpin uon raines,
milun uon aschalbaies,
oliuir unde rovlant
un walthere der wigant,
gergirs un gergis
un der maere anseis;
ansgir was da,
reimunt uone brittannia.
genelun gestunt in almittin,
die fuorsten begonde er bitten:
< wole ir edele herren,
ir tuot iz gote zeren;
uobet uwer wisheit;
gedenchet an die langen arbeit.
ratet alle da zuo,
daz min herre einweder tuo:
neme dere heiden gedinge,
uruome die boten hinnen,
so iz der cristenheit gezeme,
uersmahe nicht ir gebe,
neme die gisel ze hant
unde besezze daz lant,
behuote sine buorge,
habe ne heine sorge
daz er si gewerliche uinde:
nables unde morinde,
ualterne un pine,
da beiten die sine.
laze uns ze disen ziten
zuo unseren kinden riten.
uersume sich marssilie,
so heuen wir uns here widere,
zestoeren al ire krapht;
so ne muot uns die heidenscapht
hinne uuore nicht mere.
daz rate ich minem herren.>
dov sprach der biscoph turpin:
< die rede uirbiete selbe min trechtin:
so uuoren wir ane ende.
min herre sol dare sende,
waz die heiden wellen tuon,
un ratet alle da zu:
irchieset û einen wisin man,
der uns widere chuonne gesagen
marssilien gemuote:
ich engetruwe ime neheiner guote.
wil er werden cristin,
daz uersuoche wir mit listin:
wir muzzen in so uersazen,
eê wir in uri lazzen,
daz wir nine zwiuilin mere.
daz rate ich minem herren.>
alle di die rede uernamen,
herzogen unde grauen,
si sprachen, iz were daz aller beste.
du kerten die not uesten
widir zu des keiseres gesidele.
si geleiten nidere
den rat genelunes:
dannen bechorten si sit alle des todes.
die fuorsten baten alle
den biscoph sante iohannen
daz er ze houe were
ir uor redenaere.
wole wessen si daz
daz er deme kaiser lip was.
er linte uober sine kruchen
mit sinen grawen locken,
er sprach:< grunt ueste der cristinheit,
houbet unser arbeit,
bluoet des heiligin glouben,
nu scolt du mir irlouben
in diner michilen suoze,
daz ich reden muoze
daz mir dine fuorsten geboten hant,
also si hie uor dir stant.>
der kaiser in sinen wizzen
die fuorsten hiez er sizzen.
den biscof er ane sach,
daz wort er smilende sprach:
< si maechten einen stercheren man
dar zuo wole erwelt han.
ir habet luoccele gerastet
mit uenie ioch mit uaste,
mit anderen guoten werchen.
da muoze uch got ane gesterchen.
ir schuolt habe ruowe,
get zuo uwerme stuole.
alse ir gesizzit danne,
so redet al daz û geualle.>
do redete der biscof,
daz horte aller der hof;
er sprach:< chuninge un herzogin
sint mit rate zesamne chomen,
biscoue unde grauen
die in deme rate waren,
du urumst die boten hinnen,
un wil marssilie dingen,
so sende dinen boten dare,
der uns rechte eruare
waz die heiden wellen tuon.
selbe sich ouch du dar zuo:
wele dir uz in allen
der dir beste geualle,
der durch sine guote
daz riche behuote.
er bedarf grozzer wisheit.
min rede ne scol niemanne wesen leit.
swen min herre sendet,
ist daz er iz wole uerendet,
so lonet ime min herre
unde dinent iz die fuorsten alle gerne.>
vf spranc rovlant,
uaste er dare uuore dranc;
er sprach:< nu sende mich dare.
min ouge ist also gewarre,
sine muogen mich nit betriegen.
wellent si uns ligen,
si ne hilfit nehein ir list,
ich ensage dir al daz dar ane ist.>
der keiser wincte mit der hant:
< swich du neue rovlant,
des ne habe ne heinen gedanc:
ich ne gesende dich dar iarlanc.>
uf spranc oliuir,
er sprach:< herre, nu erloube duz mir.
ich wirue dine boteschaph
so ich allerbeste mac
durch des richis ere.
ee ich widere chere,
wil du mir sin getruwen,
swie inner si runen,
alles ir willen
wirde ich schiere innen.>
der kaiser sprach:< oliuir,
uile wole getruwe ich dir.
nu habe michelen danc,
siz widere an dinen banc.
du bist mir ze allen eren uile lib;
ze boten wil ich din nicht:
du bist ze gaehe mit der rede,
unde ruolant min neue,
mit zornlichen worten.
daz ist mir ze uorchten:
si stoerent groze ere.
gewaehne dere rede nicht mere.>
vf stunt turpin,
er sprach:< herre nu la mich den boten sin.
mit des heiligen geistes gebe
wie ob ich etwaz da gerede?
ich sage in die propheten,
daz si uns uone gote lerten.
ich chuonde in den heiligen crist, -
wie ob iz nuzze ist? -
daz heilige ewangliu:
wie macht du iemmir baz getun?
ist ieman der si lerte,
waz ob si sich bekerten?
so chan ich dir daz ende iedoch wole gesagen,
wie du dich, herre, scolt bewaren.
die franchen habent michel arbeite irliden,
mit den heiden gestriten;
si sint lange muode:
la si mit ruowe.
gebiutest duz herre,
so uare ich uile gerne
unde uersuoche iz mit deme ulizze,
daz mirz nieman mach uerwizze.>
der kaiser antwerte ime mit minnen:
< wenne lest du die kaerlinge
handeln ir sache,
unde lebe du mit gemache.
waz hast du da mit cetuone?
ganc zu dinem stuole,
hoere iz also ein ander man,
ich ne heize dich an den rat gan.
gewaene is nicht mere turpin,
also liep dir mine hulde sin.>
uf spranc der helt rovlant,
er sprach:< geuellet iz den fuorsten allen samt
unde wil is min herre gestaten,
so ist genelun min stiefuater
der aller turisten boten einer
den ich in deme riche chan gezeigen.
er ist wise unde chuone,
redehaft genuoge;
er ist ein helt lussam.
wa uvnde me nu deheinin man
der deme riche baz gezeme?
er ist ein fuorste also maere,
man enscol ins nicht erlazen.>
die fuorsten, also si sazzen,
uestenden alle under in,
iz ne maechte nieman so wole sin,
er gezeme wole deme romischeme uogete,
sware er in sende wolde.
genelun erbleichte harte,
hinze rovlante er warte;
er sprach:< nu hat mich der herre rovlant
uz disme riche uersant,
daz ich unter den heiden irsterbe
un ime daz erbe werde.
ach unde we geschehe dir!
waz wizzest du mir?
mit boesen geisten bist du gemuot.
nu ist iz aller erist her uz erblut
daz du mir ie rite an den lib.
din muoter ist min wib;
min sun baldewin
scholde din bruoder sin.
uergezzen hast du der truwen:
iz scol dich uil sere geruwen,
scol ich minen lib han,
des du nu zu mir hast getan,
iz wirt dir uile swere.
du gehoerest nuwe maere.
des gat mich ane michil not:
in deme ellende lige ich ungerne tot.>
karl der riche
der manete in gezogenliche:
< genelun, geswige min,
la dise unrede sin.
du bist ein wise herre:
nune zurne nicht so sere.
genc here naher
mine botscaph zenphahen.
uare urolichen hinnen,
handele iz mit sinnen.
erwiruest du deme riche dehein ere,
al din chunne urovwit sichs iemmir mere.>
genelun werte sich gnuch.
der kaiser bot ime ie den hantscuch.
er tete die wuoluine blicke,
er riel uile dicke:
< ditze hast du rovlant getan:
uoble muoz iz ime ergan
unde sinen zwelf gesellen:
nu habent si allen ir willen.>
der kaiser ime aue zu sprach:
< habe ne hein ungemach.
uone grozeme rechte bist du mir liep.
durch rovlanden enuirste du nicht:
diu botescahpht ist min.
nu la din ungebaren sin.>
den hantscuch er ime aue reichte.
genelun erbleichte,
er wart uile uoble geuare.
die fuorsten warten alle dare.
der kaiser beualch ime sinen stap;
also er ime den hantscuch gab,
er liezen nidir uallen.
daz misseuiel in allen,
daz man in dicke muose reichen.
si sprachen, iz were ein uobil zeichi,
daz ime ze aller eriste missegienge
unde des kaiseris boteschapht unwirdecliche enphihe.
genelun uiel deme kaiser ze uuozen:
< herre,> sprach er,< maechte ich noch geniezzen:
din swester ist min wib,
unde uirluse ich den lib,
so nimt rovlant
al min erbe zu siner hant;
er uirstoezet dinir swester sun:
waz maechte ein wib wider ime getuon?
so muoz der luozele baldewin
iemmir mere weise sin.
du ne gesehis mich niemmir mere.>
den mantel warf er uf die erde.
< pasanzi unde basilie
dine choment noch nicht widere,
den hiez er die houbet abe slahe:
ich muoz in den wissen tot uaren.>
er begonde heize weinin.
< ia muoz ich ouch>, sprach er,< scheidin
uone deme aller schonistin wibe
die ie dehein man gwan ze sinem libe.
rovlant hat harte misseuaren,
er zestoeret alle yspaniam.
iz chuomt noch die stunde,
unde laet mich got gesunden,
si geruwet der rat,
den si uober mich geuruomt hant.>
rovlant sprach do:
< ich ne uuorchte nehein dro.
taete miner rede ieman deheine ware,
ich uuore ienoch uure iuch dare.
mit den wisen sal man raten,
mit den tumbin uechten;
uwer wistum hat iz getan.
er endurphet nehein angest han:
mir ist min bruoder baldewin so liep:
sines erbes engere ich nit.
miner muoter lieben
scol ich gerne dienen.
ich ne phlege nicht untruwen:
so maechte den chaiser ruwen
daz er mich gezogen hat
un nimt mich dicke an sinen rat:
daz ime nicht gezeme,
ob ich ein roubere were.>
karl der riche
sprach gezovgenliche:
< ir irret iz allen disen tac,
daz ich uuore unzuochte ne mac
des richis ere ze uruomene:
daz zimt fuorsten uoble.
ich warne uch da bi:
also liep u mine hulde si,
so ne sumet uns nicht mere
unde ne irret des richis ere.>
er sprach zu genelune:
< bedenke dich helt ture.
zorn ist nehein guot.
nim widere mannes mut,
habe nehein angest
die wile du mich lebende weist.
nim dizze insigel -
brinch iz marssilie -
mit guldinin buchstaben.
du macht ime zware sagen:
wil er got eren,
zu der cristinheit cheren,
ich lihe ime halbe yspaniam,
wirdet er deme riche undertan,
rovlande daz ander teil;
so gebe in got saelde unde heil.
also wis min zunge unde min munt
unde gestaetige iz andere stunt
mit giselen unde mit gebe.
si daz er da widere icht rede,
durch des richis ere
tuo also ich dich lere:
sage marssilie,
ich ne chere niemmir widere,
ee ich sarraguz zestoere
unde in gebundin uuore
uf einem esele hin ze ache.
da nim ich die rache:
daz houbet heize ich ime abe slahen.
sweder halp er sich welle haben,
des macht du schiere innen werden.
got lazze dich sine hulde erweruen
in gote du uare;
nim uile wole ware,
un behuote dich diu gotes crapht
un helfe uns alliu himlischiu herscapht,
daz wir got da geren
unde die cristinheit gemeren.
lieber geswige min,
der heilige engel muoze din geuerte sin
unde beleite dich her widere gesunt.>
der kaiser chuste in sa zestunt.
dov sich die herren schieden,
die traene dicke uielin
uone genelune,
daz wort sprach er chume.
da wart michil wovffinm
weinin unde ruofin.
siben hundert siner manne
die waren gereit alle
ze dinen ir herren,
ob si bi ime scholden sterben.
ia waren die herren alle
mit phelle wole behangen
mit golde ioch mit berelen.
gestaine die uile edelen
luchten sam die sterren wider abent:
der iaspis unde der iachant,
smaragde die gruonen,
topazien die sconen,
onichilus unde sardin:
wie maechte iz da wuonnechlicher sin?
in luchte dar obne
chrisolute unde calcedonie,
berillen die besten
unde die guoten ametisten,
sardonix unde sardius.
die herren redetin alsus,
daz die boten gezemen
wole karle deme maeren,
deme romischen uogete.
sine herschapht si wole lobeten.
der herzoge genelun legite an sich
einin roch harte zirlich
uone gutem cyclade,
mit golde uile wahe
gesmelzet dar under
diu tier al besunder.
da woneten lichte uogele
unden unde obne,
si schinen sam der lichte tâc.
umbe sinen hals lac
ein bouch uile waehe;
daz werc was seltsaene
uzzer golde unde uzzer gimme.
den sante ime ze minnen
der kuonc uon den britten.
ia begurte in inmittin
mulagir daz beste sachs,
so uober al franchen enwas
sin turer nehein.
uonem houbte do schein
ein edel karuunchel:
des tages was er tunchel,
er luchte alle die nacht
sam der sunne umbe mittin tach.
iz enwart nie niehein keiser so here
geboren an der erde,
er enzeme ime wol cetragene.
lanc ware û ze sagene
waz man wunders dar ane uant.
naimes der beiere wigant
uuorte iz uone beieren.
daz urchunde wil ich û zeigen:
der smit hiz madelger,
daz selbe swert worchte êr
in der stat zu regensburch:
iz wart maere unde govt.
du sin naimes der herzoge phlach,
waz der heiden da uore erstarph!
er gab iz karle sinem herren;
iz rovwin sit sere:
genelun brachte iz inder heiden gwalt,
uile manich cristin des sit engalt.
ist iz so daz buoch zalt,
genelun uuorte einin blialt
uz golde gewebin.
da machte man wole sehen
die turen goltporten
wahe geworchte;
zobel was dar under,
diu liste nidene umbe
durch soten guldin;
die schellen clungen uon ime
sam daz suzze seit spile.
andere wunder uuorte er uile.
umbe spin man deme herzogin
zwene guldine sporen.
der kaiser hiz ime zeliebe
ein march uuore ziehen:
ein romere hiz mantel,
ein helt chuone unde snel,
der gab iz deme kaisere ze minnen.
under al karlingen
was ne hein ros so gezale,
uber berch unde uober tale,
swenne er dar uf gesaz,
daz er ane angest was.
dar uffe lach ein guldin satel.
karl was aller tugende uater.
genelun geneich sinem herren;
er sprach:< nu lone ime got manigir eren,
minem herren lieben
wil ich gerne dienen:
er getet mir nie ne hein leit.
die zwelue sint nu uile gemeit,
die mich hine habent gegebin;
unde geuristet mir got daz leben,
ich bringe iz uz deme spile,
ich gesezze in ein zile,
so mir dirre min bart,
si geruwet al dise houeuart.>
do saz der herzoge genelun
uf ein zire march, hiz taskprun.
uon den herbergen er reit.
er was driellen breit
eneben siner achsel;
lanc was er gewachsen,
groz sin gebeine.
du sprachen die heiden,
sine sehen in dirre werlte
ne heinen so starchen lebenten.
sin antlizze was hersam.
sin uarwe si bran
sam die lichten uûres flammen.
siben hundert manne
uolgeten ir herren;
si wuoften alle sere.
enurteile sazten si den lib,
bediu kint unde wip
durch ir truwe.
si heten groze ruwe.
genelun neich deme kaisere schone.
er kerte an eine wise gruone,
er gedachte mit sinen mannen;
diu rede was also lange:
< dizze ist>, sprach er,< ein herlich scare:
ir birt alle zu deme tode wole gare.
uwers guoten willen
bin ich dicke wole worden innen,
uwer dienest ist schoene.
nu muoze û got lone
unde ich iemir gerne gesculde:
disu truwe ist uber gulde
aller werlte ere,
daz ir durch uweren herren
birt gerecht unze an den tot.
nu habt ir alle groze nôt.
nu ist michel bezer, wizze crist,
nu iz uns dar zu kuomen ist,
daz ich eine irsterbe
denne ich uch alle laze uirlori werde.
nu ritet zu minem herren,
da ne mag û nit gewerre.
uirdienet umbe den kaiser
daz der min arme weise,
swie iz umbe mich irge,
in sinem willen beste.
min lieber sun baldewin
der scol iû wole beuolhen sin:
ziht in u ze eren;
zucht schuolt ir in leren.
heizet in herlichen lebe:
er mach wole mildeclichen gebe,
habe willich sine man.
an uweren gnaden scol iz stan,
der sinen not uesten:
so mag ime uoble gebresten.
buwe denne wole sin lant,
were roub unde brant,
habe sin gerichte
al nach der phachte,
lazze nicht under wegen:
got lazze in gesunt leben.
nu bitte ich ouh uch mere:
uol staetiget uwer ere;
ob ich da ze den heiden belibe,
minem lieben wibe
beuelhet mine sele.
ratet ir ere.
alles guotes wil ich ir wole getruwen.
ia lazze ich ire wole erbuowen
manige breite hube,
scazes gnuoge.
bringet ire ditze uingirlin:
ruochte is min trechtin,
ich gesehe si uile gerne;
unde manet si uile uerre
durch ire tugentliche site,
daz si gute luote umbe mich bite
nach dirre zwiuellichen wider chere.
ia ne gesehe ich si leider nimmir mere.>
duo sich die gelieben
uone ein ander geschieden,
der iamer tet in uile we.
weder sit noch ee
endorfte nie grozzer chlage werden:
si uielen zu der erden,
daz har brachen si uon der swarte,
si wuoften alle harte,
ummaze was ir clage,
groz was ir ungehabe.
uil dicke si ime nach sahen,
si begonde harte iameren.
mit weinen unde mit wuoffen
si begonden ime nach ruofen.
si sprachen:< der ware got uon hiemele,
der sende dich gesunt widere:
so ne schach uns nie so libe.>
uon ein ander si schieden:
ia cherten sine helede
widere an die selede,
genelun zun heiden.
si waren unsanphte gescheiden.
genelun trurlichen reit,
daz was den heiden uile leit.
si huoben churzwile,
si sageten ir fauelie;
si sagten ein ander under wegen
manige seltsene rede;
si lachten unde waren uro.
genelun erbalte sich do;
der alte blanscandiz wart sin geware,
er hub sich neben ime dare,
er sprach:< enwaere iz dir, herre, nicht swaere,
ich wolde dich ein luocele urage.
ich enzwiuele dar ane nit,
du bist deme kaisere uil liep:
dir entwichent alle sine ratgeben,
daz han ich selbe wole ersehen.
swaz du gebiutest daz ist getan.
du hast die herlichen man.
nu wundert mich dinr grozin wisheit:
war zuo lidest du die unmazen arbeit?
nu habt ir betwungen
krichin unde ungeren,
ruozzen unde boelan,
die grimin sachsen alsam,
beieren unde swaben
unde alle die in dutisker erde waren.
wasconie unde engelat
stet in siner gwalt,
hyspanien unser riche
dienet ime uorchtliche.
wenne er sich is welle glouben?
nu ist er dicke uerhowen
unt ist chomen an sin alter;
nu machte er sich noch behalten
unde sconte siner wizze
unde lieze uch da heime sizze,
ob iz der fuorsten wille were.
des wolte ich diche gerne urage.>
der herzoge do sprach:
< iz enist mir nicht ungemach:
iz ist ein uroude der heiligen kristinheit
un ist ein suozze arbeit,
iz ist ein trost der sele:
diu ne chumt niemmir mere
zu neheinem helle wizze,
swer ime dienet mit flizze.
wenest du daz iz der kaiser tu?
got uordirt iz ime zu;
sinen boten uon himele
sendet er zuo deme kuonige;
der gebiutet ime die hereuart.
so ne ist des nehein rat,
wir enhelfen ime da zuo.
ungewizzin ist iz dir nu:
der warheit wirdist du wole innen,
wilt du die kristinheit minnen.
ich wil dir warlichen sage:
deme kaiser ne mach nieman geschaden.
got ist selbe mit ime,
er git ime crapht unde sin
unde sterchet in dazuo
beidiu spate unde uruo.
karl ist der turiste man
dannabe ich ie gehorte sagen:
scaz ist ime ummaere,
er uismehet lugenaere,
er hazzet alle bosheit,
er schaphet der sele gewareheit.
den lib uuort er ueile
uns allen ze heile.
behalten wir die sele,
er engert alles mere.>
blanscandiz der alte
uil listechlichen er sich erhalte:
< du redest wole>, sprach er,< herre.
wir schuolen dir sin danchen uerre
daz dir din herre liep ist
unde daz du ime getruwe bist.
scolde ich die wale han,
so ne irchunte ich nie deheinin man
der ich so gerne were.
wie gerne ich in noch gesehe!
er hat manige tugent guote,
er hat herlich gemuote,
er hat ein kuoninclich leben,
er hat wise ratgebin:
si behertent ime groze ere.
nu sage mir ouch mere:
waz meinet aue daz?
duo unser rede wole uerendet was,
duo chom rovlant,
er hete einen aphel in siner hant,
mit michiler hochuerte,
mit geuaztem swerte.
er sprach zuo deme edelen chunige:
« herre laz uns dar uobre
hin ze marssilien:
ich gelege in da nidere.
alle irdische krone
geweltige ich dir ze rome.
si muozen dine man werden,
oder under diseme guoten swerte ersterben. »
wer hilfet ime dar zuo?
oder waz mag er getuon?
sine krapht wesse ich gerne.
nu ne zuorne nicht mere, lieber herre,
daz ich dich sin geuraget han.
ich bin leider ein alt uirwizzer man.>
genelun duo sprach:
< wir haben groz ungemach
uon rovlante unde uon oliuir.
zware sag ich iz dir:
si sint des muotes,
sine gesatent sich niemmir menneschen bluotes.
die zwelue helfent in alle dar zuo,
swaz si zwene wellent tuon,
unde alle kaerlinge
habet zu in minne,
alte unde junge.
si phlegent grozzer zerunge,
si dront deme kuonige
uon babilonie:
so si den erslahent da,
so uarent si hinze persia,
dannen ze luuin:
daz muoz allez unter in sin.
si habent iz nu geteilet.
wie ob iz got so gescheidet,
die sich da zesamme habent gesellet,
daz ir hochuart wurde geuellet,
so uroute sich min sele,
unde maechtet ir iemirmere
mit uride hyspaniam buwen,
unde woldit ir mir dar zu getruwen,
ich geriete iu eine list,
daz iz in uil churzer urist
naeme boese ende.
si muosen in dem ellende
uulen unde erstichen;
des endarf mich nieman uerdenchen,
des gat mich ane groz not:
mine man ligent hie tot,
so muozen da heime
die kint lange weinen.
uon du sage ich iu, wizze krist,
daz iz michel bezzer ist
daz die zwelue ersterben,
denne wir alle uuore werden.>
duo eruruote sich der alte,
daz herze in ime spilte.
er iteniute sich ander stunt:
daz alt cherte sich in die iugent,
er rechuchte sich rechte uzzen unde innen:
sin ros liz er springin,
er ulouch mit den geberen
sam der guote muozzere.
er neich ime unz an den satelbogen,
er sprach:< daz ich daz wort uon dir han uernomen,
daz diene ich iemir gerne.
du unde min herre
werdet gesellen guote,
unde ist is dir also zemuote,
so scolt du gebieten
in lande ioh in dieten
uober al mines herren riche,
daz wir dir niemmir geswichen
an deheinen dinen sachen.>
der herzoge begonde suzze lachen.
blanscandiz wincte sinen gnozzen:
ze samne si gesazzen
under einem oeleboume;
si rieten mit genelune
den aller wirsisten rat
der under disem himele ie geuruomt wart.
genelun geriet michel not,
den armen iudas er gebildot:
du unser herre zemerde gesaz
unde er mit ime tranc unde az,
in den truwen er in uerriet
widir die meintaetige diet;
er uerchophte in mit gedinge
umbe drizzic phenninge:
daz ime sit uil uoble irgienc,
wander sich selben erhienc.
des enwas alles nehein rat,
iz was lange uore gewissaget.
unde uerchophte judas in eini,
genelun uerchouphte widir die heidin
mit ungetruwen listen
manigen herlichen kristen
mit gedinge man wac
den schaz den man ime darumbe gab,
des goldes einen uil michelin last.
wie starche die untruwe uz prast!
in deme rate sazzen
ungetruwe husgnozze;
si rieten also lange
uone manne ze manne,
unze si alle samt swovren
daz si rovlanden sluogen,
oliuiren den snellen
unde andere ir gesellen
mit genelunes uol leiste,
wande in sineme geiste
was ne hein truwe:
uon ime chom michel ruwe.
er iruolte daz altsprochene wort;
ia ist gescrieben dort:
< under sconem schade luzet,
iz enist nicht allez golt daz da glizzit.>
genelun was michel unde lussam,
er muse sine nature began.
michels boumes schone
machet dicke hoene:
er dunchet uzzen gruone,
so ist er innen duorre;
so man in nieder meizzet,
so ist er wuormbeizech,
er ist innen uuol unde uoble getan.
daz bezeichenet den man
der uzen wole redet
unde ualsches in deme herzen phleget.
er dunchet uzen uol,
sin muot ist innen hol:
den hat der wurm gehechet.
swer der truwin gesmechet,
der huotet ir iemmir gerne;
die muoze wir uon deme heiligin geiste lerne.
genelun saz mittin under in,
der tuvil gab ime den sin:
durch nit unde durch gebe
er geuestente sine rede.
si wonten da allen einen tach.
genelun sine truwe dare gab:
er geuuogte in ze handen
den helt rovlanden
unde andere sine genozze,
des swur er eide grozze,
unde oliuiren den snellen
unde andir ir gesellen:
daz si der neheinen genesin liezen,
uil state si ime daz gehiezen.
der rat der was getan,
sich urouten marssilien man.
si chomen ze den stunden
da si den chuoninc uundin.
du sprach blanscandiz der alte:
< daz dich, herre, gehalte
machmet un appollo
unde gebe dir den uollen
alles dines gemuotes,
unde daz du dich behuotes,
also ire wille si,
unde gemachen dir noch uri
elliu dine riche.
ich han willichliche
erworue dine boteschapht,
alse ich uz gesendet wart.
nu scolt duz uol enden:
darumbe hat here gesendet
karl der romische uoget,
unt ist der fuorsten aller wort.
nu uernim du herre selbe,
waz die bote rede welle.>
< ich hoere iz allez uile wole
swaz er hie reden scol,>
sprach der chuonich marssilie,
< nu rede du selbe.>
der bote sprach ze marssilie:
< kuonich aller himele,
der uns uon dere helle irloste
unde die sine alle getroste,
der gebe dir die gnade
daz du besizzest sine rawe,
unde irledige dich uon deme ewigin tode.
dir enbiutet der keiser uon rome,
daz du got erest
unde in die kristinheit cherest,
daz du dich touphest,
an einen waren got geloubest:
des wil er gwisheit haben.
er heizzet dir waerlichen sagen:
enphahest du di cristinlichen ee,
daz dine marche alle mit fride ste.
er lihet dir halbe hyspania,
daz ander teil scol rovlant haben.
unde werdest du sin man,
so muost du wole fride han,
so behabest du groz ere.
der keiser enbiutet dir ouch mere:
sezzest du dich ze deheiner were,
er suochet dich mit here,
er zestoeret ellu dine hus,
er uirtribit dich dar uz:
weder enerde noch in mere
macht du dich ime erweren.
er heizet dich uahen,
uon einem esele uuoren
an sinen stul ze ache;
da nimt er die rache:
daz houbet heizet er dir abe slahen.
daz hiz mich dir min herre der keiser sagen.>
marssilie al umbe warte,
er erbleichte harte,
er gwan manigen angestlichen gedanc,
er gesaz chume uf die banc;
ime wart chalt unde heiz,
harte muote in der sweiz.
daz houbet wegte er,
er spranch hine unde her;
sinen stap begreif er,
mit zorne er in uf hup,
nach genelune er in sluc.
genelun mit listen
deme slage er entwisgte,
uon deme chuoninge er entweich,
daz swert er umbe greif.
er sach hine widere,
er sprach zuo deme kuoninge marssilie:
< nuo tuost du dinen gwalt.>
er zuchte daz swert uober halp;
er sprach:< karle minem herren
diente ich ie mit eren,
in uolchwigen herten
guruomte ich mit minem swerte
daz ich nie also glastert wart.
ich han dich mit eren here bracht,
ich han dich geuuoret lange,
ich ne bin noch gebunden noch geuangen.
unde geuruomest du den slach,
iz ist din iungester tach:
ich getuon lichte ueigen
etlichen heiden,
den du niemmir uoberwindest.
ich wene du tobist oder winnest.
nu muoz mich wole ruwen
daz ich dinen ungetruwen
ie geuolget an die strazze.
nu habent si mich uoble gelazzen,
nu sten ich alterseine.
ware chomen die eide,
die si mir swuren
du wir uns uz huoben?>
die fuorsten uf sprungen,
dare in zwischen si drungen.
si uerwizzenz deme chuonige,
si sprachen:< herre, du tuost uoble
daz du den keiser so schendest.
so du zuo ime sendest,
so wirt din botschapht
lobsam unde enthapht.
si sprechent uns an die truwe;
nu muz uns harte ruwe
daz der uride ie wart getan:
du hieze ime houbten sine man.
nu gestille dinen zorn;
wir wellen gerne dar under chomen,
unde tuon daz mere,
herre, durch din ere
denne durch sinen willen:
la dizze ungemuote stillen.>
do prach der chuonic marssilie
des keiseres insigle:
selbe er den brief las,
wande er wole geleret was.
er begovnde heizze weinen,
er sprach ze den heiden:
< nu uernemet ir fuorsten alle,
wie u dirre brief geualle.
karl enbiutet mir tumplichen,
er zestoere diz riche,
er heize mich ze ache uuoren,
gebunden mit snuren
uf sinem soumaere:
diu botschapht ist mir swaere.
er wil ze harte gahen:
e ich mich lazze uahen,
iz wirt uile herte:
wir schuolen mit den swerten
daz uelt mit in geteilen,
daz alle die heiden
iemmir mere dar uone sagen,
e ich mich den soumere lazze tragen.>
do antwerte ime sin oeheim,
der was der wisistin ein:
< herre, irloube mir uobern man!
er hat ungezogenlichen getan,
daz er ze diner antwerte
mit geuaztem swerte
greif an sine were,
sam er al din here
eine machte uerswendin.
du ne scolt dich niemmir so geschende
daz er sin icht genizze,
swaenne er da heime saezze
in sinem ruome,
daz er uor dinem chuoninclichen stuole
dir also herlichen gedrot hat.
wilt du is, herre, haben minin rat,
iz wirt schiere gerochen,
swaz er dir, kuonich, hat ze leide gesprochen.>
der alte mit deme barte
der irzurnte harte,
ime uûreten diu ougen;
er sprach:< du ne scholt din laster nimanne erlouben.
scholte man in in den truwin erslahen,
uon dem wir alle unser ere muogin haben?
uon genelun einem
geurouwint sich alle heiden.
uolge unserm rate
unde besente in uile drate.
hab in mit eren:
er chan dich wole geleri,
ist daz dus in ergezzest,
wie du din dinch rechte gesezzest.
lazze in mit minnen,
uruome in wole hinnin,
gib ime herlichin:
iz geuruomt allem disem riche.>
< du retest mir min ere:
ia wil ich dinir lere
uil gerne uolgen.
mines mutes was ich ime irbolgen.
nu handelt iz mit sinnen,
chort in here widere bringen:
ich uersuone iz gerne.>
fuorsten die herren
giengen nach genelune.
eine stunt er under eineme bineboume:
sin antlizze was also hersam,
si sprachen, si ne wessen ne heinen man
der so uorchtlich were.
si sprachen, daz er deme riche wole zeme.
si lobten in gnoch:
si sprachen, er were ein helt guot,
daz er deme chunige nicht wolte uertragen,
duo er in uober daz houbet wolde slahen.
du genelun uuore gie,
der chuonich in wole enphie.
sine herscapht er waechte,
die hant er ime raichte;
er sprach:< genelun, liber man,
swaz ich widir dir han getan,
des ergezze ich dich gerne.>
er uordert zwelf herren
in sine chemenaten,
die ime aller beste chunden gerate.
zu deme rate duo chom
algaphiles unde valsaron,
ualdebrun unde orphalis,
glibon unde clargirs,
der herzoge gersiz,
der alte blanscandiz un plangirz:
die sazzen dar inne.
< nu ratet mir in uwerme sinne,
wie ich genelunen ze einem innern urunde
gewinne.
daz laster wil ich ime wandelen.>
er gab ime einen guoten mantel
mit golde beslagen;
er sprach:< den salt du durch minen willen tragen,
ouch solt du min golt nemen
ane zale unde ungewegin.
gebiut gwaltechliche
uober al min riche.
ich selbe bin dir gereite;
die fuorsten macht du leiten
al nach dinem willen.
wir werden noch guote gesellen.>
mit umbeslozzenen armen
si chusten ein ander,
behanden si sich uingin:
diu sune begonde in beiden liebin.
do sprach der chuonich marssilie:
< genelun, du bist stete unde biderbe:
ich wil an dich dingen
daz ich mit dinen minnen
minen willen muoze reden.
wer hat karle den gwalt uober mich gegeben,
daz er so gewaltechliche
uirbiutet mir min riche,
unde sich under windet
daz er die werlt alle dwingit
daz si ime werde under tan?
nu hat er lange so geuarn;
er ist ein alt herre,
er maechte hinnen mere
uon grozzen arbeiten muoden
unde lieze di fuorsten ruowen,
lieze mir daz min.
iz ne sol dir nicht leit sin.>
do sprach genelune:
< herre du scholt mir ouch erlouben
daz ich nu reden wil:
karl hat tugende uil,
er ist tuore unde maere:
alle wise scribaere
machten niemmir uol scribe
die manigen tugent uon sinem libe:
er ist der aller saelegiste herre,
durch got sturbe er gerne;
eren hat sin neheinen rat,
wan ime iz got selbe geboten hat
daz er die heiden bechere;
wir helfen ime dar zu gerne.>
do sprach marssilie:
< da ne rede ich nit widere,
swa er got geeret,
sin dienest gemeret.
karl ist selbe ein guot knecht:
mich endunchet aue nicht recht
daz er mir min riche neme
un iz einem andern gebe,
un iz habe der mit gwalt.>
< daz tuot allez rovlant,>
sprach genelune,
< er enbeitet uile chume;
oliuir unde turpin
die wellent uile gwis sin
unt ander ir gesellen,
si habent grozzen willen,
daz si dich selben irslahen,
unde also ze babilonie uaren
daz si die werlt alle under sich teilen:
ir muotes sint si umbescheidin.>
< wolde min herre machmet,
den ich dicke anbet,>
sprach du der heiden,
< nu sint si umbescheiden,
hette ich si zwelue irslagen,
daz ich uride maechte haben.
der mir den keiser sluge,
so wane ich uober wurde
aller miner sorgen,
die mir noch da uore sint uerborgen.>
genelun sprach:
< den keiser karlen enmach
nieman irslahen:
got wil in selbe bewaren.
sin huotent zweinzich tusent man:
der site ist so getan
daz si sich niemir gescheident.
si habent sich in uiriu geteilet
unde habent sich geuestent
ostert unde westert,
sundert unde nordert.
si habent sich so geordinet
mit den aller besten wafen:
der keiser wache oder slafe,
si huotent alumbe.
iz ne wirt niemmir ze heiner stunde,
si ne haben warnunge.
swelhe dar under drungen,
den were gereite der tot,
wande si durch ne heine werltliche not
deme keiser entwichent.
si weruent tagelichen,
wa si daz erweruen
daz si durch got ersterben.>
der chuonich redete listechliche:
< wol du herzoge riche,
du scholt dich iemmir nieten
in lande unde in dieten
uile micheler eren.
nu salt du mich leren,
ich han sin gerne dinen rat;
min dinc uerre an dir stat.
ich han uile guoter knechte:
mag ich mit karle uechte?
uil michel ist min gwalt,
min herschapht ist manechualt:
un werdent mir cehencich tusent erslagen,
wil ich den heizzen sagen,
driczech chuonige mit here
uon den inseln uz deme mere,
swie drate ich si wil,
so han ich zwire sam uil.
die chuonige uon den landen,
wil ich iz mir enplanden,
der sint nuone in deme kreize;
swaz ich si tun heize,
so chument si mir in drizech tagen;
der mag iegelicher wole here haben.
helt, nu rat du mir dar zuo:
ane dich enwil ich nicht tuon,
want ich dir wole getruwe.
nu sprich du, herre genelune,
unde la mich dinen rat hoeren.
ich wil sin dir iemmir lonen.>
dov sprach der ungetruwe ratgebe:
< la dine tumpliche rede:
ob sich an ein uelt
gesamnote elliu dise werlt,
sine machten nicht erherten
uor den guoten swerten
dei in des keiseres houe sint:
si zeuuorten si sam der wint
an der duorre tuot den stoup;
ir uechten daz entouch.
sich endarf nieman mit in beheften:
da uichtet selbe min trechtin.
deme keiser enmag nicht gewerren,
die wile er got wil ulehen.
wir schulen iz anders teilen:
maechten wir si gescheiden,
rovlanten un die sine,
die sint ane zwiuil,
daz in dirre werlte lebe dehein man
der si tuorre bestan.
tun aue ich dir deheinen rat,
unde daz iz under wegen bestat,
so saget man uon mir nuwiu mere:
si redent daz ich ungetruwe phlege.>
der chuonich hiz sine man
appollen dare uuore tragen.
der tuuil gab ime den sin:
genelun swur sich zuze in.
marssilie un die sine man
die taten ime alsam:
si swuren al gemeine
uf rovlanden eine.
der chuonich unde alle sine holden
swuren uf appollen
uf rolandes tot:
si chomen sin alle in grozze not.
nu muozen wir alle wole chlagen,
swenne wir hoeren sagen
die grozzen untruwe,
so muoz uns balde ruwe,
daz ie dichein kristen man
der touphe an sich gwan,
ie gerit den mort.
uon ime stet gescribin dort:
dauid ein chuonich uil here
sprichet uon deme uerrataere:
< er hat sine zungen gewezzet,
er hat mine uiande uf mich gehezzet;
wider gote hazzet er mich.>
herre, habe du selbe den gerich:
du chuorze ime sine tage,
ein ander sinen richtuom behabe;
siniu kint werden weisen
un chomen niemmir uzer ureisen;
sin wip muoze witwe werden;
in sinen suonden muoze er irsterben.
so du chomst an din gerichte
ze aller lute gesichte,
da werde er uerteilet,
deme tuvele bemeinet
in die swebelbrinnenten schare.
diu helle si ime iemmir gare,
daz er ungetruweliche
uerrit zwei riche,
sine ebenkristen zuo der martir gab,
du der keiser sinen stap
bi ime sande
zuo der heiden lande
ze suone unde ze gnaden
un si der touphe willich waren.
daz er si in den truwen beiden halben uerrit,
ouch negnoz er sin nit.
dizze heizet der pinrat,
wande iz allez geuruomet wart
under einem pineboume
mit samt dem ungetruwen genelune.
do sprach der ungetruwe man:
< nu ich die gewisheit han,
herre, nu wil ich iu raten:
besent uch uile drate
baidu in lante un in mer,
bringet zesamne uwer hêr.
sentet deme kaiser uwer gebe -
huotet daz er uch icht gesprechen mege -,
uweren sun ze gisele:
so sprechent sine wisen,
daz er mit grozzen eren
ze lande muge keren.
so si den scaz ze sich genement,
urluobes si alle gerent;
di uerre her chomen sint,
di gesehent gerne wip unde kint.
so ne mag der keiser des nicht gewaigeren:
er muoz hin scaiden,
want erz selbe gelobet hat.
so sage ich dir rechte wie iz ergat:
so nimt sin neue rovlant
di burge alle ze siner hant,
er sprichet, er habez allez uon rechte;
so ertailent ime die guten knechte
daz er des landes huote.
durch sin uobermuote
wil er eine haben
da dine helde sint inne erslagen,
drizzich tusent un mer.
so wirt er sin so hêr;
di zwelue uarent allez mit,
daz ist lange ir sit:
si habent alle ain muot;
swer ir eineme icht getuot,
der hat si alle bestanden.
wurde iz in enplanden,
des froute sich min sele
unt fraist iz ouch uil gerne.>
dov sprach der ungetruwe man,
der dem tuvil manige sele gwan:
< wilt du, herre, rat der zu,
ich sage dir rechte wie du tuo:
ile daz du lute gewinnest;
so du din her zesamne bringest,
so huote der cite
so der keiser wider uber gerite.
niemmir geoffin dich sin ê,
daz dir icht misse gê.
ensume dich nicht ze lange,
so werdent si dir alle.
ich ne laze daz nit,
ich ne sende dir minin brief.
so schaffe du dine spe,
swaz ie unt ie gesche,
die dich warnen.
la dich si nicht erbarmen:
schaffe dine halschar,
so geliget si al gar.
werdent di denne erslagen,
der keiser enmac sich niemmir erhalen:
er erstirbet uor laide,
so ne gesuochet er dich niemir mere haime.>
der chuonich antwirte ime do:
< dinir rede bin ich uile fro.>
er kust in an den munt;
er swuor selbe an der stunt,
ob iz appollo wolte,
daz der zwelue ne scolte
niemir nehainer dannen kom.
< mit aiden wil ich iz loben,
uobe sin machmet uerhancte.>
der chuonc im do dancte,
unt alle di mit im waren,
herzogen un grauen,
si fruoten sich der rede.
mancualt wart diu gebe:
der chuonc hiz ime fur tragen
manigen bouc wole beslagen,
schuzzil unde napfe,
di wol gestainten kophe,
manc werc spahe,
di phellele uil wahe,
pisse unde purpur.
man gab im ein culter
mit golde beslagen.
inoch hiz er im fur tragen
di tuweren mantel harmin,
so si bezzer ne mochten sin,
die liste uon zobele;
daz gestaine lûchte dar obene
sam daz prinninde oleuaz.
inoch gab er im baz:
er hiez ime fur zihen
die marh beuollen ziere
unt furloufte tuore,
olbenten un muole,
manigen soumare
geladen uil sware.
die gebe waren lussam;
do froute sich der ungetruwe man,
daz er ie kom an die uart.
owe daz er ie geboren wart!
also er des kuoniges gebe enphie,
ualdebrun hin zu ime gie;
er sprach:< genelun, libir man,
ditz swert scoltu uon mir han.
daz gab mir der kuonc uon tielsarke:
er herte mir mine marche,
do sluch ich ime ze der stunt
uir unt zwainzec tusunt,
die ander fluhen danne;
selbe wart er geuangen.
daz gab er mir ze minnen,
nu fure duz samt dir hinnen.
ich wil dirz hie ze stete bewaren,
daz nehein swert so mare
unter deme himele nie wart geslagen.>
er hiez im ain helm dare tragen,
er sluoc in almitten cetal:
daz swert netete sin nehain war.
do sprach der ungetruwe herzoge:
< ich han friunt in diseme houe,
daz mirre got muoze gunnen!
du hast mich iemir gwunnen.>
er beualch ime umbe rovlanten:
< bringestu mirn ze hanten>,
sprach der herzoge ualdebrun,
< daz dine ich imer, frunt genelun.>
oliboris hiz ime fur tragen
ein helm harte wol beslagen:
diu liste was rot guldin.
er sprach:< genelun, liber friunt min,
disen helm scoltu tragen.
dune darft nehaine angest han,
swa du in des kaiseres scâr
unter disem helme ritest gâr,
daz din dehein wafen gewinne.
ich wil an dich gedinge
daz du rovlanten
bringest mir zehanten,
daz ich den ruom erwerue,
iz ne si daz er niemir scule ersterben
uon neheiner slachte wafen;
ê ich in denne laze,
wil iz machmet min herre,
min lant hat iemir uor ime fride mere.>
genelun uinc in bihanten,
er sprach:< ich gemache dir rovlanten,
ich gewise in an di stat
da er hin noch her ne mac.
ist daz ich gesunt lebe,
dise herliche gebe
dinit noch min sun baldewin.
ich scol dir iemir ungeswichin sin.>
vf stunt du brachmunt,
er kust in da ze stut,
er gab ime ain gesmide,
er sprach:< nu bringez dinem wibe:
karl ist ein kuonc riche,
ernegwan nine hain samliche,
noch ne wart uf der erde
nie geworcht mere.
ich han din gerne minne.
chor mir rovlanten gewinne:
scolt ich in toten mit miner hant,
ich gabe liut unde lant.>
do sprach der ungetruwe man:
< wolt got, hetestu si alle nu erslagen,
des frovte sich min sele:
ir hochuart muot mich uil sere.>
der chuonc hiz ilen,
sine brieue scrieben;
er hiz chunden in die lant,
corders ware uerbrant,
daz liut ware uerkeret,
machmet ware enteret;
alle di in rechen wolten,
daz ime di komen scolten.
di heiden samnoten ir hêr
uon lande unt uon mer,
uz uil manigen richin.
dar kom uermezzinlichin
alrich uon pande;
er furt uz sinem lande
zwainzic tusent helde,
die er selbe uz erwelte,
mit stale umbeslozzen;
di waren haiden uermezzen.
uon wlter ilmar
hup sich williclichen dar
mit funfzehen tusent mannen,
mit horne beslozzen alle.
ilaz uon zamne
der het drizzic tusent manne.
antelun uon horre,
doch er ware uerre,
er furt funfzehen tusent hornbogen.
ouch was ime komen
der chuonc uon calaria:
der furt ime da
funfzehen tusent un mêre
dem sinem gote zeren;
uil dicke riefen si machmet,
idoch er uobel sit zu in tet.
der chuonc uon tarmarche
der furte uon siner marche
uirzehen tusent in siner scar:
di furten horn unde gâr.
der chuonc maglirte
der furt uermezzen diete,
zwelf tusent hornbogen,
der nie deheiner widir chom.
der herzoge uon philene
zwelf tusent unde mêre
furt er dem chuonige -
iz irginc in uil uoble -
uf rovlanten:
iz wart in harte enplanten.
der chuonc uon marssilien
furt uz siner yselen
niun tusent puchelare,
idoch in misse schahe.
der chuonc uon phile
der gebot in siner ê,
swer gewaffen truoge,
daz er di heruart fure.
der chuonc uon lagure
der bracht ime ze sture
funfzehen tusent guoter knechte
ze aller note gerechte.
uon tebeseline
di chomen uf di galine;
di furten alle atihgere
in ir hanten machmet zeren.
der chuonc uon alerie
der het siner gote drie:
daz was mars unt jouinus,
der dritte hiz saturnus:
si opheroten der trugehait,
si lonten in rechte nach ir arbait.
der chuonc uon funde:
ir houbit scain sam der hunde;
di furten alle geschuzze,
sit wart iz in unnutze.
der chuonc uon tuse
der furt uz siner cluse
manigen helm prunen:
da machte man scowen
manigen helt lussam;
di waren chuone un uorchtsam.
der chuonc uon campanie
mit michelm magene;
der chuonc uon lebre,
daz liut ist uns fremede;
der kuonc uon galesprize:
acht ecke spize
furten si in den handen;
si droten alle rovlante.
dar chom margariz,
der furte manigen fraissamen spiz,
manigen helt erlichen,
geuaren uon zwain richen:
daz aine haizet sibilia,
daz ander taceria.
daz liut was fraissam.
da ne was ne hain so sconer man.
dar chomen manige chuonige,
dar chom ouch zernubele,
des lutes got nicht ruochet,
die erde ist gar uerfluchet.
in ne geschain nie dehain sunne,
der nebel ist ir gwunne;
daz chorn ist uobel uaile,
swarz sint ir staine.
da ist walt unt môs.
si ezzent diu ros,
si lebent mit grimme.
der tuuil wont dar inne.
der chuonc was ein starch man:
swaz sieben muole machten getragen,
daz zucter uf mit einer hant.
daz har anden fuzen erwant.
inoch chom ir uil
der ich nu nennen nine wil,
chuonige gnuge
die di chronen trugen,
adelrot unde falsaron.
so uil was der herzogen
daz ir daz buch nehaine zal ne hat,
da iz allez an gescriben stat.
do si geredeten
unt in der chuonc gegebete,
marssilies gebot den kamereren
daz si gereite waren
der uil herlichen gebe.
er mant in dicke mit rede,
er beswif in mit den handen;
er sprach:< mache mir rovlanten:
din sun baldewin
scol iemir nach mir der oberiste sin
in minem riche;
daz gehaize ich dir warliche.>
er kuste in dicke an den munt,
er beualhez ime aue ander stunt;
er swur bi machmet sinem herren,
bestatiget er im sin ere,
er wolt im sin iemir lonen.
man hiz di gebe urone
schiere antraiten,
man hiz fur laiten
ir muzere
unt manige gebe seltsene.
duo hiz er ouch die gisel
schire uur wisen;
er beualch ime sinen sun, -
er sprach:< du macht uobel unde wol zemir tuon> -
der fursten kint aller samt:
< nu beuilhe ich in dine gwalt
baidiu lip unt ere.
waz mac ich reden mere?>
er uiel uf den banc,
den mantel er umbe daz houbit want;
er rewainte uile harte,
daz er ime nine antwirte.
genelun naher gie,
mit den armen er in umbe uie:
< wie tuostu so,> sprach er,< herre?
ich setze dir mine sele
durch dich in urtaile:
da ist umbe ueile
swaz ich uon deme kaiser han,
iz ne muoze nach dinen eren uz gan.
ich uerswore charlingen,
macht ich anders nicht gedingen.
ich beraite si dir widere,
ich gelige ê tot da nidere.
ich behalte selbe dinen sun.
ia ne machten si alle widir mir nicht getuon.
elliu dise kint
diu mir beuolhen sint,
ich bestatige si an di stat
da in nicht gewerren enmac.
ne zwiuil nicht herre:
ich beherte din ere
unt wil dir iemer gerne dinen.>
di herren sich do schiden.
genelun urlop nam,
fro schit er dan.
di sine uerratgenoze
di dinten ime so grozze:
si belaiten in an di strazze;
sine wolten in nie uerlazze
zwene tage unde zwo nacht.
uil groz was sin herschapht.
sine boten er do uuor sante,
uil dicke er si mante;
er bot dem herzogen uon baigeren
daz er in gespreche altersaine.
unter ainem olboume
gesaz er mit genelune:
< naimes du bist ein getruwer herre.
der kaiser horet dich gerne,
er ist dir gnadic unde holt.
nim du, helt, min golt,
disen soumare.
la dirz nicht wesen sware,
durch dine tugentliche site
tuo, helt, des ich dich bite:
sprich du minen herren;
ia han ich sinen werren
allen zefuret,
daz uorluoige uersunet,
nach sinen eren uerendet.
di gisel sint ime gesendet
unt iul maniger slachte scaz:
karl mac sin imer deste baz.
nu sprich du minen herren,
rât ime daz er wider chere,
daz er hin entwiche
haim in sin riche:
des han ich mine truwe gegeben.
wellent siz denne wider reden,
daz der chaiser nicht wil erwinden,
minen ait ich enpinde.
ich pringe hin widere
...
dem chuonige marssilie.
da nist nicht widere,
er ne welle getouffet werde;
daz sage du minem herren,
unt warne du mich, helt palt,
ê diu gisel chomen uz miner gwalt,
also ich dir getruwe,
daz iz mich hernach icht geruwe.>
naimes der herzoge
ilte zu des chaiseres houe:
< macht ich din urlovp han,
ich scolte dir aine botscaft sagen:
gebiutest duz herre,
zefuret ist din werre,
so ist daz urlouge besuonet.
genelun sich ruomet
grozzer gebe uon den heiden,
er ist frolichen dan geschaiden:
marssilies hat iz wol uerendet,
er hat dir diu gisel her gesendet.
al daz dir di boten gehizen,
ne habet si nicht gelazzen:
er ne mac nu nicht gewencken.
nu scoltu herre gedenchen
diner chaiserlichen worte.
genelun fuorchtet im harte
daz etwer dar under chome.
er hat den haiden gesworen
daz du hinnen entwichest.
er chuomet dir haimlichen,
unde lebet imer mere
also du gebiutest herre.>
der chaiser hin ze himele sach,
sin gebet er inneclichen sprach:
< gelobet sistu, herre;
dise mancualtigen ere
scule wir uon dinen gnaden han.
du scolt genelun sagen:
ich ne han nieman so liben
durch den ich welle liegen.
ich ne lazze in nicht unterwegen,
swa er sine truwe hat gegeben.
er hat dem riche wol gedienet;
er wirt geeret unt geliebet
uon allen den minen:
dar an ne darf er niemir gezwiulen.>
genelun chom ze houe,
enphangen wart er uile wole;
der kaiser uon sinem stule gie,
uil wirdicliche er in enphie.
fursten die herren
enphiengen in mit grozzen eren.
genelun was mittin getunt -
truobe was ime sin mut -
mit lachenten ougen.
sines herzen tougen
newesse nieman innen:
da wurzilt der tiuel inne.
er sprach:< nu gruoze dich der himiliske herre
unt gefriste alle din ere.
heiliger kaiser,
uoget witwen unde weisen,
dir enbutet marssilie,
ain chuonc wise unt biderbe,
sin dinist willicliche,
unt alle di fuorsten uon sinem riche
unt aller der geslachte:
zu diner herschephte
habent si gesendet ir chint,
want si gerne gehorsam sint
aller gotlichen lere.
baidu lip unt sele
setzent si zu dinen gnaden;
si wellent di cristenhait enphahen.
marssilies wirt din man:
er nimt halp yspaniam,
er suochet gerne dinen hof.
swaz du gebiutest inoch,
des sint flizec zefrumene
di fursten mit deme chuonige.
si sint alle chomen ennain
wan algafiles sin ohaim:
der sluc dir dine man.
er wolt dir in ingengen gesendet han;
laider er ist uf daz mer entrunnen,
er ne macht sin nicht gewinnen.
marsilies ist uil bescaiden,
er ist der aller wisiste haiden
danne ich ie horte gesagen:
zu allen dinen raten macht du in gerne haben.>
do lobete der kaiser uerre
den himilischen herren
deiz also wol uersunet was:
uil dicke sprach er deo gracias.
< genelun, liber man,
du hast getruweliken widir mich getan:
lehen unde aigen
ist iemir darumbe uaile;
du unt al din chunne
habet mich iemir gewunnen.>
er sprach:< wol ir karlinge,
ain herren scult ir uns gewinne,
ain uzerwelten man,
der daz lant mit uan
uon miner hant beste,
swiz hernach erge.
dem laze ich ueste burge;
er ne habe nehaine sorge:
er mac wol erbeiten
daz wir her widir riten,
unt chuomet uns dehain ander mare,
daz wirdit den haiden uil sware:
ich gefruome die heruart,
daz in uil we wart,
daz si ie geboren wurden:
si muzen alle scantlichen ersterben.>
do erfulte genelun sinen rat,
der unter dem pinboume gefrumt wart.
si rieten misliche:
ia sprachen sumeliche,
genelun ware ein helt guote,
er maechte des landis wole huote.
si redeten uon deme herzogen uon baieren,
der ware der chunisten ainer;
mit sinen guoten swerten
macht er daz lant wol erherten.
si rieten also witen
daz si begondin under in striten.
genelun mit listen
in den rat er sich gemiste;
er sprach:< wol ir edelinge,
die chunen karlinge,
ir waret ie guoten chnechte,
uwer her schilte gerechte:
yspaniam habet ir gewunnen,
zeder cristinheit gedwungin;
nu welt ir den fremeden die ere geben.
muget ir unter uns ainen welen!
nemet rovlanten:
er ist ein helt zu sinen hanten;
die haiden furchten in harte.
in disem mer garten
ne lebet nehain man
den uienten also uorchtsam.
swen in die haiden horent nenne,
si fliehent sam man si prenne.
er hat menlich gemuote,
er gezimet dem kaiser wol cehuote,
er hat die herlichen man;
dem lihe min herre den uan:
daz dunchet mich daz beste.
di sine not uesten
dine geswichent ime nît.
sin ere sint mir uil liep,
di furder ich gerne swa ich mac.
ia naiget sich der tac:
wir sumen uns al ze lange.>
ia sprachen di fursten alle
er hete wole geraten.
den chaiser si alle baten
daz er rovlanten da lieze.
uil ture si ime gehizen,
geschahe iz zu der note,
si chomen ime alle drate.
der kaiser harte erblaichte:
daz houbit er nidir naicte,
daz gehorde uom ime floch,
daz gesune im enzoch.
uil trurlichen er saz,
sich uerwandelote allez daz an im was,
truobe waren siniu ougen.
er sprach zu genelune:
< min neue rovlant
was min zesewe hant.
nu habet ir in mir benumen:
ich ne weiz wie ich ze lande scol chuomen.
wie scol iz umbe min houbit gestan?
iz nist durch nehain guot getan.
genelun, het ir min gesconet,
uweres dinistis wurde iu uil wole gelonet.
ir ne getatet mir nie so laide.
nach der franchen urtaile
so muz er iz sin:
nu beschirme in min trechtin.>
der sunne ce abent uirscain,
di fursten ilten alle samt haim.
iz wart ein uinsteriu naht.
der kaiser an sinem bette gelach,
uil michil was sin herscaft:
zwanzic tusent manne
mit stale beuangen,
di waren helde guote,
di den chaiser behuoten.
idoch het er ain site,
da warne wir di fursten mite:
so si alle wolten wanen,
daz er an dem bette lage,
so chnite er uf der erde;
er mante got uerre
aller siner tougen.
di zaher siner ougen
stiegen uon herce grunde.
nehain houpthafte sunde
wolt er uf ime nicht tragen.
daz urchunde wir uon sent egidien haben,
daz er unseren herren umbe in bat,
daz er im aine sculde uirgab.
er gedachte an di brode,
so der botich liget ode,
diu sele hin zucchet,
der arme likename sich stuppet.
daz wizzen die herren,
die nach werltlichen eren
tagelichen ringet,
daz si got dar unter minnent
unt ir ougen cherent ze gote:
so chumt in der himilische bote
unt irloset si uon allen noten,
suchent si in mit deumuote.
der kaiser sin gebet
uil dicke hin ze gote tet.
uil innechliken er dar unter nante
sinen neuen rovlanten,
unt alle di cristen waren
di enphal er zu den gotes gnaden.
uon den uenien begonde er muoden,
do wolt er gerne rovwen;
der slaf in bezuchte,
aine wile er entnovchte:
do troumte im uil gewis
wie er ware in porta cesaris,
mit ime herren gnuoge,
wie er ain scaft in der hant truoge,
genelun nach ime slieche
unde den scaft ain halp begriffe
unt wolt im in uz der hant zucken.
der scaft prast zestucken:
der kaiser ain tail behabete.
genelun uirzagete:
siniu stucke warf er widere;
di furen gegen dem himile
in di lufte uil hoch,
daz im daz ouge enzoch,
daz si ne sach nimen:
di lufte si enphiengen.
di berge alle der uon erchracheten,
der kaiser unsamfte erwachete.
der kaiser uiel zu der erde.
er sprach:< gnadeclicher trechtin herre,
ich han garnet dinen zorn,
ê muz er uber mich chomen:
der miner manigen sunde
la daz liut nicht engelte;
richt uober mich, herre, daz ist recht:
ich bin din entrunner knecht.
du erlostest mich uil ture:
beschirme mich uor dem ewigen fûre,
richt uober den proden likenamen.
la daz liut in dinen gnaden:
la si des geniezen
daz si dine boten alle hiezen,
herre, din selbes chint
unt hie in dinen diniste sint.
swaz ich widir dir han getan,
di rache scol billichen uber mich gan.>
do er got uil tiure ane rief,
der chaiser ander stunt enslief.
in duchte wie er ze ache ware
unt ain bere uor ime lage
mit zwain cheten gebunden.
sa ze den stunden
der pere in uaste ane sach,
di cheten er bede cebrach.
an lief in der pere;
die fursten wolten in were;
der chaiser enmacht sich sin nicht erhaln:
er geweltigot im den arm,
daz flaisc er ime allez abe brach,
daz bain er gar nacket sach.
uon den sachen
der chaiser begonde aber wachen.
der kaiser gab sich in gotes gewalt.
sin...
in da nennet,
< da machtu ane angest sin:
so helue mir min trechtin,
unt waren di gisel da haime,
also lange so si sint haiden,
daz si mit allen ir creftin
sich niemir ne geturren beheften
wan nach dinen eren.
fursten die herren
di so lange uze sint,
den wartent wip unde kint.
des sint die fursten zesamene chomen,
wir setzen ze herzogen
rovlanten dinen neuen:
so mac er imer frolichen lebe.>
der kaiser in an sach,
uil trureclichen er sprach:
< ia du ualantes man,
warumbe hast du so getan?
waz wizestu mir?
ain ubel gaist ist mit dir.
het ich dir nicht wol gelonet,
machtestu gotes haben an mir gesconet.
iz ist uil watlich:
du getruobest allez romische riche.
uon dir scol michel uobel chom.
warumbe hast du mir mine huote benomen?
des truret min sele,
ich ne uirgibe dirz ouch niemir mere.>
rovlant uf spranc,
uil uaste er dare fuor dranc:
< herre, nu lihe mir daz lant,
des gerent die fursten alle samt.
want si mich nennent dar zuo,
scol ich iz willicliche tuon.
ich enphahe hiute den uan
in den drin namen
da wir an gelovben.
den wil ich dar zu wole getruowen,
ob ich durch di cristen icht garbaite,
daz ich daz lon uinde geraite
zu der zesewin siner kinde.
owi ware ich da ingesinde!
er wart durch mich gemarterot.
ich bin gerecht unze an den tot
der sele ze gelaite,
daz der lip gearbeite,
daz ich an der iungesten wile
unter den rechtin belibe.>
dem kaiser wurden di ougen naz;
da erwainte allez daz da was.
den uan er im bot:
< scolt ich,> sprach er,< dise not
hi samt dir liden.
darumbe wolt ich uirzihin
der gebe marsilie.
ungerne rite ich widere,
wan daz ich iz zeuaste gelobet han.
mit eren mag ich hi nicht bestan.
ich furchte grozer arbaite.
got selbe si din gelaite;
rovlant, uil liber neue,
ich newaiz ob ich dih imer gesehe.>
di fursten zu drungen,
uil groz lob si im sungen;
rovlanten si hohten,
uober yspanie si in chronten
dem heiligen criste zeeren.
do mante er di herren:
< wol ir karlinge,
uf uwer aller gnade ich dinge,
ube mir uwer hernach durft werde,
so mane ich iuch uerre.
di rede wil ich bescaiden:
toufent sich die haiden,
swiz min herre bescaidet,
sone werdet si niemir uon mir gelaidet.
wellent si an got gelouben,
sone scol si nimen rouben
sunter frieden unte fristen
sam unsere lieben eben cristen.
unte belibent si haiden,
ich gemache da uaige:
ich gerite in so nahe,
swelhes ich da gerame,
daz erz niemir uber windet.
ist daz si der tuuil gescendet,
so bedarf ich uwer helue,
daz ir mir uor deme rike
entruwen gehaizet,
daz ir mich aine icht uerlazet
in dem ellende.>
in des kaiseres hende
lobeten si getrulichen,
sine wolten im niemir geswichen,
geschaez im ze der note.
des erfrovte sich der helt guote.
rovlant enphie den uan;
er sprach:< wanu mine uil lieben man
di mir heluen wellen?
wanu liebe gesellen,
wanu frunt unt mage?
nu stet iz an der wage:
hi scol man frunte erchenne,
den ich entwenne
han libe getan.>
er zucte uf sinen uan,
er rant uf an aine hohe;
daz was ain buhel scone.
dar riten di zwelf notgestallen
mit zwainzec tusent mannen:
di waren guote knechte,
ze allen noten gerechte,
di im nimer geswichen
ze hainen sinen sachen,
sine bedwunge nehain not.
si waren im gerecht unz an den tot
pestatigen sin ere.
genelun sach daz ungerne.
rovlant sprach zu dem chaiser:
< herre, rit an dine reise
harte urolichen
haim zu francriche.
den uan scol ich fuoren,
herre, al nach dinen eren.
gotes hulde hastu hie erworuen.
habe du dehaine sorgen
daz ich imer entrinne dannen:
der uan ne scol mir nicht so lichte enphallen
so der hantscuoch genelune.
dine fursten du niene sume.
got spar din ere.>
der kaiser wainte uil sere;
uil dicke er in chuste,
er druhte in an sine bruste,
er beswif in mit den armen;
er sprach:< nu muoze iz got erbarmen,
daz ich dich hi muoz lazen.
ia ne mag ich nicht dar zu gebenmaze,
daz ich da fuore name,
helt, daz ich dich tagelichen sehe.>
do sich die gelieben
uon ain ander schieden,
der iamer wart uile groz;
der woft uon in doz
uober zwo mile;
daz liebe ingesinde,
der uater uon sinem lieben sun,
der bruder muose sam tuon,
da schit sich michel fruntscaft.
owi wie da geclaget wart!
da was wuoft unde we:
ne weder sit noch ê
sone gehorte nie dehain man
chlage also fraissam.
si musen alle wol wainen:
si liezen da manigen helt uaigen.
der kaiser cherte ze lande.
di aller chuonisten wigande,
di uf der erde
ie geboren dorften werde,
di cherten unter rovlantes uan.
si heten zwaincec tusent man,
an den nichtes gebrach.
swa iz in dar zu geschach
da si gote scolten dinen,
da ne gesunderote si niemen.
si furten uaile den lip.
si gerechten sich in alle zit
durch den heiligen gelouben ersterben:
durch got wolten si gemarteret werden.
fursten die da bestunden,
di mit rovlante huoten,
ouch ne gerten si nehainer gewinne,
ni wan di waren gotes minne.
daz beware wir mit den lebentigen buochen,
daz man si scol suochen
unter allen mines trechtines chinden.
der sundare mac da zu in uinden
baidiu helue unde rat
uober alle sine missetat.
alle di mit rovlante beliben,
di sint an den lebentigen buochen gescriben:
daz ist gergirs unde engelris,
ekerich unt gernis;
da was pernger unt atto,
ansis unt iuo,
gerhart unt walter,
samson ain helt snel,
oliuir unt turpin.
rovlant unt di mit in sin,
unt alle di mit in waren,
da si den gaist wider gaben
ir urlosare,
ir tot ist ture unt mare.
rovlant sich geraite,
mit flize er sich bewarte
in ain liechten roch uesten,
daz unter dem hiemele neweste
sinen bezzeren nehain.
uon sinen brusten uorne scain
ain trache uon golde,
sam uz im uaren scolde
di funchen fiures flammen
mit gesmelze bewallen,
daz gestaine also edele,
soz wol gezam deme helede.
der helm hiez uenerant,
den der helt uf bant,
mit golde beworchten,
den di haiden harte uorchten.
mit guldinen buochstaben
was ander listen ergraben:
< elliu werlt wafen
di muzen mich maget lazen.
wilt du mich gewinnen,
du furest scaden hinnen.>
sin swert hiz durendart,
wan unter dem himele nie gesmidet wart
nicht des im gelich ware.
sine site waren seltsane:
in swelh ende man iz bot,
da was geraite der tot.
alle die ie smiden begunden,
di ne wessen noch ne chunden
wi daz swert gehertet was;
siniu ecke waren wahs.
iz uorchten alle die widir im waren
unt di iz ouch nie gesahen;
iz uorcht elliu haidenscaft.
der stal ne het da wider nehaine craft,
ne weder bain noh horn:
iz was allez uerlorn,
ioch di herten ulinstaine;
durch not entsazen iz di haiden.
zwo hosen er an leite,
di waren gantraitet
uon golde unt uon berelen:
di luchten sam die sternen,
daz edele gestaine.
er ne uorcht wafen nehaine.
ainen spiz nam er in di hant;
ain wizzen uan er an bant:
da waren tiêre unt uogele
mit golde untzogene,
uil manc wunter dar an was.
uf ain march er gesaz,
daz was genamet uelentich.
daz cruce tet er fur sich,
zerucke unt ze siten.
du cherter an aine lite.
er sprach zu sinen gesellen:
< lat iuch sin nicht erlangen:
ich wil gerne ersinnen,
uobe die unseren widir winnen
sin mit samnunge.>
do chert der helt iunge
uf aine hohe der alben.
do sach er allenthalben
di molten uf stieben,
uil manigen wizen uanen fliegen,
mit manigem helme bruner uarwen
manigen schilt golt garwen.
baidiu berc unt tal
was geuangen uober al.
goldes furten si genuoc.
der wider schim im daz entruoc,
daz er si mit nichte
geachten ne machte.
baidiu golt unt gestaine
scain uon den haiden
sam di sternen unter den wolchen.
uon uolche zeuolche
sigen si zesamene
mit dem aller maisten magene
daz sich uf der erde
ie gesamnet machte werde.
si furten groz uber muot:
du nist nimenne guot,
si geliget ie nidere;
der richtare da ze himele
haizet si selbe uallen.
den dimuotigen allen
gehaizet er selbe sinen segen,
di in siner gehorsam wellent leben.
do frovte sich der helt rovlant,
daz er der haiden samnunge uant;
er sprach ze walthere:
< nu ile du, helt mere,
wel dir tusent manne
unt sume dich nit zelange.
uah uns die perge,
ê sin di haiden innen werden,
daz wir di hohe begrifen,
ê uns di haiden unter slichen.
di ander du warne,
hi ist des tiueles geswarme,
daz si sich wafen schiere.
sage turpin unt oliuire,
den helden allen samt:
sem mir disui zesewe min hant,
ich ne chuome niemir uon dirre herte,
unz ich geslahe mit minem swerte;
sine hiluet nehain ir grozer scal:
ir wirdet hiute so getan ual
daz man iz wole sagen mac
unz an den iungesten tac.
mir ne geswiche der gute durendart,
si geruwet al ir hoch uart.>
do di helde uernamen
daz di haiden mit samnunge waren,
si baten ir ewarte
daz si sich garten.
zu ir ambachte si fiengen,
den gotes lichename si enphiengen.
si uielen ir uenie,
si riefen hin ze himele:
ze uil manigen stunden
manten si got siner wunden,
da er di sine mit erloste,
daz er si getroste,
daz er in ir sunde uergabe
unt selbe ir urchundare ware.
mit bichte si sich bewarten,
ze dem tode si sich garten,
unt waren idoch guote chnechte,
zu der marter gerechte,
der sele zewegene.
di waren gotes degene
wolten nicht entrinnen.
si wolten gerne wider gewinnen
daz unser alt erbe;
dar nach strebeten di helede.
ia waren di herren edele
in cristenlichen lebene
si heten alle ain muot.
ir herce hin ze gote stunt.
si heten zucht unt scam,
chuske unt gehorsam,
gedult unt minne.
si prunnen warlichen inne
nach der gotes suoze.
wegen si uns muozen,
daz wir dirre armuote uergezen,
want si daz gotes riche habent besezzen.
do sich di gotes degene
mit salmen unt mit segene,
mit bichte unt mit gelouben,
mit trahenden ougen,
mit grozer demuote,
mit maniger slachte guote
sich ze gote habeten,
di sele gelabeten
mit dem heiligen brote
unt mit dem uronen bluote
zu dem ewigen lebene,
do wafenoten sich di helede.
got lobeten si do;
si waren alle samt fro,
sam di ze brutlofte sint.
si haizen alle gotes chint.
di werlt si uersmaheten,
daz raine opher si brachten,
do si daz cruce an sich namen.
ze dem tode begonden si harte gahen.
si chovften daz gotes riche.
sine wolten ain ander nicht geswiche:
swaz ainen duchte guot,
daz was ir aller muot.
dauid psalmista
hat uon in gescriben da:
< wi groze in lonet min trechtin,
di bruderlichen mit ain ander sin!
er biutet in selbe sinen segen,
si scuolen iemir urolichen leben.
ain zuuersicht unt ain minne,
ain geloube unt ain gedinge,
ain truowe was in allen;
ir nehain entwaich dem anderen.
in was allen ain warheit:
des frovt sich elliu di cristinhait.
haiden di uerworchten,
di got nine uorchten,
ir apgot si uf huben,
mit grozer hochuart si furen.
si uielen fur machmet.
daz was ir aller gebet,
daz er in erlovpte
daz si rovlanten hovpten,
unt so si in ersluogen,
daz si sin hovbet fur in truogen.
si gehiezen im ze eren
sin lop iemir zemeren
mit tance unt mit sait spil.
aller uobermuote was da uil,
si uersahen sich zu ir chrefte.
done wessen si nicht rechte,
daz er allez wider got strebet,
swer ane got lebet.
si uersmahent ir rechten schephare,
den unseren waren heilare,
den unseren oberisten ewart,
der niemen ane trost enlat,
swer mit deumuote
suchet sine guote.
nv horen wir diu buoch sagen:
ain hantwerc heten si erhaben
alnach der chuonige gebot.
da waren siben hundert apgot:
machmet was der herest unter in.
dar cherten si allen ir sin:
daz lob si im sungen,
siben tusent horn da uor chlungen.
siben tusent golt uaz,
ze eren buten si im daz,
di luchten tac unt nacht.
der liute was so groziu craft
daz diu uelt waren bedechet,
daz die erde nine blechet,
daz si niemen machte gesehen,
daz wir fur war muogen gehen
daz sulch hêr nie gesamnet wart.
da gelac michel hochuart
da bewaret unser herre siniu wort:
sent iohannes hat gescriben dort,
daz diu deumuot hin ze himele stiget,
daz di ubermuot nider niget
in di uinsteren helle:
da bi bezzer sich swer der welle.
haiden di uertanen
bi dem halse si sich ergaben
in des tiueles gewalt.
si baten di gote alle samt,
daz si in fuore waren
unt in salde gaben,
daz si ir not bedachten
unt selbe uor uachten,
daz si alle gesunde
uon uallefunde
pelaiten si ze salue terre.
si getruoten in ze uerre,
des gelagen si alle da nidere.
der gote ne chom nine hain widere.
di gote wurden alle zeslagen,
in pruoch unt in graben
wurden si geworfen.
sine machten in selben nichtes gehelfen.
uz huoben sich di uaigen,
di unsamfte wurden geschaiden.
michel wart der her scal.
si fulten berge unt tal
unt al daz geuilde.
di uogel unter dem himele
musen tote nider uallen.
uon dem ummazen scalle
geswaich in daz geuidere.>
alterot der wilde
furt ain stap in der hant;
er ilte da er den chuonc uant,
er sprach:< marssilie herre,
machmet spar din ere!
ich han fur war uernomen,
di cristen sin so harte erchom
daz si nehaine wile nemugin gestan.
mir sageten mine man,
si uallen uffe die erdin,
si waren nu gerne
uon uns hinnin.
nu wil ich an dich gedingen:
durch dine tugentliche site
tu des ich dich bite:
lich mir daz ce lehen
uz allen disen herren:
ich han uile guote knechte,
daz ich mit den da uore uechte,
daz ih rovlanten erslahe
unt man daz mare uon mir sage;
so hastu sin ere,
unt din ich iz iemir mere.>
do sprach der chuoninc marsilie:
< nu sente dich mir widere
machmet unser herre:
ich getruwe ime sin uil uerre.
wi wol ich dir dinir eren gan!
machtu rolanten erslan,
daz houbit fur mich bringen,
so saltu hi ze mir gewinnen
imer alle werlt wunne.
du gerest al din chunne.
di cristin habent zwelf scar,
nu warnet ir iuch wol dar:
erwelt ir mir zwelf man
di guoten willin dar zvo han.
der helde iegelich
neme zwelf tusint zvo sich.
wol berait uwer scar,
chomet uirmezenlichen dar,
scaffet uwer huote,
wesent ain muote,
ritet mit scaren zuo.
sine muogin nicht widir iu getuon.
erslahet si allesamt.
oliuir unt rovlant
habent mir so herce laide getan:
chumit der zwelue dehainer dan,
sone gescach mir nie so laide.
die selben gesellen baide
scolten billihin hangin:
so were min wille wol ergangen.
daz bedenchen alle dise gute herren,
unt din ich iz imer mere.>
der herzoge falsaron
mit grozer crefte kom er cehoue;
er sprach:< ich han achtzehen tusint man;
die uolgent hiute minim uan,
swa ich hin kere.
nu erloube du mir, herre, -
min marche ist mir uirbrunnin,
mine burge sint mir an gewunnin,
min liut ist mir geuangen, -
daz ich hiute uor in allin
rolanten muze erslahen:
so uirgiz ich alles mines scaden.
unt ist daz iz machmet wil,
ir geuellit hiute so uil
daz portaspere
wol muz rasten
unz an urstamme
uor rolante unt uor sinen mannin.
so hastu sin ere,
unt ich din iz imer mere.>
der chuoninc antwirt in do:
< min herce ist mir iemir mere fro,
ob dir machmet daz heil git,
daz der zwelue einir uon dir gelit,
in allem minem riche
mache ich dich geliche
minem liebin kinde.
du scolt hi zemir gewinne
daz al din chunne geeret,
din richtum zwispilde gemeret.>
do chom der chunc cursabile
geuaren uf sinem marhe:
< hail sistu, chuninc marsilie!
ich han ains min drizec tusint helede
ze beherten din ere,
swa du hin wil cheren.
di rechent gerne dinen anden.
erloube mir uobir rolanden.
des rechtis wil ich dich manin:
ich han den oberisten uan
unt allin dinin mannen.
daz scol dir nicht misseuallin:
ich scol in hiute uor uechtin
uon adele unt uon rechte.
ouch scolt du mir lonen:
ich sluoc den chuoninc philonin,
herre, durch dinen willen.>
der chuonc antwirte im mit minnen:
< du bist min uil liebir man,
du hast uil dicke getan
daz min wille was.
wol weiz ich daz:
du furest die uz genomen helede.
erslahe mir si alle zwelue:
der eren wil ich dir wole gunnin.
du hast mich iemir der mit gewunnin.>
malprimes uon ampregalt
< herre>, sprach er,< durch dinen chunclichen gewalt:
rovlant hat mir uil celaide getan;
min bruder hat er mir irslagin,
dar zu mine liebin man.
din urlovp wil ich haben,
daz ich daz muze rechin,
durch sin herce stechin
minen golt garwin spiz.>
der chuoninc ime uil gwislichin gehiz,
unt gerache er in an rovlante,
er machet in gewaltic
in sinem riche maniger grozen eren.
do naiger sinem herren.
ammirat uon paluir:
< nu erloube, herre, mir:
ich bin uerre her gestrichin.
min craft du ist michil,
ich bin ein uil starcher man.
rovlant ist unerslagen
uon allem chunne der haiden:
ich irslahe in aine.>
do sprach der chuonc marsilie:
< du bist starch unt biderbe,
ain helt zu dinen handen.
erslehes du rolanten,
ob des machmet gewerde,
elliu palwischiu erde
si iemir din aigen.
dine tugent scoltu uns erzaigen.>
do chom uon tortulose targis,
er sprach:< wol du chunc here unt wis,
din tohter ist min wip.
wie ob machmet mir hiute git
daz ich den rum gewinne
daz ich fur dich pringe
daz houbit rovlantes,
dinis uiantis.
ich gelege sinen hochmut:
do er uor deme kaisere gestunt,
sin swert er zuhte,
dinin chunchlichen namen er uerdruchte
unt uermaz sich zeuerre,
er wolte mere unt erde
cinshapht bringen,
unter des kaiseres uanen dingen.
ich wil mit miner hende
den guten palswendin
in sinem herce blute berennen.
du scolt wizzen unt erkennen,
also liep sint mir din ere
sam rovlante sines herren.
du bist alsam edele unt also ricke,
daz du gewalticlike
dine marke uor im scolt befriedin.
sin houbit scol huite darumbe beligin.
iz ist hiute min ban,
oder ich irledige alle yspaniam.>
marsilie ersmielte do,
der rede antwirt im so:
< ich enzwiuele an dir nit,
dirne si min ere uil liep.
ich getruwe dir so wol
so ich uon rechte minem kinde scol.
machmet gebe dir die salde,
daz du mir diu niumare
bringest urolichin widere.
gelage rovlant da nidere,
umbe karelen wurde sin gut rat:
wir gefrumen aine hereuart
unter di karlinge;
si gewinnint bose gedinge:
si wurden alle deme tode ergebin,
sine wolten an machmet iehin.>
margariz uon sibiliae
der rait zu dem kuonige.
er was scone unde lussam:
die haiden harte gezam
daz si in musin scovwin;
harte minnoten in die frouwin.
uil maniger lante habete er gewalt.
daz swert zuchter uber halp,
er sprach:< marsilie here,
thaberiske erde
han ich hie mit gewunnin,
cinsis bedwungin.
din liut heiz du beraiten,
din her wil ich laiten
zu sent dyonisien hus:
karl entrinnet dar uz
oder er wirt din man.
dirne mac uor nicht gehaben
al daz der lebit unter wolchen,
alsus getanem uolche:
dine helde sint chune unt uermezzen.
der chaiser ist hie gesezzen
siben iar unt mere.
niemir du widir chere
unze du al francriche
sam gewalticliche
in dine gewalt gewinnest,
cinsis bedwingest
sam karl tet din yspaniam.
ich han zwai unt drizec tusint man,
mit den ich dir niemir geswiche.
daz gelobe ich dir getruweliche,
daz ich niemir widir chere,
dune behertest ê al din ere.>
do chom der chunc cernubiles:
harte trost er sich des,
daz er also starc was.
daz buoch bewaret uns daz:
swaz siben mule machten getragin,
daz huop er uf an sinin arm.
er was swarz unt uobil getan.
sin lant daz was fraissam,
daz liut daz ist grimme,
der sunne der ne gescain nie dar inne,
die tuuele puwint dar unwerde;
iz ist diu uerfluochet erde,
die got selbe uirfluochet hat;
des liutes enwirt niemir rat.
er sprach zu deme chuninge:
< mir geuellit uile uobele
daz wir so lange hi biten.
laz unsich zu in riten.
ich bringe dir rovlanten
mit iseninen banten.
swi du in haizest toten,
odir mit wizen des noten
daz karl muz dingen,
so machtu mit im widir gewinnin
aller dinir fursten kint
di in grozen noten sint.
wirdit der kaiser ubeles muotis,
ich ne getruwe ime ne haines guotes:
din sun haizet er hahen.
uon du wil ich rovlanten uahen
unter allin sinin mannen;
umbe di ander ist iz schire irgangin:
di zepriche ich sam daz hun.
widir minir craft ne mac niman nit getun.>
marsilie antwirt im des:
< ia du chunc cernubiles,
chor mir rovlanten gewinnen,
so han ich allen minin willen.
im ne gefristet nieman daz leben,
des han ich mine truwe gegebin.
aine urist laze ich in gesunt:
karl uirgiltet mir drie stunt
swaz er des mines da hin fuoret,
swa er sich ruomet,
daz er scadin unt lastir hat.
uil guot ist der din rat.
machmet spar din ere:
ich ne getruwe niemen so uerre.
nu unterwinde dich der scar.
daz her fuore du dar
unt hantel iz mit sinnen
unt enlaz ir nehainen hinnen:
ich gibe dirz lop unt die ere
unt lone dir sin iemir mere.>
do nam der zwelfe iegelich
zwelf tusint zu sich.
zwelue wurdin der scar,
machmeten furten si dar,
daz iegelichim uan
uolgoten zwelf tusint man.
siben tusint horn da uore clungen,
ir wiclit si sungen:
da wart also getan scal,
sam perge unt diu tal
allez in wage ware.
daz duhte si harte seltsane
daz in di cristin uor gehabeten.
falsaron si mante,
er sprach:< welt ir sin min rat haben,
so werdent si alle erslagen,
daz wir si uillichte gewinnen
unt ir nehain ne mac entrinnen;
so tailet uch in uieriu.
zeware sage ich iz iu:
so wartent si den ainen,
ia muzen si sich scaiden,
si muzen brechen ir scar:
so erslahe wir si gar
ane allen unseren scaden.
in iegelichim taile scult ir haben
sehs unt drizec tusint man.
wir treten si in den graben,
daz ir unraine gebaine,
daz ir lebentic nehaine
uf unser erde
niemir mere gesehen werde.>
oliuir sprach zu rovlant:
< wir haben an der hant
ain uil starchez uolcwic.
aller mannegelich wer sinen lip.
nu wil ich sin iemir got loben
daz iz dar zu ist chom.
nu gesterchet uch, helde, in got!
uns chumet allen sin gebot,
diu helue uon himele,
daz ir groziu menige
ne mac uns nicht gewerren:
si muzen alle samt ersterben,
swaz wir ir hiute erraichen.
suvem got wil heluen,
der mac lichte geuechten.
owol ir guten knechte,
welt ir ain muote sin,
ia hiluet iu selbe min trechtin.
si habent den tot ander hant.
owi geselle rovlant,
wan blasestu noch din horn?
din neue machte uns cehelue chom,
daz wir frolichen scaiden hinnen.
nu tuz durch miner swester alden willen:
gefriste dine herliche man!>
< daz muoz nu allez an gote gestan,>
sprach der helt rovlant,
er bot uf sine hant,
< unt ne ware iz dir, liber geselle, nicht lait,
ich swuore dir ain offen ait
daz ich iz nine blasin wil.
der haiden nist nie so uil,
iz ne si ir aller uaictage.
fur war ich dir sage:
di haiden sint uor gote uirtailet;
so werdent abir mit bluote gerainet
di heren gotes marterare:
wolt got daz ich des wert ware,
daz ich uirdinete den namin,
dar wolt ich gerne gan.
wi salic der ist geborn
den got da zu hat erchoren,
daz er in sinim diniste beliget,
want er im daz himilriche zelone gibet.
zu disen fulen asen
ne wil ich niemir nicht geblasen.
si wanten daz wir uns uorchten
odir helue zu in bedorften.
ia sint si di aller bosisten zagen.
ir botich gelege ich hiute den raben.
daz ir fro sangin
ist uil schiere ergangin.
got wil siniu wunter hi erzaigen,
der guote durndart sine tugent erscainen.>
turpin was da wole nuotze,
mit sconem antlutze,
sin herce was liuter unt gâr:
er fur uon scar hin cescâr,
al umbe er rante,
di helede er wol mante,
er sprach:< gehabet uch urolichen;
ia nahet daz gotes riche.
uol stet an deme rechtin.
hiute mugen wir gerne uechtin.
der tiuel uert da hêr
unt hat gesamnet sin hêr:
des heiligen geloubin
wolt er uns beroubin,
wol ir gotes helede,
uechtet umbe uwir erbe,
daz iu lange geheizen si.
uenite benedicti!
nach disem suzen segene,
ir turen uolcdegene,
muoget ir gerne uechten.
ia uorderet uch min trechtin
zu sinen zesewin chindin.
wa macht ir nu gewinnin
also guoten soldat
so er selbe gehaizen hat?
uol stet ir an deme geloubin,
mit ulaisclichen ougin
scult ir sin antlutze gesehen
unt iemir mit im urolichen leben.
mit den wortin sprechen wir iu antlaz.
in der warheit sage wir iu daz:
uor gote birt ir inbunten
uon allin werltlichen sunden
sam ain niuborn westebarn.
swaz ir der haiden hiute muget erslan,
daz setze ich iu cebuoze.>
nach dirre rede suoze
uielen si alle zu der erde.
do segenot si der herre;
er sprach in indulgentia:
der antlaz was uor gote ze himele getan.
di helede widir uf sazin;
do heten si uerlazen
allez ir chunne
durch di gotes minne,
aigen unt burge;
si heten alle ir sorge
geworfin zeruche.
si sint unser bruche
zu dem gotes riche,
swer si suchet innecliche
umbe dehaine sine not.
nu heluen si uns umbe got
uon dirre werltlichen brode,
swa unser herce ode
in dehainem zwiuel buwe,
daz wir in samelichen ruwen
an unseren iungisten stunden
in rechtin buozen werden funden,
unt si unsich zegotes hulden bringen:
daz sculen wir an si gedingen.
do der helt rovlant
uf ainer hohe daz rechte eruant,
daz si sich in uieriu heten getailet:
< ich waiz wole waz si mainent:
si wellent uns uierhalben an renne;
nu warne wir uns dar ingegene.
liber geselle oliuir,
nim du drie scar zu dir:
wol troste ich mich din.
sam tuo du, helt turpin:
ich erchenne wol dinen sit.
nu tuot ir also ich uch gebit:
cheret di ruche an ain ander,
unt lebete der wundirliche alexander,
wolt er da durch dringen,
er machte lichte scaden gewinnen.
gergers der huote min,
der scol hiute min not gestalle sin.
iz ne lebit nehain haidenischer man,
wil er da in zwischen durch uaren,
er muz unsanfte erbaizen:
daz wil ich in truwen gehaizen.
got sal uns gnaden:
di uiente sint uns harte nahen.>
rovlant der milte,
ain lewen furt er an sinem schilte,
uzer golde ergrabin.
ia ne chan iu nieman gesage
wi groz froude unter den cristen was.
di haiden intsazin in daz.
si furen in den creftin
sam si zewirtsceftin
alle geladet waren,
mit egeslichem gebaren.
haiden di da zeuorderiste waren
unt der cristen uermezenhait ersahen,
si riten widere zesamene;
si waren da zedem zagele
alle gerne gewesin:
ir nehain trute genesin.
di ê zu ir herren
uorderoten lehen,
daz si rovlanten sluogen
unt daz houbit fur in truogen,
di wurden alle swifte;
si waren gerne uon deme strite.
di ê waren sam der lewe ergramt,
di wurden senfte sam daz lamp;
di sich ê uermazen,
do si uor ir herren sazen,
si wolten stoeren sent dionisien hus,
diu uermezenhait chom ubel uz:
wi unhohe si wagin
di des chuoniges golt namin.
si wanten si waren piderbe;
ir uober muot gelac des tagis da nidere.
do di cristen wol gar
beraiten ir zwelf scar
unt ander warte habeten,
adalrot dar zu drauete;
er sprach:< bistu hi, rovlant?
machmet hat dich mir zu gesant.
daz ist min lehen
uon marsilie minim herren,
daz ich din houbit abe slahe
unt iz fuor den chunc trage.
crist der din herre
ist dir hiute uil uerre;
sin wirt uil uobele an dir gesconet.
wi hat dir nu peter gelonet?
nu ist er ze rome,
nu bistu hi zedem tode.
tump was der kaiser din ohaim;
sin wistum uobel dar an scain
daz er dich hinter im uirliez.
ich bewille hiute min spiz
in dinem herce bluote
durch dine groze uobermuote.
dinen potich wirfe ich in den graben:
yspania mac wol uor dir uride haben
unt al werlt chrone.
du ne gesagest iz niemir mere ze rome.>
do antwirt im rovlant:
< du forderost hi zemir ain groz phant:
min houbit wilt du fur bringen.
durndart muz mir hiute dingen.
ich hore an dinem chose:
du bist ain zage uil bose.
uil drate ledige ich daz lehen.
rufe mahmete dinem herren,
ob er dir iht heluen welle.
ich gefrume dich zu der helle.
du bist min rechtir scol:
des cinses gewer ich dich wol.>
er uieng in oben zeder achselen an,
er zetailte ros unde man.
< di rede scoltu mir gebuzi,
machmeten zetrit ich unter minen fuzin
unt allez daz hie mit im ist.
daz gebiutet mir der heilige crist.
dinen botich gibe ich den himel uogelen.>
er ramte sin obene,
er tailte ros unt satelpogen,
deiz tot ze der erde bechom.
daz swert warf er umbe in der hant.
di franchen riefen alle samt,
mit gelicher stimme huoben si:
< monsoy!>
daz was des kaiseres zaichen.
< sent peter mac mir baz geheluen,
daz schinet hi zestet,
denne dir din herre mahmet:
du ligest da nidere.
karl was wise unt biderbe,
der mich hie liez.
ich han gelaistet daz ich dir gehiez.
iz ist wol erhaben>, sprach der helt rovlant,
< nu gedencket der swerte an der hant,
ir tiuren uolcdegene!>
do huben si sich dar in gegene.
< ditze ist ain fraissam slac:
ich geriche in ob ich mac,>
sprach der herzoge garpin,
< du bist der rechte scole min.>
er ramte sin gegin den brusten,
der scaft prast zestuchen.
< du hast mir den bruder erslagen.
ich wil dir warliche sagen:
mac dich dehain wafen gewinnen,
so ne chumestu nimer hinnen.>
er sluoc in mit deme swerte
uf den helm herten
ainen uermezenlichen slac.
< nu ist din iungister tac,>
sprach der helt rovlant.
er sluoc in uber des schiltes rant,
mit deme guten durndarte
uersnait er in harte,
daz er sich pegunde naigen:
tot uiel die haiden.
do uachten di waren gotes dinist man,
soz guten knechten wol gezam.
haiden di gesellen
pliesen ze geuelle,
sam si tiêr iageten.
di scar si umbe habeten;
daz gedrenge wart da fraissam,
da strebete man fur man.
der haiden michel magencraft,
uil manigen eskinen scaft
gefrumten si uffe di cristen.
inoch wolte si got gefristen,
er gestarcte wol di sine.
ia wonten si in deme wige
sam der lewe der da winnet
unt rechte zornen beginnet,
doch ir angest waren groz.
sam der smit tingelet uf den anboz,
so daz isen ist in gluote,
... uf schilte unt uf huote.
si warten alle des lewen.
do erhalte sich der degen,
den schilt warf er zeruche,
er hiwe im aine luche
lange unt wite.
ouch chom im in der rechten cite
sin lieber her geselle witel,
ain helt chune unt snel,
clargis unt arthan
unt alle rovlantes man,
di sine not herten,
mit ir guten swerten,
mit spiezen unt mit geren
losten si ir herren.
si slugen si uaste widere:
der uan gelac da nidere.
der scal wart in uergolten
mit starchen uerchwunten.
rovlant was ergremt harte:
mit dem guten durndarte
gefrumte er manigen toten man.
des swertes site was so getan,
swa erz hin sluc,
daz iz durch den stal wuot,
sam er ware lintin.
di toten lagen in allenthalben sin
sam die hohen perge.
daz pluot uon manne uerhe
fulte uelt unde graben.
niemen nemachte den wec gehaben:
si wuten in dem bluote unz an die chnie.
daz ne uraister ê nie,
daz unter deme himile ie gescahe
daz diu scar gar belage,
daz ir nehain man genas.
daz buoch urchundet uns daz:
durch machmetes liebe
heten si maniger slachte zirde
gefuret an di wal stat.
rovlant hiwe im daz phat
rechte dar in gegene.
da uielen machmetes helede
zu siner gagenwurte,
daz er sich selben nine werte,
noch den sinen wolte heluen,
swie uil si in an geriefen.
rovlant unt di sine
cherten mit micheleme nide
an der haiden bette hus.
sine blasare musen dar uz:
si erslugen si alle samt.
do sprach der helt rovlant:
< wa bistu nu, machmet?
nu were dich hi zestete!
di dine sint alle erslagen, -
daz han ich dir zelastere getan,
din hus wil ich prechen,
macht duz nu rechen? -
di dine plasare.
hiute ware du uil mare,
nu bistu worden stille.
dine golde garwen dille
muzen alle zu der erde.
ich gelege dich unwerde,
ich zetrite dich unter den mist.
der din uil pose list
ist an daz ende chomen;
din trugenhait diu ist gare uerloren.>
do hiz er die wende
in allen uier enden
zu der erden stoze.
do wolten sin geniezen,
di iz da nider slugen,
daz golt daz si uf huoben.
daz ersach der helt rolant:
< ich bite uch herren alle samt
durch den ewigen got:
lat iu ditze golt rot
wesen ummare
wider uwerem schephare,
ditze scone gestaine:
ia ist iz unraine;
lat iz durch den waren gotes sun -
iz nemac uns zegote nicht gefrumen,
want iz uns zenichte entouc -
unt habet daz urlovp,
swer morgen ze dirre zit lebe,
daz er im selbe neme
swaz im hie geualle.
iane wizen wir noch alle
wi iz noch hiute ergat.>
wol geuiel in der rat:
si traten iz unter die fuoze;
unter dem miste siz lizen,
sam iz bli ware.
si lobeten alle ir schephare.
do chom falsaron:
uon der erden dathan unt abiron
was er uerre geuaren.
ain guldinen aren
furt er an deme schilte;
uor der scar er spilte.
uon sinem helme da schain
der lichte karfunchil stain
unt ander werc spahe;
er was riche unt mare.
er sprach:< bistu hie, oliuir?
mir ist gesaget uon dir,
du sist der cristen uor uechte.
ich han hi gute chnechte,
zwelf tusent man.
nu rit du, helt, unter minen uan:
ich hilue dir gerne hinnen,
wilt du, helt, dingen
dar zu dem chuninge marsilien:
dune maht iz nicht gewideren.
behalt lip unt rum.
wilt du des nicht tun,
dinen botich wirue ich den uogelen,
din houbit dar obene
steche ich an minen spiz,
also ich deme kunige gehiz,
unt furez ubir al dise berge,
iz ne si daz ich uil drate ersterbe.>
do antwirt im der wigant:
< ich han ouch liute unt lant
also lange so got wil.
mich ne dunkit ir boruil
di du her hast bracht.
ich han sin anderes gedacht:
ich han wider minen schephare gelobet,
daz ich nehainer slachte uoget
wider in niemmir gewinne.
uil bose wirt din gedinge:
uor gote bistu uerfluchet,
daz er din nine ruochet.
din botich unrainen,
din golt unt din gestaine
wirfe ich in di puze:
din leben ist unnuze.
ich ne furchte nehaine dine dro.>
geliche huben si sich do.
baide si sprancten,
ain ander si an ranten.
oliuir durch den haiden stach,
zv der erden er in warf.
wider zuchter den spiez,
unter di haiden er rief:
< wanu sine scar gesellen?
di in rechen wellen,
di heuen sich her zu mir,>
sprach der helt oliuir.
michel frovde unter den cristen was.
si drungen in auer naher baz.
di cristen riefen< monsoy, monsoy!>
uil harte erchomen di,
die zaller uorderiste waren,
want si michel wunder sahen,
da di gotes herten
mit den spiezes orten,
scharfen unt wachsen,
wurfen si uon den rossen.
si cherten an die dicke,
si ualten in ainem blicke
mer denne sechs tusent man.
der strit was uermezzenliche erhaben.
uon almerie tortan
mit ainem golde garwen uan
stach er den grauen orten,
daz er uiel toter.
er ware gerne uon im danne,
do uersumte er sich zelange.
do sprach der helt maximin:
< des nemac sin:
dune scolt so genozin nicht hinnen uaren.>
du hup er uf den arm,
daz houbit er ime abe swanc.
do wart ein michel gedranc,
da di gotes herstrange
den falsarones mannen
zezarten di schilte.
so uaste si in an gesigeten,
daz in der stal nehain frum was.
di ir wol gezirten helmuaz
waren alle bli waich.
swaz sin daz swert begraif,
daz muse allez in zwai.
ilmar uil lute da schrai,
der herzoge uon agrentin:
< di cristen muozen wol chuone sin:
ir schilte noch ir ringe
nemac niemen gewinne.
ditze ist diu aller maiste not:
diu unser scar liget tot;
wir uechten allen disen tac,
daz ich nehainen frumen swertes slac
ersach uon unser nehainem.
ich ne wil so zagelichen nicht hinne scaiden:
ich uersuoche mich ê,
swiz uber mich erge.>
daz ros er mit den sporen nam,
er cherte rechte in gegen dem uan,
er stach marcellen,
den grauen uon uigennen,
durch ainen schilt dicken
den spiz unz an daz mittel.
di haiden huben alle samt
< fore ualdant!>
si cherten uaste uf si.
di cristen scar rief< monsoy, monsoy!>
di cristen fur traten;
mit den ir tuwerlichen waten
si frumten ze allen stunden
toten unt wunden.
daz bluot uber uelt ran.
si zeslugen ros unt man.
di toten hin runnen,
wie iamerliche si swummen!
uil manige ertrancten sich selbe.
cristen die helede
uaste durch drungen,
fluchte si sie dwungen.
si slugen in uf den rucken
di schilde al zestucken.
swaz gebaines dar unter was,
fur war waiz ich daz,
di musen alle in den stran.
falsaron unt sine man
fluzen after furhe.
oliuir drauete dar uobere
unt sine scargenoze.
in dem walfloze
belagen si tot alle samt,
daz er da niemen lebentigen uant
wan sunter ainen,
der gestilte uf ainem staine.
oliuir in ersach,
uil uobelichen er zu im sprach:
< wanne sagestu mir, iunc man:
war hastu falsaron getan?
ia tatestu ungetruwelichen,
woltestu im geswichen,
so schidestu ubele hinnen.
du scholt nach im swimmen.
suche dinen herren,
di scar scoltu im gemeren.>
den spiz er uf huop,
uober daz houbit er in sluoc,
daz im di ougen uz sprungen.
di scar lac in dem blute gar berunnen.
do chom der chunc cursabile
geuaren uf sinem marhe
unter ainem liechten helme.
zwelf tusent siner helede
rieten nach ir herren.
si schienen alle sam die sternen
uon golde unt uon gestaine.
di waren uermezen haiden.
der chunc was herlichen gâr,
er sprancte uerre uon siner scâr
uber uelt daz ruhe.
ia enbait er uil chume
daz er turpin uant.
do rief er uober schiltes rant:
< bistu hi, turpin?
uil gewis scoltu des sin:
der dich mit golde wage,
daz ich iz da fure nine name
daz ich dich ersehen han.
du hast mir uil zelaide getan.
wa mahtestu uf dirre erde
iemir baz ersterbe?
ich bin ain chunc uil rich.
nu stich du, helt, widir mich.
du bist der aller chunisten ain,
den diu sunne ie bescain.
din houbet fure ich hiute hinnen
machmet ze minnen
unt ze eren minem chunne,
daz man mir daz lop imer mer sunge.>
do sprach der biscoph turpin:
< der heilige crist scol der mittelare sin,
der min heilare ist,
des achtare du bist.
ich bin sin dinistman.
din riche scol ain ander chunc han.
din schilt ist uil dunne,
uil waich ist din brunne.
din gestaint helm also liecht
der nemac dir hiute gefrumen niet.
dir ist uil nahen der tot;
die tiuele wartent din dort.>
daz ros hiwer mit den sporen.
... durch schilt unt durch satelpogen,
durch den lip nal richte.
den spiez zuchter uf mit chrefte.
er erriet in uf di helm guphen,
er zart in al zestuchen.
tot uiel er unter si.
di cristen riefen:< monsoy, monsoy!>
turpin unt di sine
di huben sich mit nide
an di uil dicken scâr,
si getaten blaich uâr
manigen uermezen man.
daz fûr uz dem stale bran.
da uielen ze allen stunden
di toten uber di wunden.
niemen chan iu gesagen daz,
welch not da was,
da der marcgraue waldram
stach den haidenischen man
daz er den uan hin warf.
tot uiel er unter daz marh.
di haiden musen wenchen.
di waren gotes chemphen
lizen si luzel rasten.
uber drie rasten.
hort man si we scrigen,
des tiueles higen.
di helme si uerscarten,
di halsperge si in zezarten.
diu starche hitze si muote;
si waren rechte sam in ainer gluote
baidiu uzen unt innen.
di cristen uachten wol nach ir willen.
di haiden getorsten nicht geflihen;
uil manige tot uielen,
selbe si sich erdrungen.
der tiuel het in an gewunnen
baidiu lip unt di sele.
do wolt der himelische herre
di sine wol gefristen:
ia chom uober di cristen
ain trôr uon dem himel touwe,
ain chuole unter di ougen.
daz gescach an der none zît:
sich eriungete aller ir lip,
si wurden starch unt ueste -
des engulten di laiden geste -
sam si des morgenes waren.
do si den trost uon himele ersahen,
si riefen< monsoy, monsoy!>
si drungen uaste durch si.
der helme wart ain michel scal,
groz der haiden ual.
ne weder schilt noch gesmide
neschirmit in dem libe
minere denne der swam.
si zeslugen ros unde man
mit ir scharphen spiezen.
di gote musen in dem bluote hin fliezzen.
der site was unter guten knechten:
si cunden wol uechten
mit spiezen unt mit geren;
des flizten sich di herren.
di furt der biscoph turpin:
er ualte in allenthalben sin
manigen haiden cuonen.
di sconen uelt bluomen
wurden alle bluot uar.
si erslugen di so gar
daz si niemen uf recht funden.
ouch uerluren si dar under
uier unt sehzec man
uielen uon des biscofes uan.
malprimis uon ampelgart
mit der aller maisten hochuart
furter aine egesliche scar,
zwelf tusent riter wol gar,
uermezen helede.
ia lucht ir geserwe
uon schilten unt uon helmen
also uon himele di sternen.
egeris furt ain uan,
dar unter ainlif hundert man;
di riefen hin ze himile,
si huben sich dar ingegene.
egeris ernante,
di haiden er anrante.
er stach malprimis den herzogen
daz er toter zu der erde bechom.
ciciron clagete sinen herren.
mit sinem scarphin geren
ramt er sin ze den brusten.
der schilt was so ueste,
herte sine ringe,
erne macht sin nicht gewinne.
alrich bi im was;
ain spiez also wachs
stach er cicirone
daz im da ze den oren
daz uerch bluot uz spranc.
da wart ain uil michel gedranc
uon den haiden uf die cristen:
uil harte si sich gemisten.
do uachten wol des kaiseres man
so iz guten knechten wol gezam.
ir nehain gedacht an den lip.
ir herze stunt in alle zit
also in da uon gehaizen was.
ie baz unt baz
statigent si sich zetugente.
si slugen tiefe wunden.
da macht man scouwen
manigen haiden uerhouwen.
diu ir scar also dicke
gelagen an dem gewicke
sam die hunte unraine:
nehain arzet ne kunde si gehailen.
swaz si ir trafen
mit den ir tuwerlichen wafen,
di neirten si nicht mere.
des lobeten si den himilischen herren,
der di wunter hete zu in getan.
si uerluoren ain unt sibenzec man.
egeriers ain helt chuone unt snel
unt der haideniske chunc amurafel
die scar cherten an ain ander.
ich sage iu michel wunder:
ain grabe was da inzwisken,
da wolten sich di haiden gerne fristen.
egeriers sprancte dar ubere,
ia stach er dem kuonige
durch den schilt unt durch di hant.
ia warf in der edele wigant
dem rosse uober di goffen.
in dem bluote lager betochen.
sin satel der was silberin.
er sprach:< ia du armez chungelin,
waz suchestu nu hi?>
diu scar rief< monsoy, monsoy!>
ein haiden hiez prutan,
der rante egeriers an:
< daz wir dich so erbarmen,
daz wort muostu hi zestete erarnen!>
er stach in durch ain schilt uesten.
do schirmt im uor sinen brusten
daz tiverliche gesmide.
ia rach er sih mit nide:
er stach in hinten durch den lip -
daz buoch uns urchunde git -
den wizen uan.
der herzoge muralan
er rief uil gezit:
< wir haben hi ain sconez uolcwic!>
der wize uan wart rot.
prutan gelac da tot
unt sin herre amurafel
unt ander manic helt snel.
di cristen durch drungen si.
si riefen ander stunt< monsoy, monsoy!>
da uielen di haidenisken man
daz iz iu nieman gesagen kan.
si uielen dicke unt dicke:
wec unt gewicke
was allez perunet.
di christen heten da gefrumt
manigen helm prunen
blaich unt uerhouwen,
manige sele zu der helle.
der poticke geuelle
was harte egeslich.
da uiel der gotes gerich
uober di wuot grimmen.
uz den gotes kinden
geuielen ahtzec unt sibene:
di urouwent sich iemir da zehimele.
amarezur huop sich dar,
er furt aine herliche scar,
zwelf tusent haiden.
daz edele gestaine
lucht uz in uerre.
iz newart uf der erde
nie nehain chunc so here geborn,
waren si durch daz rechte uz chom,
erne scolt ir wol trost haben.
ir schilte waren mit golde beslagen,
geziret ir helme.
si waren chuone helde;
gestaine uober gestaine,
doch si waren haiden,
habeten si mere denne genuc.
si uerlait ir groz uobermut,
di luciferen den alten
hibeuor ualte:
alle di sich ir unterwindent,
di werdent alle hi geschendet;
di sint sine genoze,
di werdent zu im uerstozen.
mit ubermuote chomen si dar.
amarezur sprancte uz siner scar;
er furt ain golde garwin spiez,
unter di cristen er rief:
< ir habet ain lutzel uolc:
uwer uechten entouc.
wer ist uwer laitare?
wi gerne ich in sage!
wolt er sich nennen,
ich wolt in gerne erkennen:
ob ich in ersluge,
wes macht ich mich denne ruomen,
ob er sin wol wert si?>
< ich bin hie genuoc nahen bi,>
sprach der helt samson,
< du must des todes bechoren.>
mit nide sie gesprancten,
ain ander si an ranten;
der haiden uermiste,
samson mit listen
gegen dem hercen er in erchos:
da uiel uerchlos
der uil mortgire man.
iz was uermezenliche erhaben.
do uachten wol di christen,
also si got wolte gefristen:
di waren gotes strangen,
die lieben not gestallen,
di tiuren uolcdegene
di hiwen in in gegene
mit spiezen unt mit swerten.
manigen helm herten
frumten si uerhovwen.
iane macht mit den ougen
niemen den anderen erkennen.
der stal muse da prinnen
sam er holz ware.
der haiden werc uil spahe
pelac in der lachen
mit bluote betochen.
got gab in sin hail:
daz minner tail
wart lobelichen sigehaft;
di uil michelen haiden craft
frumten si zu der helle.
da gelagen der gesellen
acht unt hundert man,
di zedem paradise sint geuaren.
daz buoh chundet uns daz gewis:
uon tortulose targis
der furt ain egesliche scar,
di heten gute wicgar,
zwelf tusent helede:
ir brunigen waren drilihe.
mit in waren dar chomen
siben hundert hornbogen;
di uermazen sich starke,
si erledigeten im sine marche,
want targis der marcgraue was,
do er ze tortolose saz.
do diu purch wart gewunnen,
do was er da uon entrunnen
zu sinem herren marsilien.
do hugeter auer widere
mit sinen golt win;
uil willic waren si im,
want er milticlichen gab
die wile er der marche phlac.
inoch heten si behalten
ain got alten,
den si uon tortulose ernerten
unt an in fliezeclichen petten:
appollo hiez sin name.
den furten si unter uan:
si genigen im alle uil tiefe;
uil lute si in an rieten,
er hulfe in zu ir willen:
si swicten sam die stummen.
do anseis daz ersach,
zu sinen gesinden er sprach:
< di sint alle uaige.
nu sehet ir wie di haiden
petent an des tiueles getruoc;
nu tuot irz durch den ewigen got:
habet uaste uweren gelouben;
si wellent uns sin berouben!
gedencket der swerte ander hant,
eruechtet uwer erbe lant!
heuet iuch frolichen dar!
neruchet umbe ir braite scar:
sine mugen uns nicht gewerren.
wir dinen ainem herren
der unsich niemir uerlat;
si geuellet ir hochuart
mit libe unt mit sele.
durch des heiligen christes ere
so wil ich der erste sin.
er ist selbe der scolare min.>
den scilt er uf ruchte,
den spiez er uf zuchte,
mit grimme hiwer den uolen;
er uorderote sinen scolen,
targis dar ingegene,
gelich ainem dit degene,
unt uerstachen die spieze,
daz si si beide uerliezin.
si griffen nach den swerten,
der champh wart herte:
targis uacht umbe ere,
anseis umbe di sele,
targis umbe ertriche,
anseis umbe daz himilriche.
ir slege waren fraissam:
daz fûr uz dem helme pran.
targis der wigant
sluoc in uf des schiltes rant,
er zart in an die buochelen:
daz swert prast im zestuchen.
< ist>, sprach er,< daz ich gemac,
ich uergilte dir hi zestete den slac!>
er zesluoc im di hirnreben.
< swem got daz hail wil geben,
der mac nu uor dir samphte puwen.>
er uiel tot unter aine studen.
haiden di grimmen
di wolten gerne unter dringen
der cristen scâr.
si waren alle ain uâr,
si waren aines muotes;
sine uorchten libes noch gutes,
si waren rechte not gestallen:
durch not muse uallen
der haiden groz ubermuot.
da gelac manc helt guot,
di deme riche wol gezamen
ob si cristen waren.
da wert unlange
dehain poge strange:
si waren alle schiere uerlorn:
uon gote daz chom.
di christen sich erslugen
daz in der lip begonde muden;
san gewunnen si wider ir craft.
di haiden wurden scadehapht:
di uachten zwiuelichen
unt enmachten idoch nicht entwichen;
si bechorten alle des todes.
in di scar herodes
sint si iemir mere:
der tiuel na di sele.
der christen gelac tot dar under
acht unt driu hundert.
dar chom eschermunt,
der lait zwelf tusunt,
der herzoge uon ualeterne,
di uachten alle gerne.
engelirs im ingegene
der het ainlif hundert helede.
eschermunt der wigant
rief uober schiltes rant:
< wer laitet dise scâr?
si ist herlichen wol gar,
si gezame wol aine richen man:
iwer schilte sint lussam,
di helme also wolchen liecht.
der riter nehabet ir nicht
wider susgetaner crefte:
ia fure ich guter chnechte
zwelf tusent man,
di ich mir erwelt han
uz allem minem riche.>
er antwirt im uermezenliche:
< wilt du wizen minen namen?
wirne furchten nehainen dinen michelen magen.
ich sage dir uil gewis:
daz liut haizet mich engelirs;
mir dienet wasconia.
marsilie dem chunige
han ich uil zelaide getan;
nu geschit dir hiute lichte sam,
des han ich guten willen:
dune chumest niemir hinnen.>
do ersprancte er ander stunt.
ia stach in eschermunt
den spiez durch di porte;
daz werc wider stunt dem orte:
got in wol bewarte
daz er im an dem libe niht scadete.
engelirs chom im zenahin:
mit dem spieze nemacht er sin nicht geramen.
chlarmien er umbe graif,
daz swert nehain stal uermait:
nal mitten er in erriet,
den helm er uerscriet
zetal durch sin houbit.
er sprach:< ich han dir erloubet,> -
er genaic clarmie -
< du scolt in disem uolcwige
dine tugent hiute erzaigen.>
do cherter an di haiden:
er sluoc si zallen stunden
daz di fiures funchen
uz den helmen sprungen,
do si zesamene drungen.
der haiden scar was also dicke:
mit uan uf gerichten
heten si si bestanten.
di cristen ain ander wol manten:
doh si waren umbe uangen
mit angesten uil manigen,
ir groziu tugent gab in di craft
daz sie nie wurden zwiuelhaft.
di schephte si niedir liezen:
iane macht uor den guten spiezen
ir schilte nehaine wile erweren.
ludewic der degen
sluoc da uor neren:
do waren in die herren
paide samt enphallen.
inoch was iz unergangen:
pandolt unt martian
cherten gegen der haiden uan.
nerpa in da werte:
da wart der wic herte.
di swert herlichen chlungen.
di haiden we sungen:
si grinen sam di hunde;
si uielen alle stunde
mit blute berunnen:
ir scar begunde harte dunnen.
engelirs cherte gegen der herte;
da frumt er mit dem swerte
manigen haiden toten,
manigen helm uerscroten,
manige tiefe wunden.
got behilt in wol gesunden,
daz im an deme libe nine war.
im geuiel uz der scar
achtzec unt hundert man.
di haiden wurden alle da erslagen.
nu horen wir di buch iehen:
hatte, ain warer gotes degen,
der was unter den zweluen
ze ainem tiuren uolcdegene
herlichen zeuoruechten erchoren:
wir sculen in uon rechte loben.
er laite unter sinem uan
ainlif hundert man
der rechten not gestallen.
an den was nehain mangel:
si waren uzen unt innen
beslozen mit uesten ringen.
der stal schirmtte dem ulaische,
diu heilige minne dem gaiste.
diu ir sterche des libes
gert in des wiges.
daz der gaist gesigete,
hin ze himele si digeten.
si manten ir schephare
daz er der sele fride ware
wider des tiueles nit.
sine gebetten nie umbe den lip:
daz si da wol erzaicten,
do si ir spieze naicten
gegen zwelf tusent mannen:
der ne chom nie dehainer dannen.
di laite der chunc estorgant;
ain uan furter an der hant,
dar an stunt ain eberswin
alrot guldin.
perelen unt gestaine
luchte uon den haiden
sam diu prinnenten oleuaz.
lutzel half si daz:
untruwe nemac nicht gesigen,
diu hochmuot muz ie unter geligen.
der chunc lie den uan waiben,
al hin unt her swaiben.
daz ersach der helt hatte:
owi wol er im gestatte!
zesamene si stachen,
di schilte si in zeprachen,
der uesten stalringe
nemachten si nicht gewinne.
helede wunter chunen
mit swerten si sich untersluogen.
da uacht der chunc riche
uil harte riterliche:
mit ellen er dar wac
manigen uermezenlichen slac.
hatte sich wol gerach:
unter dem schilte er in stach,
er uerwunt in uil sere:
do gezwiuelot der herre.
do er der wunden enphant,
do wolt der chunc estorgant
gerne uon im widere.
hatte der biderbe
erraichte im di hals ueste:
er zehiwe im di nestel,
er sluoc im abe daz halsbain:
daz houbet uiel ain halp uf den stain,
der potih uiel ander halp zetal.
diu christen scar uber al
mit micheler froude huoben si
< monsoy, monsoy!>
di haiden ir zaichen
pegunden dar in gegene rufen.
mit michelem scalle
stachen si zesamene.
da wuochs der helle ir gewin,
uil michel not wart da unter in.
ain helt uil got,
regenfrit uon tagespurc,
daz swert er umbe graif,
manigen haiden er uersnait.
si zeslugen manigen guten iachant,
manigen schilt uon der hant.
hillunc unt uastmar
zehiwen in die goltmal:
da uielen genuge.
si smideten ungefuge:
si slugen iaspis unt smaragede
alle uon ain ander.
da wart michel not unde wuft,
den cristen ware helue durft.
di haiden sich erhalten,
mit michelem gewalte
slugen si widere.
der christen gelac da nidere
uirhundert unt zehene
in dem urone segene,
da diu chindelin inne furen
die durch got gemarteret wurden.
si wurden wol enphangen
mit engelsange:
dinten si wol ir herren,
nu lonet er in mit grozen eren.
alrich uon normandîe
unt ander gesellen sine,
witrant unt otnant,
pillunc unt sigebant
unt ander manc helt guote
waren gescaffet zehuote,
swelher scar sin durft geschahe,
daz sie den frum waren:
si heten zwai tusent man.
also si horten sagen
daz hatte was in noten,
uf di scar si cherten.
sper halp si in zu stachen,
mit willen si sich rachen:
si taten da uaigen
manigen riter haiden,
manigen prehende wunden.
si funden hatten gesunden.
uil grozen scaden si gewunnen;
fluochte si si dwungen.
si fluhen uober furhe:
ir gelac so uil da nidere
daz si sin niemir mere gezam:
si erstachten sich selben in dem graben.
noch chom beringer,
anderhalp tusent furt er,
di uil wol uz erwelten,
di al daz wol erherten
daz si gote gehizen:
wie war si daz liezen!
daz heilige cruce si erten,
want si daz zaichen an in furten:
des wart in wol gelonet sit.
uon in wissagete der herre dauid:
< got hat si gehohet,
er hat si gechronet.
ir angest hat er gewideret,
ir uiante genideret.
ir bluot rief hin zehimele uon der erde:
daz erhort unser herre,
er hiez iz balde rechen:
in dem prinninden beche
habent si di tiuele uersazet,
di si niemir uon in uerlazent.>
der haiden uan
uolgoten zwelf tusent man.
di laite stalmariz:
riterlichen stach er sin spiz
durch beringeres schiltes rant.
daz uergalt im der wigant:
mit ainem spieze wahsen
warf er in uon dem rosse;
da trorter daz wal bluot.
da huop sich manic helt guot
mit nide zesamene.
daz so grozem magene
anderhalp tusent man
ie getorsten bestan,
swa iz nu gescahe,
man scribez wol zemare.
iuh endarf sin nicht wunder nemen:
swer sich gote wil ergeben,
dem nelat er an nichte misse gan.
des wir gut urchunde han:
gedeon het driu hundert man,
di er zedem wazzer uz nam
ane allerslachte wicwer:
er uerswant ain uil michel hêr
ane stich unt ane slac.
ia iageter si allen ainen tac
mit prinnenten oluazzen:
si ertrancten sich selben in dem wazzer.
sam wolter disen herren
ir froude gemeren:
si heten der prinnenten oluazze gesmechet,
mit dem heiligen gelouben stunten si uf gerechet.
helede uil chuone
si macheten wise gruone
mit bluote gar berunnen,
mit swerten uaste durch drungen.
swelher in den schilt engegen bot,
den was geraite der tot;
noch di ringe noch der huot:
daz wafen ie durh wuot
uaste durch den uerch pan.
dane was nehain man
der dem libe ichtes wolde getruwen,
wan so er mit den sporen machte erhouwen.
di haiden waren do gelegen,
di des heres scolten phlegen.
di di aller uorderiste waren,
mit plute si bedechet lagen.
inoch lebeten ir zwene;
di waren so gewaltic unt so here
daz sine wolten rumen daz wal.
si erhuben alrest ir scal:
margariz unt cornubiles
di uertriweten sich des,
si wolten rovlante an gesigen
oder tot uor im geligen,
unt ob si da gelegen,
wa in so wol geschahe
so uor dem aller chunisten
den si ander werlt wisten?
cornubiles ledigete sine truwe
im zeuil micheler ruwe:
er hup sich uaste an den man,
wol uerstach er den uan;
mit dem swerte hiwer uf den lewen.
do erbalc sich der degen
rovlant mit zorne:
er ramte sin da uorne.
do geuie durndart
aine egesliche durch uart
uon deme helme unze an di erde.
er sprach:< hiute ware du ain herre:
nu bistu zease worden.
der tiuel hat dine sele erworuen.>
mit nide gesprancte margariz;
er stach ain golt gewunden spiez
nach dem helde oliuire.
er zart im uon dem diehe
ainuach der halsberge.
si wanden alle er solde ersterbe.
inoch behilt in got gesunden
ane aller slachte wunden.
er sluc in mit dem swerte
uf ainen helm herten.
erne macht sin nicht gewinnen:
daz fiûr enzunte sich dar innen.
< daz hat margariz getan;
daz scol man uon mir zemare sagen!>
do sprach der helt oliuir:
< uil wol uergilte ich iz dir.
diniu numare
nesint nicht houebare.>
er blies sin horn.
< min schilt ist ganzer chom
uon dem aller chunisten ainem.>
do riefer unter di haiden:
< ich pin ain uil ganzer man.
du scolt uon mir etwaz sagen!>
den schilt sluger zestuchen,
er zart im die buchelen.
mit michelem gewalte
den helm er im erscalte:
daz houbet sich dar unter chlup.
er sprach:< nu maht tu haben urlovp.
man geloubet dir nu baz.>
aines sturzes er genas.
di haiden in da ernerten
mit spiezen unt mit swerten.
do chom der helt samson:
er sluc scarpulon,
den chunc uon den iren,
uil nahen sinem libe,
daz im daz plut uz den ougen spranc.
daz swert im erchlanc
uil suze inder hant;
do cherte der ware wigant
uaste in die helm dicke;
sine ortpicke
waren harte fraissam:
swaz er erraichte an dem man,
iz ware stal oder horn,
daz was allez entsamt uerlorn.
er gefrumete manigen haiden blaich.
der stal uor im waich
sam er bli ware:
er wart den haiden uil sware.
otto unt iue
di wonten in dem wige
also mines trechtines chnechte,
want si dem rechte
nie ain fuoz entwichen.
swaz si mit swerten begriffen,
di nirten mere niemen.
gute chnechte uor in uielen.
daz waren gotes rechen,
di mit ir scarphen ecken
den sige wol errungen:
damit habent si gewunnen
daz si gotes antlutze sehent
unt iemir frolichen lebent:
daz worcht in der gute wille.
den heiligen gaist heten si dar inne,
ir herce geliuteret unt gerainet:
uon diu sint si geziret unt gehailet.
hatte unt anseis
di furen alder selbin wîs.
si uachten nach ir gesaztdem zile:
si slugen der haiden also uile
daz si daz uelt struoten.
wa fraist ir ie uon luten
also ummazen craft,
daz si den langen haizen tac
in ir wafen waren,
unt di gerovweten uor in lagen,
in ir aigen pluote erworden?
si lagen ersticket unt uerdorben.
nu wer mahte daz getuon
wan der ware gotes sun,
der si nie uon im uerliz
unt im selbe gehiz,
swelhes todes si ersturben,
daz ain har uon ir houbet icht uerlorn wurde?
da uacht der biscoph turpin:
di haiden allenthalben sin
uielen in daz wal
sam di hunde zetal.
daz was der rechte chemphe,
des heiligen cristes schenche:
swaz er mit munde lerte,
mit werken er iz bewarte.
er uerliez alle werlt wunne,
paidiu erbe unt chunne.
ain warer gotes urchunde,
gotes lop truger in sinem munde;
der marter gerter in alle zit,
zeiungist opherot er den lip.
zehen phunt wuocherot er sinem herren,
nu lonet er im mit eren.
alsam tete sin geselle rovlant:
daz her allenthalben uor im swant
sam der sunne tuot den sne;
inne tet niemen so we.
er was ein rechter ecke stain,
want in wafen nehain
in der werlt nie geseret:
so het in got geeret.
sin swert durndart
erchos im imer aine uart
in almitten durch di scar.
di haiden wurden sin gewar,
si huben di fluocht.
da wart posiu man zucht.
si beuilen daz geuilde
unt fluhen an di perge.
si ertichten unt ertwalen;
di aue genaren,
di riefen nach ir herren.
di christen furen mit eren.
uon dem wale was ainer entrunnen,
doch was im misselungen:
der fuoz was im abgeslagen.
der chom an den chunc geuaren;
er sprach:< herre, chunc uz yspanie,
diu chrone gezimet dir nimere zetragene,
dune rechest dine toten.
ledige si uon den noten
di noch da leben!
ia machtu hiute sehen,
sit disiu erde geleget wart,
daz so manc menske nine erstarp,
noch ne geschit ouch niemir mere.
nune sume dich nicht, herre,
daz si genozen icht entrinnen
wider zu den karlingen!>
marsilie erzurnte harte,
er sprach:< karl mit sinem grawen parte
hat menigiu riche pedwungen,
di al swarzen unger,
pulle unt latran.
do ich fride uon im gewan,
uil ubele mir geschach
daz ich daz ie zeprach,
want er di chunen sachsen bedwanc.
genelun habe undanc,
daz ich in ie gesach:
allez diz ungemach
ist uon im ainen chom.
ia du herzoge grandon,
ich wil dich an mines sunes stete haben:
nim du, helt, minen uanen,
daz her la dir beuolhen sin!
ich wil selbe den lip min
wagen unt urtailen:
sine sculen nicht so hin scaiden,
ê si hin furen die ere.
karl nerichsenet hi nicht mere,
want der wistum unt al sin rat
an disen zweluen stat:
so wir die uon im gescieden,
so ne irrite uns niemen,
karl nechome niemir an unser erbe.
mir ist liebir daz ich ersterbe,
denne mich die karlinge
so gewalticlichen dwingen.>
haiden uermezen
ilten zu irn rossen;
da ilte man fur man.
rovlant sach si zu uarn;
er sprach:< ir gelph ist inoch so groz.
genelun hat uns in sarraguz
alle uerraten.
helde, nu perait iuch drate!
unt gemache wir si zagen,
unt gewinnent si den esten scaden,
so muzen si uns den ruche cheren.
ersihe ich den ir herren,
ich gedringe im so uil nahen:
sin scol hiute ramen
der uil gute durndart.
der aller oberiste ewart
si selbe min urchunde:
mich ruwent mine sunde
di ich wider sinen hulden han getan.
nune scol sich niemen sparn.
hi wirdet iz gar uerendet,
der tiuel wirt an uns geschendet.>
do sprach der biscoph turpin:
< nu flehet alle minen trechtin,
want er durch uns dolte den tot,
daz er bechenne unser aller not,
daz wir raine fur in chomen!
wir werden hiute geboren
zu der ewigen wunne:
hiute werden wir der engel kunne,
hiute sculen wir frolichen uaren,
hiute werden wir liutere wester parn;
hiute ist unser froude tac,
want sich sin frouwen mac
elliu die heilige cristinhait;
hiute uergilt man uns di arbait:
wir werden hiute enphangen
mit dem engelsange
zu den himilischen eren.
hiute gesehe wir unseren herren:
da piren wir iemir mere fro.>
si sungen< gloria in excelsis deo!>
di haiden plisen ir horn.
michel grisgrammen unt zorn
was unter in erpluot;
geseret was in der muot.
si ranten di christen an,
si taten in sam.
ualdeprun chom ander stunt;
sin roz hiez gratamunt.
er sluoc den tiweren herzogen,
daz was der mare sampson;
den chlageten alle karlinge.
rovlant rach in mit grimme:
er sluc in almitten zetal.
di haiden uielen ane zal;
di haiden erchomen harte,
do si uon durndarte
di grozen tugente erchanten:
si uermiten gerne rovlante.
alfrich uon affrica
mit grimme stach er sa
anseis durch den helm,
daz der tiwerliche degen
uon dem marhe uiel nider tot:
unter di christen wart michel not
uon dem herten ualle.
di haiden riefen alle:
< ir geltet uns genote
di unseren lieben tote.
wir haben di ere:
karl enrichsenet hi niht mere.>
do sprach turpin der biscoph:
< iz ist da uor ienoch.
der tot nahet iu uil palde zuo.
ir rumet uch des siges zefruo:
swer genozen hinne uare,
der habe di ere gare;
swer morgen lebe ze dirre zît,
der habe di marche ane strit.
iwer nehain chumet niemir hinnen;
iwer armiu sele muz iemir da zehelle prinnen.>
er sluoc alfrichen
durch ain helm dicken,
daz er tot nider uiel.
di cristen riefen< monsoy, monsoy!>
der tac was haiz unt lanc.
da wart ein fraislich champh
in zwischen den haiden unt den christen.
wer machte sich dar unter gefristen
wan den got wolde bewaren?
di haiden lagen alle erslagen
unze an den chunc uon capadocia.
sin marh cherter sa
an gernises uan,
uf murmur ranter in an.
ia stach in der chunc grandon
daz gernis toter nider chom.
er sluc ekerichen,
ain helt herlichen,
er resluoc peringeren
unt inoch ander zwene:
daz was uon ualtia antoir,
sine swester het oliuir,
aldaz der rodanus beslôz;
er resluoc gwimuten, sinen genoz.
rovlant erbalc sich:
do hiwer uelentich;
er sprach:< ia du ualantes man,
waz du mordes has getan!>
doch er in nie gesach,
bi dem worte daz er sprach
do gezwiuelote der chunc grandon,
daz er mit nichte machte uon im chomen.
wi wol er in erchante,
den helt rovlanten!
durndarten er uf huop,
durh den helm er in sluoc
daz im die ougen uz sprungen.
er sprach:< swaz du hie has gewunnen,
daz hastu harte erchovfet:
du bis sere bestroufet;
dune beruomest dich sin niemir mere.>
di karlinge gaben im lop unt ere,
si sprachen alle bi ainem munde:
< so wol der wile unt der stunde
daz rovlant ie wurde geborn!
er ist uns zetroste her chom;
er ist unser guote uoget:
er si iemir geeret unt gelobet!>
oliuir do cherte,
alse in sin ellen lerte,
mit dem guten altecleren;
da getet er seren
manigen haidenischen man.
do wider rait im chartan,
der was michel unt egeslich.
mit swerten hiwen si sich.
den schilt er im abe sluoc.
der stal was so guot,
des nemacht er nicht gewinnen.
< uerstu so ganz hinnen,
des was ich ungewon,
swaz mir ie dar zu chom,>
sprach der helt oliuir,
< zeware sage ich iz dir:
sone getruwe ich niemir mere
dem guten altecleren.>
er stach in durch den geren,
er warf den uerch seren
toten uon dem orte.
do chom ain michel uorchte
unter alle di haiden:
daz uelt begunde in laiden.
turpin ernante:
di scar er an rante.
wol huluen im sine notstreben.
da bewarte der degen
al daz er mit dem munde lerte.
der tiuerliche cherte
da diu not aller maiste was.
daz tet der herre umbe daz:
er wolte gerne wagen den lip.
enduchte sin ware zit,
daz in der wirt periete,
der in in den wingarten miete,
daz er im sinen phenninc gabe:
dar nach uacht der helt mare.
manigen wunten unt uaigen
getet er unter di haiden.
er uacht ze iwe der hant:
da ne was nehain isenin gewant,
nehain stalhuot
nie so ueste noch so guot,
chom er im zeslage,
daz in uon deme tage
iemir gebuozte dehain smit,
oder dar unter daz lit
der arzte imer dorfte gesalben.
er fulte allenthalben
di furhe mit den toten.
fluchte si si noten
mit ir scarphen swerten,
daz si sich zeiungist nine werten.
si uielen sam daz uihe zetal,
si slugen si uon dem wal
rechte sam di hunte.
si riefen alle mit ainem munde:
< hilf uns, chunc marsilie, herre,
durch dine chuncliche ere!
di cristen sint starc unt fraissam.
di dine ligent alle erslagen,
uerwundet unt ueruallen.
si heuent ir wansangen
rechte sam in nicht enwerre.
nu rich dich, herre!
uarent si also genozen hinnen,
daz nemachtu niemir uberwinden.>
marsilie hiz blasen siniu horn,
di haiden alle fur sich chom.
er swuor ain aît,
des chom er in groze arbeit,
swer der flucht huobe,
daz man in zetode sluge.
er sprach:< scol rovlant gesigen,
so wil ich selbe da beligen.
behabent di cristen di ere,
so ne ruche ich mere
nicht ze lebene,
noch chrone zetragene.
ê suoche ich den lip zeuerliesen
e daz lop zeuerchisen.
nune wil ich nicht fliehen.
ist hi imen
der mir zeder note gestat,
wi wol iz im ergat!
er mac selbe gebieten
unt sich iemer nieten
aller werlt wunne:
ich gere al sin chunne.>
wol gehiezen im sine man,
si sprachen er hete in so liebe getan,
si wolten den grimmigen tot dolen,
e si haim wolten chom
ane sige unt ane ere.
waz si denne mere
tochten zemannen?
si wurden uobele enphangen
uon kinden unt uon wiben.
daz her begonde sigen
uaste an daz wal.
di haiden redeten uber al
daz di christen waren
helde uil mare,
ain lut harte uneruorchten,
daz si mit ir libe worchten
so getaniu wunder uf der erde:
ir chuner nehain nedorfte nie geborn werde.
in gezame wol zelebene:
ir tugent unt ir edele
heten si wol erzaiget.
genelun scolt iemir sin uermainet,
der mit sin aiden
uerriet di christen unt di haiden.
marsilie chom mit zorne.
siben tusent horne
uor im clungen.
uf di cristen si drungen;
si wanten si nider treten.
owi wol si in gestaten
mit eruochten spiezen,
die di haiden an dem wal liezen!
si waren ir gewisse.
der herzoge abysse
furte marsilien uan:
der was ain so ubel man
daz in niemen lachen uant.
sin sterche was erkant
uber alle di erde.
er enphie daz lehen
daz er rovlanten sluoge,
daz houbit fur machmeten truoge:
daz wolte got uerwandelen.
er huop sich uz den anderen;
mit grozer siner craft
stach er ain eschinen scaft
dem biscof durch den schilt:
got in dar unter wol behilt.
di haiden riefen alle gewisse:
< wol du herzoge abysse,
du hast iz uermezenlichen erhaben!>
si wanten alle, er het in erslagen.
da wider rief der biscoph:
< uil unnach ist iz noch:
ich uergilte dir den stich.>
mit zorne huber sich;
er stach in durch di halsperge,
er warf in unwerde
dem rosse uber di goffen.
er sprach:< nu hastu gar uerstochen!>
turpin wart innen
der haiden grimme,
daz si mit rovlante striten.
er begonde unsiten.
er sprach:< ich sehe rovlant
unt oliuir den wigant
mit nacheten swerten.
di haiden wellent inoch herten:
heluen wir den lieben gesellen!
uil groz ist ir ellen.>
di helede gachten dar;
inoch heten si zwelf scar.
di uiente si umbe habeten,
idoch si nicht erzageten:
di wile unt si lebeten,
uil grozlichen si sich werten.
si erslugen manigen christen man,
ouch was iz ir pan:
si riefen selbe nach dem tode.
di ir charfunchel scone
uerluren gar ir schim.
des nemacht ander rat sin:
di maren herstrangen
heten si umbe uangen:
sine machten nicht uon in chomen,
si musen alle samt dolen
daz in da uor was geheizen.
si cholten si mit spiezen,
ir gewafen si in zeslugen;
di haiden begonden muoden.
der stal glute dar inne.
iz wart ain notlich gedinge.
si suchten selbe den tot:
uil maniger den hals dar bot.
uon den rossen si uielen,
sich erbarmte da niemen.
do sprach der biscoph turpin:
< got scol sin iemir geeret sin,
daz wir gestriten haben hiute
mit unzalhaftem liute
ane ummazen scaden:
si sint erstichet unt erslagen,
unt wir noch gesunt leben.
wer machte daz haben gegeben
wan der durch di werlt wart geborn?>
unter diu floch malsaron,
sporen sazter zesiten;
er cherte an aine liten.
oliuir iagete im nach:
< war ist dir>, sprach er,< so gach?
wer hat dir noch erloubet?>
er sluoc in uber daz houbet:
di ougen im uz sprungen.
< du ware nach zefruo entrunnen!>
do sluger torchen
unt sinen pruder estorchen.
der spiez im in zwai prach.
rovlant zu zim sprach:
< wa ist alteclere?
oliuir, tuot des nich mere!
daz swert ist ain riterlich gewant,
iz zimt wol in iwer hant.>
oliuir zoch altecleren:
uan uallepecede
sluger iustinen
durch den helm sinen.
er tailt in in zwai stucke.
daz swert er uf zuchte,
er warf iz umbe inder hant.
do sprach der helt rovlant:
< nu friste dir got din leben;
den slac scolte got selbe haben gesehen!>
pluot floz uber wal,
der haiden wart ain michel ual.
turpin sluc sigeloten,
den anpetten di haiden fuor ain got.
engelrirs sluoc spemualriz;
da prast im sin guot spiez.
rovlant wonte uf uelentich:
nicht lebentiges im entlief.
iz wart gutes hailes:
iz ne lebete nicht uirpaines
daz im machte genahen.
swes er wolte uaren,
daz muse da peliben.
durndart tete zwiuelen.
di tiuren siges helede
iageten uon dem uelde
mit nacten swerten.
di haiden nemachten da nicht mere herten.
lichte waren si ueriaget:
si waren selbe uerzaget.
diu ir ros taten sam si waren gespannen:
si huluen in ubele dannen.
di christen riten widere an daz wal.
der wuoft wart uber al:
si funden liebe toten.
si baten got den guten
durch siner muter ere,
er rebarmot sich uber di sele,
want si durch in gemarteret waren,
daz er in sin himilriche gabe
durch aller siner truten willen.
si wainten uil grimme.
ze himele begunden si ruofen.
si schuten sich uz dem gewaffen:
nach grozer muode
wolten si gerne rovwe.
wol troste got siniu chint:
uon himil chom ain suoze wint;
sich eriuncte aller ir lip
sam si waren ander ersten tagezit.
do uerstunden si sich gnaden;
si sprachen alle amen.
uon dem wale entran ain man,
alse ich iu gesaget han:
er was ain furste mare,
alzoges ain hubiscare;
gehaizen was er margariz.
in dem ruche furt er ain spiez,
harte was er uerhouwen.
mit flize chlageten in di frovwen.
daz houbit was im gechloben.
flihende er an den kunc chom,
er rief:< chunc marsilie, herre marsilie!
di dine ligent alle da nidere.
din pruder ist erslagen,
din sun enmugen wir niemir uerchlagen:
ich sach in in den gebaren
daz ich wolte wanen,
er scolte rolanten erslahen.
daz ne was nicht der zagen
daz er in durch den helm sluoc.
ia gefrumte der helt guot
manige wunden fraissam.
da pestunter alrest den man
der daz lop hat gewunnen
uz allem irdiskem chunne.
uor dem ist er tot gelegen:
wi macht im imer baz geschen?
herre, du macht wol dinen willen haben:
di christen ligent aller maiste da reslagen.
di aue noch da lebent,
unlange si sich werent:
di ir spieze sint gar zeprochen,
di schilte sint ab in gestochen,
ir helme sint gar zehovwen.
ich nemac nicht getruwen
daz si an dem wal gebaiten.
heiz in nach riten!
sine mugen nicht uerre.
din craft scol uns rechen, herre!>
do sprach der chunc marsilie:
< chumet uns imen mere widere
wan du ainer,
oder lebet der gesellen dehainer?
ist da wider dehainer hi bestanden?
wi stet iz umbe rovlanten
unt sine gesellen alle?
ist ir dehainer geuallen?>
< daz soltu mir, herre, gelouben:
si sint uerslagen unt uerhouwen.
ich sluc den aller besten
durch ainen helm uesten,
den herzogen urtannen
unter allen sinen mannen,
daz ich in toten liez.
ouch gefrumte ich minen spiez
wol nach minem willen.
da sluoc ich ain helt snellen,
den chunen oliuiren.
e wir unsich da schieden,
da wart der christen ain michel ual.
do chomen si uf daz wal
mit ainer halscar;
die entworchtin unsih gar,
di uns den scaden allen taten:
genelun hat uns uerraten.>
der chunc sn selbes har uz prach,
daz wort er grimmiclichen sprach:
< wanu friunt unt man,
den ich zeliebe icht han getan!
wanu di mir heluen wellen,
daz wir die gesellen
ir gelphes wider prengen!
ich gesuche si ze karlingen,
ich zestore paris,
des sin si in alle uil gewis,
oder ich wirde also wider geslagen
daz iz alle haiden imer wol muzen chlagen.>
di haiden wol garwe
ilten zu ir marhen;
ia peraiten di genoze
zwainzec scare groze.
du hizer zehen tusent fur uaren;
er sprach:< ersuchet holz unt graben,
rechet mine grimme,
daz di selben getelinge
sich sin niemir geruomen,
daz si den sige furen
heim zu ir chinden!
irne scult niemir erwinden
unz an des chune karles uan.
hete wir iz inzit getan,
so were karl hi bestanden
mit samt rovlante,
unt heten wir di ere.
mih ruwet uil sere
daz ich genelune so uerre geuolget han:
des muz daz riche imer scaden han.>
di christen wurden gewarnot,
alse iz got selbe gebot.
turpin was ain listeger man:
uz den sinen er sich nam,
er gehabete an ainer warte.
do gesach er gahen harte
manigen haiden wol garwen,
manigen schilt golt uarwen,
manigen liechten helm schinen.
do rant er wider zu den sinen;
er sprach:< wol uf, rovlant!
der tiuel hat uz gesant
sin geswarme unt sin her.
marsilie ritet da her.
waz mag ich iu sagen?
so getan magen
gesamt sich nie uf di erde.
der fluch muoze uber si werde,
da got mit sinem gewalte
pharaonem mit erualte:
den uerswalch daz mêr
unt al sin wotigez hêr;
den sin half er uzer not:
in der wuoste gab er in daz himilprot.
der ruche ouch uns gewisen!
enphahet iwer wege wise
ze unser haim uerte!
hi wirt ain sturm uil herte.>
di helde uf sprungen,
daz gotes lop si sungen;
si sluffen in wiges gewate,
also si des state heten.
si suchten di stole,
si ilten ze dem trone
da in got mit wolte gelten,
dem uon angenge der werlte
den heiligen martereren gehaizen was.
si haizent diu prinnenten liecht uaz.
swaz si gote in der toufe gehiezen,
wi war si daz allez liezen!
si waren lutter unt raine
ane rost unt ane mailen,
sam diu heiligen chindelin
di durch selben minen trechtin
herodes hiez erslahen.
den chor sculen si mit rechtir urtaile haben,
want si dem heiligen gelouben nicht entwichen:
aller slachte lastere waren si sicher.
di heren gotes ewarte
mit flieze si sih pewarten:
si sprachen in den antlaz.
daz wuocher der heilige gaist was.
zesamne si gingen,
ain ander si umbe uingen.
si peswieffen ze den brusten,
ain ander si chusten.
daz pace si ainander gaben,
si wonsten in gnaden.
der biscof turpin
habete in mittin unter in;
er sagete in uon dem gotes riche.
uil harte geduldicliche
rachten si uf ir hente.
in allen uir ente
uielen si ir uenie.
sich erfroute elliu himelische menige,
daz so manc heiliger marterare
geuolgote sinim schephare,
der in di suze lere uor truoc.
des erbat in sin heilige deumuot,
daz er loste wip unt man,
do er sich an daz cruce li slahen.
do di waren gotes degene
mit gebet unt mit segene
pegiengen ir gehorsam,
ir aller igelich zu sinim uan
nach ir gewonehaite.
di engel waren ir gelaite.
si suchten aine wal stat.
rovlant in den satel trat;
er sprach:< wol ir suozen karlinge,
ich pit iuch in der waren gotes minne:
furchtet nehain ir grozen magen:
si sint di aller bosisten zagen.
habent si grozer riterscaft,
got gibet uns urmare craft.
si werdet hiute unser fuz schamel,
si geligent uil iamer:
wir zetreten si in ir pluote.
owol ir helde guote,
gedenchet waz iu darumbe gehaizen si!
machen wir di sele fri!
swem got die gnade git
daz er durch sinen schephare hi geliget,
( daz ist der heilige crist
der durch unsich gemarteret ist)
der hat daz cruce an sich genomen,
( er ist uolliclichen genomen,
ze chunclichen eren)
der sihet sinen herren
insiner gothaite:
dar muget ir gerne arbaite.>
marsilie sprach zu den sinen:
< irne scult in nicht entliben.
nemet zehnzec tusent man:
grandon fure den uan,
der furet si wol dar.
uil schiere peraitet funfzehen scar!
habet manlich gemute!
den uaigen nemac nieman behute,
diu erde enmacht in nicht uf gehaben:
scol er da werden erslagen,
er sturbe doch da haime,
unt entrinnet ir dehaine,
an dem libe unt an den eren
uberwindet ir iz nimer mere.
waz mugen si uns gescaden?
ir spieze habent si zeslagen,
ir schilte sint zeprochen,
der stal ab in gestochen,
ir helme garwe zehouwen.
wert iuh also ich iu getruwe!
rechet alroten!
huotet uil genote
daz ir dehainer entrinne:
al iwer chunne hat mine minne.>
di haiden huben michelen scal,
si draueten an daz wal,
ir wiclît si sungen,
ir herhorn chlungen:
uil michel wart ir duz.
thibors uon sarraguz,
ain wirt in der helle,
genelunes geselle,
ain grunt aller ubele,
engelirsen uon wasconie
stach er durch di halsperge:
du muser zu der erde.
er warf in nider toten,
er sprach:< ich han alroten
mit michelen eren gerochen.
diu ainunge ist zeprochen:
der zwelue ist der turisten ainer gelegen;
si muzen hiute uns den cins geben.>
di haiden huben ir rufen,
zetoben unt zewovffen.
des siges heten si sich zefruo geruomet.
di christen waren da harte getruobet.
oliuir der edele man,
uz den sinen er sich nam.
uor der scar er in errait,
uil sere er in uersnait
uon dem helme unze an di swertes schaiden:
tot uiel der haiden.
do sprach der helt oliuir:
< wol uergolten han ich dir
mit dem guten alteclere.
dune darft dich der eren
niemir gerumen
di du uon uns macht gefuren.>
er sluoc alfabinem
durch den helm sinen
unz an sin sculterplat:
unter den anderen er tot lac.
dar nach sluger siben herren:
< dine machen uns nehainen werren,
wir birn uor in gewis.
gerochen ist englirs;
iwer sint niune gevallen.
iz ist inoch unergangen:
ir werdet unterdrungen!>
daz swert was mit pluote berunnen
uaste unze di hant.
do sprach der helt rovlant:
< din muter truoc aine salige purde;
got wile daz du geborn wurde:
du hast daz riche hiute wol geeret.
altecleren sint si geleret.
der iov ist widir gewunnen.
si heten zefrove gesungen.
englirs tot
pringet si hiute in groze not.
ich gelere si durndarten,
ich gemache helm scarten,
ich slahe si uon dem uelde.>
du huben sich die helde
an ir wider winnen.
da wart michel grisgrimmin.
egeries da uor was,
wem gescach ie baz?
daz swert er umbe graif,
manic haiden im entwaich:
sine bliche waren fraislich.
ain geuelle hiwer umbe sich
daz er selbe chume uz gebrach.
peringer daz ersach,
sin herce im spilte:
den helm sazter ze schilte,
daz ros hiwer mit den sporen.
harte rach er sinin zorn:
er sluc allenthalben
di haiden uon den marhen.
er uant den helt gesunden
ane aller slachte wunden;
er half im da widere.
der haiden gelac uor im nidere
siben hundert unt mere.
daz ist ain rechter herre
der durch sin liut
also groz wunder tuot.
inoch hat er den selben sit:
swer im mit truwen ist mit,
wil er zu im ruofen,
er chan im wol geheluen.
oliuir unt rovlant
di huben sich entsamt:
di uil lieben sich her gesellen
ubten ir groz ellen.
wol huluen in di karlinge.
da macht man sehen prinnen
den flins stal herten.
si hiwen sich mit den swerten,
daz si selben wolten wane
daz daz himilfûr ware
chomen uber alle di erde,
daz der suontac scolte werde.
daz fur gegen den luften pran.
da uiel manic haidenischer man,
manc furste edele.
di turpines helede
drungen nach ir herren;
tote unt sere
frumten si williclichen:
si uachten nach dem gotes riche,
daz in darumbe gehaizen was.
wa gescach imen ze dirre werlt ie baz?
want siu ellu laster an in erslugen
unt christes ioch uf in truogen
unz an ir ende,
des enphi zu siner hende
der al waltente herre
ir uil raine sele.
di christen an dem wal
uielen ummazen zetal.
lutzel di haiden des genuzzen:
inir plute si hin fluzzen,
erstichet unt ertrunchen,
in den helle grunt uersunchen.
di cristen riefen alle samt:
< owol du herre rovlant,
uoget der karlinge,
durch soteniu gimme,
aller riter ere,
ne spar si nicht mere!>
also rovlant ersach
der christen groz ungemach,
er muse uor iamer wainen.
do cherter uf di haiden;
wol hancte im uelentich;
er gefrumte umbe sich
daz man wol uon im scriben mac
unz an den iungisten tac.
swelhen er da errait,
also sere er in uersnait
daz er mere niemen irte.
er sluoc in an der uerte
mere denne uir hundert man.
do cherter auer uon in dan,
er sprach zu oliuire:
< owi hergeselle liebe,
wi gerne plise ich min horn,
ob uns der kaiser zehelue machte noch chom!
daz liut ist in grozen fraisen.
wer saget dem kaiser
wiz got hiute uerendet.
heten wir entwen widir gesendet,
der dem kaiser chunde gesagen
di grozen not di wir unter handen haben!>
do sprach der helt oliuir:
< niemir gerate ich iz dir,
noch ist min wille,
liebir hergeselle:
hetestuz inzit getan,
so hetestu manigen herlichen man
dem riche behalten.
min swester alde
enscol an dinim arme
niemir erwarme.
wer scolte nu gerne leben?
ich han so uil laides gesehen.
niemir mere geplas din horn:
der kaiser mac uns nicht zehelue chom.
macht ich tusent houbit getragen,
ich lieze si elliu abe slahen,
e ich in minen rucke kere
wan nach des riches ere.
wir sculen den sige zehoue pringen,
oder unser dehain chumet niemir hinnen.
daz hastu allez aine getan:
karl muz uns iemir mere chlagen.
owi suze karlinge,
disen tac nemac si nicht uber winde!
al ir rat unt wistuom,
paidiu ere unt rovm
was an di kom
di wir hiute han uerlorn.>
do sprach der biscof turpin:
< nu tut ir iz durch minin trechtin:
zurnet nicht mere;
weget der armin sele,
daz diu gnade gewinne!
wirne komen niemir hinne,
iz ist unser iungister tac.
nu der kaiser enmac
uns geheluen enzit,
er richet unseren lip:
sine mugen sich uf der erde
uor im nicht uerperge.
si nement unsere lichenamen,
si furent si zeware
in gesegente chirich houe.
so wuonschent uns heilige biscofe
umbe got gnaden
mit anderen unseren magen
unt peuelhent uns der erde:
wirne sculen den uogelen nicht zetaile werde.>
rovlant uie mit paiden hanten
den guten oliuanten
sazter zemunde,
plasen er begunde.
der scal wart so groz:
der tumel unter di haiden doz,
daz niemen den andere machte gehoren:
si uerscuben selbe ir oren.
di hirnribe sich im entrante
dem chunen wigante.
sich uerwandelot allez daz an im was,
uil chume er gesaz;
sin herce craht innen.
di sine chunden stimme
uernamen si alle samt,
der scal fluoc in di lant.
uil schire chom zehoue mare,
daz des chaiseres plasare
pliesen al geliche.
do wessen si warliche
daz di helde in noten waren.
da wart ain michel ameren:
der kaiser begunde uor angesten swizen,
er chom ain tail uz sinen wizen,
er undulte harte;
daz har prach er uz der swarte.
do rafste in harte
genelun der uerratere;
er sprach:< dise ungebare
gezimet nicht dem riche.
du gebarest ungezogenliche.
waz hastu dir selben gewizzen?
rovlanten hat lichte ain prem gepizzen
da er slief an dem grase,
oder iaget lichte ain hasen.
daz du durch ain horn plast
aller diner wizze uergezzen hast!>
der chaiser zu im sprach:
< owe daz ich dich ie gesach
oder ie dehaine kunde gewan!
daz wil ich iemir gote chlagen.
uon dir ainim
muz karlingen iemir wainin.
dur den urmaren hort
so hastu gefrumt disen mort,
den dir marsilie gap.
ich gerich iz ob ich mac.
waz bedorftestu des?>
dar zu spranc der herzoge naimes,
er sprach:< ia du ualantes man,
nu hastu wirs denne iudas getan,
der unserin herrin uerrit unt hin gap.
dune uerwindest niemir disin tac:
dizze hastu gepruwen,
du trinchest iz intruwen.>
er wolt in gerne haben erslagen.
der kaiser hiez in enthaben,
er sprach:< wir sculen in anderes zuchtigen:
ich wil hernach uber in richten.
also uber in ertailet wirdet,
ich wan er wirs erstirbet.>
der kaiser hiz in schenden,
pinten sine hende
mit cheten unt mit snuoren
hiez er in mit im furen.
daz gewant si im uz sluoften,
daz har si im zerovften;
si halslageten in genuoc.
uerfluochet ist diu muoter di in truc
unt swanner ie geborn wart.
er fuor aine egesliche uart:
si bunten in uf ainen sovmare,
si furten den uerratere
wider uber daz gepirge
gegen sinim herren marsilien,
sinen untriwen zescam.
sin huten zehenzec man.
der kaiser mante du uerre
fursten di herren,
daz si rovlanten sin neuen
nine liezen unter wegen
unt ander ir chunne.
si sprachen alle samt mit ainem munde
daz in nie so laide gescahe,
unt daz si gerner tot pi im lagen
denne si sie da uerliezen.
da wart ain michel wainen unt riezen.
di heren biscofe
rieffen nach den rossen,
herzogen unt grauen.
da wart michel ameren.
uil schiere si sich peraiten,
niemen des anderen erbaite.
ir herce was geseret,
ir lait harte gemeret
an dem aller tiuristen chunne;
ir froude unt ir wunne
was unsanfte gelecet.
si waren harte ergetzet
ir frolichen haim uerte:
ir herce wurden so herte
daz der groze sin uon in floh.
iegelich fur den anderen zoch.
sporen sazten si zesiten,
so si hartest machten riten,
unze den stunden
daz si daz wal funden.
der kaiser rief ze aller wile:
< nu hilf mir, frouwe sente marie,
unt alle di an den lebentigen buochen gescriben sin,
daz ich den gaist min
muze geben widere,
ê der haiden marsilie
uber di cristen richsent werde:
min lichename werde ê begraben in der erde.>
rovlant sprach zu sinen gesellen:
< gedenchet, helde, an uwer groz ellen!
heue wir uns dar nahen,
e si pat geuahen!
ratet wisen dar zu,
wa wir in den maisten scaden getuon!
wirne durfen unsich nicht sumen,
waz hilfet langez rovwin?
min herce gert marsilien:
gelit er aine da nidere,
so hat mich got wol gewert.
in gruozet hiute min swert,
ich pringe in in not,
oder iz ist der min tot.
daz wil ich iu zeware sagen:
sine sculen uns nicht so uore haben.>
do sprach der biscof turpin:
< nu lone dir selbe min trechtin.
du sterchest uns wol inder gotes ê,
uor gote bistu wizer den der sne.
din wille ist also groz:
huite wirstu sente laurentien genoz,
den di haiden uf dem roste pranten.>
zestete si si wider an ranten
mit wol geintem muote.
schilte unt ir huote
hiwen si sam den swam:
da uile man uber man.
da uacht der helt oliuir
rechte sam der wilte stier,
des niemen erbaiten darf.
swaz er allenthalben sin traf
mit dem guten altecleren,
daz neirte da niemen mere.
wol uacht turpin
unt gerhart uon roslin;
iue unt pegon
uachten umbe den ewigen lon.
wol uahten di chunen karlinge:
man sach da fuir prinne
sam der walt aller prunne.
wol uacht des kaiseres chunne,
der mare helt rovlant:
er sluoc selbe mit siner hant
den herren falbinen
unt sinen pruder ebelinen;
er sluoc in uier unt zwainzec grauen,
di die aller uorderisten waren;
inoch sluger ain uil braite scar.
daz ouge was im uil gewar,
ob er den chunc ersahe.
da geuiel manc helt mare
unter den cristen tot.
wer fraiste ie so getane not?
di chunen karlinge,
daz heilige ingesinde,
mines trechtines helde,
doch si heten lutzel menige,
si riefen< monsoy, monsoy!>
si drungen inmitin unter si
mit ir scarphen echen.
da hiwen in die rechen
aine wite hin unt hêr,
da uiel manc haiden uerchser.
da nam sich rovlant uz in allen:
da musen uor im uallen
swaz der haiden er erraichte
an sinem umbe swaifte:
di fulten da zestunde.
diu siniu manigiu wunder
scriben sit di haiden.
si uorchten in ainen
mere denne zehen tusent man:
sin gebare duchte si harte sorcsam.
di haiden waren nain kom,
si heten ir herren marsilien gesworen,
swer fluhe uon dem wale,
dem ware zestete der tot gar;
uon diu sturben si al sam gerne da
sam andereswa
bi ir herren.
nahen unt uerren
uielen di uaigen.
der chunc sach im genuoc laide.
der aide muse si ameren.
di cristen begunden nahen,
daz si uf in drungen.
di haiden uergazen ir ainunge
di si da uor swuren:
uil unstatelichen si furen.
wi der gute durndart erchlanc
da rovlant an den chunc dranc!
der chunc uacht also chuner wigant:
er sluoc mit siner hant
gerharten uon rosselinen
unt den erwelten iuen,
er resluoc pegonen,
uon pilme degionem.
rovlant sluoc da widere
den sun marsilien,
der hiez iorfalir.
turpin unt oliuir
rachen mit ellen
ir uil liebe gesellen:
si erualten manigen helt guten.
alle di des uan huten,
di uielen alle tote.
da nachten si genote
dem chuonige marsilie.
di haiden slugen si diche widere,
si werten uaste ir herren.
si gewunnen manigen seren.
der tiure degen rovlant
rief uber schiltes rant:
< bistu hie, marsilie?
ane wage gilt ich dir widere
daz golt daz du gabe
genelune dem uerratere.
ich uirsnide dich uil harte;
uon dem guten durndarte
wil ich dich ain nuwen site leren.
dune girrest karlen minen herren
niemir insinem riche.>
uil harte zornliche
rovlant an den chunc dranc;
da wart ain michel chlanc
uon spiezen unt uon swerten:
di haiden den chunc werten.
do rief der biscof turpin:
< er scol uon rechte imer muonich sin
swer hi nicht slet daz swert,
derne wart nie mannes wert!>
mit ellenthafter hant
ramte der helt rovlant
des chuniges marsilien:
daz houbit wancte widere.
er erriet im di achselen
mit ainem scarphen sachse:
den arm er im abe swanc.
unter diu wart ain michel gedranc:
dem chunige si hine hulfen,
ir spieze si hin wurfen.
ane zale si si slugen;
zefluchte si sich huben.
di haiden riefen alle zestet:
< nu rich unsich, herre machmet!>
si fluhen ze den stunden
sam der hirz uor den hunden.
der chunc uerhal sich mit listen.
do sin der helt uermiste,
uil harte erbalc er sich;
do hiwer uelentih,
er sucht in also witen:
swaz er der haiden machte beriten,
derne genas nie nehain barn.
der chunc uerlos sinen zesewen arm;
er floch uil scantliche
in sinem aigen riche
mit uil ummanigem manne,
idoch lebet er unlange.
do di siges helde
uersuchten after uelde,
mit plutigen swerten
di helde do cherten
wider an daz wal.
do gehorten si michel scal:
zwene riche chuonige,
den gelanc da uil uobele:
der aine was uon kartagein,
...
der ander uz etthiopia;
di chomen alrest da
mit funfzec tusent mannen.
der haiden was so uil geuallen
daz si uf in habeten.
an si uaste draueten
di gotlaiden geste,
der si da uor nine westen:
si waren swarz unt ubel getan.
die cristen heten inoch zwen unt sechzec man.
do sprach der biscof turpin:
< waz liutes mac dizze sin?
ob der walt lebete
unt waren diu pleter elliu perente,
so ware iz groz wunder.
wa wuochs dize tiuueles kunter?
ob ich ir stimme uername?
ich wesse gerne wer si waren.>
< liebir gotes friunt turpin,
nune ruoche wir wer si sin:
si wellent gemarteret werde.
ouch scule wir ersterben:
der sele phlege min trechtin.
enruchet wer di wizenare sin!
sine chument ouch niemir hinne:
uns rechent di karlinge.
karl min herre
der weget unsir sele,>
sprach der helt rovlant,
< si scol min zeswiu hant
zu der helle sente.
si uil ellente,
der tiuel lonet in mit flize
in dem helle wize.>
der chunc algarich
mit grimme huber sich;
er stach oliuirin,
ain helt uil ziren,
in almitten durch den lip:
< du hast gelebet dine zit.
pit dir dinen herren karln heluen!
du hast ain totlich zaichen,
dune perichtest dich sin niemir mere.>
mit dem guten alteclere
erriet er in mitten uf den helm;
ia sluoc in der degen snel
zetale durch den satelpogen;
daz ros uf in toten chom.
< uergolten han ich dir,>
sprach der helt oliuir,
< dane welle uil gut hail zu slahen,
dine chrone muz ain ander tragen:
sine chumet niemir uf din houbit
unz si dir min herre karl erloubit.>
also towente cherte oliuir dar;
er gefrumt in der scar
manigen haiden wol gar
plaich unt ubel geuar:
er uergalt sich genote.
da uielen tote uber tote.
iz ne wart nie chuner wigant
denne oliuir unt rovlant
unt der erzebiscof turpin:
daz taten si des tages uil wol an schin.
mit ir guten swerten si worchtin
daz si alle di eruorchtin
di pi in waren.
di haiden uor in gelagen,
daz si daz wal wolten rumen.
durch den heiligen gelouben
ia ne uorchten di christen den tot
noch ne haine werltliche not.
si riefen uaste an si
< monsoy, monsoy!>
di haiden pegunden wuoffen,
unter in zerufen:
< daz ist ain fraissam diet:
sine rument ditze uelt niet,
den tot si suchent.
ich wane unser di gote nine ruchent.>
der haiden wart ain michel ual,
si waren gerne uon dem wal,
uon dem grozen geuelle,
unz dem dritten gesellen
sin ellen geswaih:
er wart uarlos unt plaih,
di ougen im uergiengen:
don erchant er laider niemen.
sin tugent im do erlasc,
ze dem gesihen im do gebrast.
rovlant im danne half,
den zugel er im umbe warf;
er sprach:< ia du aller cristen ere,
nune machtu leben mere.
ia du aller tugente uater,
wer machte dich erstaten?>
er pegunde biterliche wainen:
< scol ich nu scaiden
uon dem allerlibistin gesellen?
din groz ellen
muz ich imer mere chlagen.
zewem scol ich nu trost haben?
diu suze karlinge
nemac dich niemir uber winde.>
uon dem laide unt uon dem grimme
so erchrachte rovlant inne,
daz er sich genaicte uf den satelpogen.
er was nach zu der erde chomen;
uil chume er sich gehabete.
ane maze er chlagete:
di hente di wanter.
do sach er hin unt her:
er uorchte turpines
unt des heiligen ingesindes.
er cherte wider schiere
uon dem guten oliuire.
sin herce was hart ergremt.
des wart do beweget
manc haidenischer man:
er sluoc si uon dem uan
daz sin niemen getorste enbiten:
in uil churzen ziten
sluger uierhundert man.
wa hort ir ie solich wunder gesagen?
des nemacht do rat sin:
rovlant unt turpin
wolten sih nicht scaiden:
des engulten di haiden.
oliuir der mare,
idoch er niemen gesehe,
so erzunt im sin ellen;
do wolter sinen gesellen
gerne zehelue sin chomen:
er heu daz ros mit den sporen.
niemen er rechante:
er sluoc rovlanten
mitten uf den helm.
er sprach:< ia du tiwerlicher degen,
hastuz gerne getan?
warumbe woltestu mich erslan?>
< nu wil ich iz imer gote chlagen,
nu han ich harte misseuaren,>
sprach der helt oliuir;
< helt, nu antlaze du mir,
daz min sele icht prinne!
ich hore dine stimme;
anders ich niemen erchenne.>
er sprach:< der aller liebiste geselle
den ich ie ze dirre werlt gewan,
iane hast du mir nicht getan.>
mit den houpten si ainander genigen;
nicht langer si entsamt beliben,
durch not musen si sich scaiden:
rovlant in gegen den haiden,
oliuir uon dem wal.
do uiel er in crucestal,
er sprach:< wol du genadiger herre,
ich pit dich durch diner marter ere:
sente mir din gelaite
unt nim mich uon disem arbaite!
uirnim genadiclichen min gebet:
swaz ich ie wider dinen hulden getet,
daz riwet mich uil sere.
karln minen herren
den enphilh ich in dine gewalt:
nu gere du dinen scalc,
dinen untertanen;
du setze im ze ainem fuz schamel
alle sine uiante.
herre, ich peuilhe dir rovlanten:
du scolt sin genadiclichen gedenchen.
er was ie din uorchemphe
des heiligen gelouben.
genade ouch dinen getriwen,
der suzen karlinge!
ich wil inoch an dich gedinge,
alle di hi zeden haiden sint beliben,
daz ir name werde gescriben
an des ewigen libes buoche.
rovlanten du peruoche
an dem libe unt ander sele!>
done macht er nicht mere,
daz herce in im prast;
uon im fuor ain glast
sam ain prinnenter lovc.
da fuor entuoc
zesagen nimere:
die tougen siner eren
wolte got niemen uerlazen.
uon diu sculn wir unsich da mazen.
vnter diu chom walthere,
uerwundet was er sere,
dan ich iu e gesagen han:
er was der rolantes man.
er sprach:< ia min liebir herre,
ich gesihe dich uil gerne,
ê ich so ersterbe.
machtu uns icht geheluen?
haiden di gelfen
habent uns scaden getan.>
< wa sint nu mine man,
di ich beualch zediner hant,>
sprach der helt rovlant,
< tusent miner helde
nu gip si mir widere.
ich bedarf ir wol zeminer not.
dise ligent alle hi tot.>
< semir dine hulde>, sprach walthere,
< irne lebit nehainer mere
wan ich al aine.
di wutigen haiden
ranten unsich allenthalben an;
si heten mere denne sechzec tusent man.
uil wol wir ir erbiten:
wir erkanten wol dine site,
ware wir entrunnen,
daz wir niemir dine hulde gewunnen.
ia uachten, herre, dine man
soz guten chnechten wol gezam.
di dine ligent tot da nidere.
ouch slugen wir si da widere
daz ir neheiner genas.
nine zurne du daz,
daz ich danne si chomen.
nu ich dine stimme han uernomen,
nune mac mir nicht gewerren.
zwischen manbrat den pergen
unt den hohen iogein
da lie ich, herre, den scaden din.
ich sage dir ze wunder:
unser chom ni dehainer uon ain ander.
ich durrait daz wal,
daz ich uber al
nehain lebentigen uant.>
< nu lone dir got>, sprach rovlant,
< diner note was uil;
inoch was daz chindispil.
nu ist iz an dem zit:
hi zestete sculen wir opheren den lip
mit anderen unseren genozen,
daz wir icht werden uerstozen
uon dem engel sange.
du sumist uns ze lange.>
dar huben sich do dri,
ich wan iz also gescriben si,
in den drin namen unseres herren:
do heten sie helue nicht mere.
di ainmutigen degene
slugen di urmaren menige,
daz si uor in musen erbaizen.
si umbe stunten si mit spiezen,
mit scozzen unt mit geren.
da erslugen si waltheren.
harte rach in do rovlant:
swaz erre uf rechter uant,
di musen waltheren gelten.
si uescuhten da zim uil selten
den guten durndarten,
den uorchten si harte,
daz sin da niemen enbaite.
swaz er ir ouch erraichte,
der gotes urchunde,
owi waz er frumte
der toten alumbe sich!
manich schuz unde stich
wart uf in getan,
durch den helm wart er geslagen:
uon dem rosse uiel er zetal.
di haiden ilten dar,
si wurfen in mit spiezen,
fur toten si in liezen.
rovlant dar zu sprancte:
di haiden wider wancten.
< lebestu noch?
owi der aller tiuriste biscof,
scolt ich nu den minen lip fur dich geben!
iane wart nie tiurer degen
an diser erde geborn.
owe daz ich dich han uerlorn!>
er begunde haize wainen.
< zwiu scol ich nu leben al aine?
ich pin uerfluchet:
ich wane min got nine ruochet.
suze karlinge,
( zu wem scol ich nu dingen?)
nu mustu imer wainen:
daz trostet wol di haiden.>
do sprach der biscof turpin:
< tuz durch minen trechtin:
sage dem himilischen herren
( so gewegestu wol miner sele)
lop unt gnade.
gutem uassale
nemac nicht gewerren.
ich peuilhe dich dem himilischen herren,
karln unt alle di sine
miner frouwin sente marien
unt aller himilischer herscefte,
daz in got chreftige
zi beschirmin di hailigen christinhait.>
di haiden taten im so groziu lait
daz er da nicht langer nemachte gehaben.
wir horen an dem buoche sagen:
turpin der degen
inoch uf huber almicem;
also towente spranger dar:
manc haiden wol gar
muse du uor im beliben.
daz hiez sent egidie scriben
ze leune inder stat,
also in der kaiser gebat.
si slugen ir in lutceler stunt
mere denne uierhunt.
rovlant wart sin gewar:
mit noten chom er dar;
er sprach:< wol du helt mare,
guot lerare,
du ware ain trost der sele.
mines trechtines lere
diu was dir ie liep.
nune mac ich an dem libe mere niet.
diner tugent muze ich geniezen.>
da muser in lazen.
rolant was do aine.
do wanten di haiden,
si scolten in erslahen:
an dem libe nemacht im do niemen gescaden.
rovlant sach in allenthalben sin,
wi oliuir unt turpin
unt ander sine gesellen
in pluote lagen bewollen.
do erhalte sich der biscof:
uf spranger inoch
zehelue sime gesellen;
des twanc in sin ellen.
rovlant blis aber oliuanten,
di haiden er an rante,
er sluoc si zetal;
er durrait daz wal:
sine gesellen rach er harte
mit dem guten durndarte.
unter diu wart ain michel scal,
daz di berge uber al
erchlungen unt erbibeten
sam si alle lebeten:
sechzec tusent horne
pliesen si da uorne.
der kaiser mante di sine;
er sprach:< nu wizet ane zwiuel:
rovlant ist in noten.
nu ilet, helde guote,
ob wir in lebentigen finden!>
do huop sich daz gesinde,
manc helt erlich;
mit flize strebeten si fur sich,
swaz si mit den sporen machten erhouwen.
da was wainen unt rovwen,
wuffen unt iameren.
do begunden si nahen.
di haiden horten den scal,
si riefen uober al:
< da kumet der kaiser!
so we der raise,
daz wir ie her komen!
iz nahet uns zedem tode.
ê wir si lebente liezen,
wir berunnen si mit den spiezen.
al daz wir scaden haben gewunnen,
daz ist uon rovlante errunnen.
machten wir in ainen gewinnen,
so huben wir unsich hinnen.>
rovlant unt turpin
di getaten unter in
manigen toten unt siêh.
di haiden erschuzen uelentich.
si uersuchten iz angestliche:
si wolten ir riche
den sige haben errungen;
des newolt in got nicht gunnen.
rovlant unt turpin
gestunten innalmitten unter in.
mit ir tuwerlichen swerten
den sige si wol erherten:
di haiden fluhen uon in,
michel not wart unter in;
si riefen zallen stunden:
< rovlant hat uns uber wunden!
owi chunc admirate,
chomestu nu drate
zeschirmen diniu riche,
so tetestu herliche!>
turpin scutte sich uz der halsperge,
dicke uiel er zu der erde.
rovlant urlovbes bat,
turpin im daz gap,
daz er di zwelue zesamene truoge
unt si in der erde begruobe.
do gie der helt rovlant,
alle zwelfe er si uant:
mit manigem zahere
bracht er si zesamene.
er sprach zu oliuire:
< ia du geselle liebe,
des guten regenheres barn:
disiu werlt muz zergan,
daz si dir nicht geliches gewinnet.
also der kaiser dich nu uindet,
so chlaget er dich grimme,
so wainet karlinge
ir liebe gebornen.
ich gehore an den hornen:
uns nahet min herre.
nune mac ich leben mere.>
do erlasc im sin craft,
der helt uiel in ummacht.
turpin begunde ruofen,
er wolde im gerne helfen,
er chlagete rovlanten.
do pegraifer oliuanten,
ain wazer wolt er im bringen:
ernemachtes nicht gewinnen.
diu ougen im uergiengen,
uz im uielen
al daz in im was.
uuor toter gesaz er an daz gras.
done machtes langer rat sin,
tot uiel der biscof turpin.
di engel di sele hin schieden,
si furten den ir lieben
zu der marterere chore,
zu dem oberisten trone.
unser herre enphinc in wol da;
er sprach:< procede et regna!>
rovlant cherte gegen yspanie
uerre uon den erslagenen.
er gesaz zu ainem boume,
da better uil chume.
in ainer siner hant
truger daz horn oliuant,
in der anderen durndarten.
ain haiden im gewarte.
mit bluote er sich allen bestraich,
uil tovgenlichen er im nach slaich.
do gedachte der haiden:
< unter disen uir stainen
da erstirbet rovlant.
durndarten nim ich zeminer hant
unt oliuantem;
so sage ich in dem lante
daz wir gesiget haben,
unt ich habe rovlanten erslagen.
des fruot sich imer mere
elliu arabiskiu erde.>
rovlant was uon den sinen chomen,
so man geschiezen maht mit ainem bogen,
unter den marmil stainen.
do wante der haiden
daz er tot ware.
do enthilt sich der helt mare
unz im der haiden so nahen chom:
uf zuchter daz horn,
uber den helm er in sluoc,
daz im daz uerhbluot
uz sinen ougen spranc.
er sprach:< daz dv habis undanc
daz du mir ie so nahen torstest chomen!
oliuant ist zechloben.>
er rezurnte uil harte,
sus redeter ze durndarte:
< nu ich din nicht scol tragen,
dune wirst niemir mennisken zescaden.>
daz swert er uf huop,
in den stain er iz sluoc:
iz ne tet sin nehain war.
er sluc iz auer dar:
mit paiden sinen hanten
daz swert er umbe wante.
er uersucht iz zehen stunt;
er sprach:< lagestu in des meres grunt,
daz du dehainem christen man
niemir mere wurdest zeban!
scol dich dehain haiden tragen,
daz wil ich imer gote chlagen.>
mit grimme er auer sluoc.
do daz swert uor im gestunt
ane mal unt ane scarte,
do redet er aue ze durndarte:
< ich bechenne wol dinen site
daz du nicht des uermite:
swa ich dich hin gebot,
den was geraite der tot,
di wile ich tochte.
ich han mit dir eruochten
daz lant ze aiune,
di maren petuwe;
ich dwanc mit dir prouinciam
unt di starken progetaneam,
lancparten ich mit dir reuacht,
pulle machete ich cinshaft;
malue unt palerne
di bedwanc ich minem herren.
di grimmigen sorbiten
unt baire di stritegen
mit ir scarphen swerten,
sachsen di dicke wol herten
in manigem grozen uolcwige:
si musen im alle nige.
alemannia ich eruacht,
ungeren nam ich ir chraft,
pritania nemacht mir nicht wider stan,
behaim unt polan.
franchen di chuonen
ne liez ich nie geruowen,
unze si chom an ir rechten stam.
friesen ich mit dir gewan,
scotten unt ierlant
eruacht ich mit miner zesewen hant;
engellant ze ainer kamere
eruacht ich dem chunc karle
unt andriu uil manigiu riche.
iane wart din geliche
nie gesmidet uf dirre erde,
noch newirt ouh hinne fur niemir mere:
daz bewartestu wol an disem wal.
ze moriana in dem tal
der engel dich mine herren brachte.
gnadiclichen er min gedachte,
benamen er mich nante:
er hiez mir rovlante
karln den kaiser
zebeschirmen witewen unt waisen
dich durndarten umbe binten.
daz ich ie sa erplinde!
daz riwet mich uil sere,
nu uergip du mir, himilischer herre,
daz ich iz ungezogenlichen sluoc.
mines herren sent petres bluot,
diu herschaft sent plasien,
des hares mines herren sent dionisien,
des gewates miner frouwen sent marien,
der kaiser newolte nie beliben
unz in dir uersigelet wart
diu uil groze herschaft.
nune wil ich nehainen erben zu dir mere
wan den adel herren
der durch suntare geborn wart:
der gebot mir dise heruart.
ich scol uerwandelen daz leben.
in sine gnade wil ich mich ergeben,
swaz ich uon im han,
want ich sin nimen so wol gan.>
den hantschuoch er abe zoch,
in gegen dem himel er in bot;
den nam der urone bote uon siner hant:
des ist der helt rovlant
uon aller der christenheit geeret,
also uns daz puoh leret.
rovlant uiel in crucestal,
er sprach:< herre, nu waistu uil wal
daz dich min herce mainet:
dine tugent hastu an mir erzaiget.
an minem ende,
herre, dinen boten ruche mir zesenden!
nu gnade miner armin sele,
daz ir dehain boser gaist nine werre.
ich mane dich umbe minen herren
( gestatige in an dem rechtin,
uerdruche sine wider uechten,
daz sine uiante alle geligen,
unt er an in gesige
in dines namin minne!)
unt umbe di suzen karlinge,
unt ander sine untertane
di beuilhe ich zu dinen gnaden.
alle di in mit truwen mainen,
lebentige oder uerschaiden,
bestatige si in den abrahames barn!>
er leite sich an sinen zesewin arm,
daz houbet er nider naicte,
di hende er uf spraite:
dem alwaltigen herre
dem beualch er sine sele.
mit sent michahele,
sente gabriele,
sent raphahele
frout er sich imer mere.
do rovlant uon der werlt verschît,
uon himil wart ain michel liecht.
sa nach der wile
chom ain michel ertpibe,
doner unt himilzaichen
in den zwain richen,
ze karlingen und ze yspania.
di winte huben sich da:
si zeualten di urmaren stalboume,
daz liut ernerte sich chume.
si sahen uil diche
di uorchlichen himil bliche,
der liechte sunne der relasc.
den haiden gebrast:
diu scheph in uersunchen,
in dem wazer si ertruncken.
der uil liechte tac
wart uinster sam diu nacht.
di turne zeuielen,
diu scone palas zegiengen.
di sternen offenten sich,
daz weter wart mislich:
si wolten alle wane
daz di wile ware
daz diu werlt uerenden solte,
unt got sin gerichte haben wolte.
der kaiser unt sine helde
uon perge zeuelde
chomen si ze runzeual.
si uunden an dem wal
so uil der toten
daz fuz niemen nemachte gebieten
andi bar der erde.
ich wane ouch imer mere werde
chlage also fraissam.
wer machte sich des enthaben?
uon den rossen si uielen,
uf den toten si giengen:
ir iegelich suchte den sinen.
di not nemachte niemen gescriben
diu unter in wart.
der kaiser brach uz sin bart,
er uiel zu der erde,
er sprach:< waz scol min nu werde?>
di brust bluwer mit den hanten.
uil chumer rekante
rovlanten unt oliuire
unt turpin den maren.
uil groz wart di chlage sin:
< scolt ich nu den lip min
hi zestunde fur iuh geben,
ia scolt ir uon grozem rechte leben.
kint des riches,
uwer gelichen
newurden nie uf der erde geborn.
scult ich iwer iugent han uerlorn,
uorderistez chunne!
daz mir iwer got nine gunde,
harte iameret mich des.>
do sprach der herzoge naimes:
< herre, ich sihe inoch di molten stieben:
sine mugen uns nicht enphlihen;
wir sculn in nach ilen.>
do was iz ander wile
sam uesperciten.
der kaiser hiez si uaste nach riten.
der kaiser uiel zu der erde,
er sprach:< wol du himilischer herre,
der tac derne gewert uns nicht:
nu sende uns, herre, ain liecht,
daz wir di rache da genemen!
du scolt uns sigenunft geben:
sent uber si dinen zorn,
daz si genozzen icht so hin komen!
daz dine ich nacht unt tac
also lange ich nu leben mac.>
der engel uon himele gestarcht in do,
er sprach:< nine chlage du so,
iz ist wider dinem schephare.
do du in diner muter beslozen ware,
do erwelt er dich im ze ainem chnechte.
din baitent alle rechte
da zedem oberisten trone.
dine du nach dinem lone,
unt alle di hi belegen sint
dine haizent nicht der werlte kint,
sunter sune des oberisten herren.
dir nemac nicht gewerren.
uol rite du dine raise,
nefurchte nichaine fraise!
nim du uolleclichen gerich:
dine uiente wirf ich unter dich
dir ze ainem fuzscamel.>
ouch tete im got aine michele gnade:
der sunne scain im wider an den mitten tac,
alser da uor gap
dem herzogen iosuê,
daz liset man in der alten ê:
der sunne dinete im dritehalben tac;
er sante sinen slac
uber sine uiante.
mit dem selben gewalte
wolt er karl dem herren
sine froude gemeren.
der kaiser bezerte sich do,
er sprach:< gloria in excelsis deo.>
er uorderote otten unt gebewinen,
er sprach:< libe frunte mine,
nemet tusent miner helde
unt hutet an disem uelde
unz ich wider her zu iu chom.
got lonet iu sin uil wol.
di heiligen lichename
beuilhe ich ze iuweren gnaden;
dinit in mit eren:
si mugen unser hail zegote wol gemeren.>
daz her huop sich ze wege.
si erriten si zenotstreben
in ainem uinsteren ualle:
dar trosten sich di haiden alle.
daz wazer haizet saibre,
dane machten si nicht uobere;
iz was uz gedozzen,
di schef waren hin geflozzen.
di haiden riefen alle samt:
< herre got teruagant,
nu hilf uns hinnen!
wirne mugen geuechten noch entrinnen.
ensume dich nicht zelange!
mit lobe unt mit sange
wellen wirz imer dinen.
laider nune lediget unsich anders niemen.>
do nachte in der kaiser.
di haiden waren in uraisen:
christen mit zorne
bestunten si da uorne.
daz was des tiueles rat:
si fluhen alle in den wac.
si besoufte des wazzeres stram.
da negenas nie dehain barn:
si ertrancten sich selbe.
do riefen des kaiseres helde:
< ir habet rovlanten unhailes gesehen,
dem tiuel habet ir iuh ergeben:
di iwere botiche sint in dem wazzere uerflozen
unt in des tiueles drozzen.>
also di haiden di da intsamt waren
alle ertrunchen unt ertwalen,
do nachte iz der nachte.
der kaiser gebot sine wachte.
ir iegelich scuof sin gemah.
der kaiser sin gebet sprach;
in siner halsperge
uiel er dicke zu der erde.
also im di muode entwaich,
der slaf in begraif,
di engele sin huten,
di wachtare in umbestunten,
do eroffenot im min trechtin
waz im chunftic scolde sin:
er resach in dem troume
wunterliche gotes tougen:
in ducht daz der himil stunt uf getan
unt fûr dar uz scolte uaren,
allen uirende in di werlt sich scolte tailen.
daz liut begunde wuofen unt wainen.
dar nach chomen doner slege unt winte,
si zezarten in di schilte.
nach diu chomen lewen unt beren,
daz si sich nicht entruten erweren:
daz gewafen si in abe zarten.
dar nach chomen lebarten,
di muten si uil lange;
dar nach chomen slangen
hart egeslichen;
dar nach chomen griffen,
di muten si uil sere.
in ducht, er scolte wider chere.
ain starcher lewe chom do dar,
er straich uaste durch di scar:
dem kaiser wolte er gerne schaden.
uf huber den arm:
er sluoc im ain slac
daz er tot uor sinen fuzen gelac.
dar nach chomen fraisliche beren,
si begunden mennisclichen reden:
den kaiser si uorderoten,
er gabe in widere ir toten,
si scolten si ir iungen wider bringen.
in ducht, er ware zu karlingen.
uf den hof chom ain tier geuaren,
michel unt fraissam.
sine machtenz im alle nicht erweren:
an den kaiser begunde iz geren.
der kaiser entsaz daz.
ain ruode fur ab dem palas,
der was starc unt erlich.
daz tier warf er unter sich,
ze tode er iz erbaiz.
der heilige engel gotwaiz
den kaiser wol bewarte,
daz im nicht nescadete
neweder gote noch gouchelare.
di troume waren seltsane.
der chunc marsilie
chom flihende widere
ze sarraguz fur di stat.
owi welch der iamer do wart!
er uiel uf daz cras.
harte wainote daz
brechmunda.
si ilten sa
diu apgot hus nider brechen;
di gote hiezen si weruen
under di hunde,
etliche in des wages grunde.
appollon unt machmeten,
mit den fuzen hiezen si dar uf treten.
si sprachen:< owi teruagant.
wa ist mines herren hant?
daz wir unsich an iuh uerliezen,
do ir uns sigenunft gehiezet!
ir birt alle trugenare,
iwer geuerte ist mir imer ummare.>
marsilie wart zeche menaten getragen;
uil schire horter sagen
daz paligan sin herre
ware chomen ubere
mit zwain unt uierzic chuningen.
daz was der chunc uon persia:
der haiden houpstat ist da.
der chunc was uermezen unt biderbe;
dem hete marsilie
da uor sine brieue gesant,
do der kaiser uuor in sin lant.
er hiez im sagen,
er wurde karles man,
sine hulfen im mit hêr.
do waren si ouch chom uber mêr;
si stadeten ze alexandria.
diu ir scef waren da
elliu chomen zesamene,
zwen unt uierzic chuninge
di im waren unter tan:
di heruart maisterote alle paligan.
do lac der chunc paligan
unt ander di mit im waren geuaren
uf bi der saibra,
manic man uaiger.
da sach man glizen
manigen phellel wizen,
manigen roten unt grunen.
uon des chuniges gestuole
schin di guten karfunchel.
da was michel wunder,
topazien unt smaragede.
lanc ware iu zesagene
ir zirde also manicualt.
der chunc gebot mit siner gewalt
den anderen chunigen zesamene,
herzogen also manigen
daz si niemen nemachte gebriuen gar;
der grauen netet da niemen nehain war.
dar brachten di rechen
buzen unt snechen,
igelich uz siner marche.
galine unt barchen
heten di saibere behabet.
daz buoch uns uor war saget,
da ware unzalhaft menige.
der chunc begunde zeredene
harte zornlichen:
< karl hat mir in minem riche
gemachet ain michelen werren.
daz chlage ich allen disen herren.
ich han iuh gezogen,
uf miner erde birt ir geboren:
nu bedarf ich iwer helfe,
daz ich beherte mine riche.
ich sage iu fur war:
is ist mere denne sechs iar
daz mir marsilie sinen boten sante:
do man im sine marche brante,
do enbot er mir daz,
also ich selbe an sinem briue las,
sine burge waren im an gewunnen,
karl hete in harte bedwungen,
helue gert er an mich.
du ducht iz mich billich
daz ich im hulfe dar zu.
nu ratet alle wi wir tuon
unt helfet mir williclichen,
daz ich beschirme mine riche
nach mines namin ere!>
fursten di herren
swuren im al geliche,
sine wolten im niemir geswiche
zenehainer slachte not,
si weren im geraite unz an den tot.
do antwirt im des
sin sun malprimes:
< raten dirz dine man,
chere durch yspaniam!
din swert scol dir nu dwingen
di uobermuten karlinge.
paris scoltu storen,
ache zefuoren;
uerteile sine chrone!
dar nach dwinc du rome,
da er an din urlovp ist an gesezzen!
erne scolte trinchen noch ezzen
wan also du in hiezest,
unt ob du in in dinem riche liezest,
darumbe scolt er dinen unt nigen.
man scol in scenden unt darumbe uertriben.>
do uorderote der chunc paligan
zwene sine haimiliche man;
er sprach:< iclarions unt clariens,
iwer uater was der chunc maltrens,
der was chune unt biderbe.
disen hantscuch furet ir marsilien:
saget im, ich bin hi bi;
swa im sin nu aller durftest si,
da wil ich hin cheren
mit allen disen herren.
wise uns in di lant:
si uergeltent in den brant,
oder ich gelige da nidere.
chomet ir schiere her widere:
iwer wil ich hi baiten.
unter diu mugen wir uns beraiten,
swar wir denne cheren.>
di rede lopten alle di herren.
di boten chomen ze sarraguz.
diu chlage was also groz,
des wunderote di haiden;
si horten da wuofen unt wainen.
si fracten waz da ware
nach so grozer ungebare.
si sprachen, si musen wol chlagen,
di fursten waren alle samt erslagen,
si heten ir lieben herren uerlorn,
di ir goten waren gar uerkorn,
si wurten unter di hunte geworfen.
wer in nu mere machte gehelfen?
di boten wiste man uf daz palas,
da michel unfrovde was.
siê gruzten den chuoninc undare,
daz taten sie ime zeuare;
sie sprachen:< nu gehalte dich machmet unt teruagant
unt unser gote alle samt.
uns ist lait din ungemach.>
mit arbaiten er uf sach;
er sprach:< waz machten mir die gote frum sin?
ich hiz sie werfen unter die swin,
ir hus hiz ich nider brechen:
sie newolten mich nicht rechen.
sie gehizzen mir sige:
nu wartet selbe wie ich lige
nach uerlornem minem arme!
sie newolten sich nicht uober mich erbarme,
daz sie mich iê gerechen
oder iê dichein wort darumbe gesprechen;
sie swicten sam die stummen.
wanne weren sie alle uerbrunnen,
swaz ir in der werlte were!
sie sint alle truogenere.>
die boten redeten mere,
sie sprachen:< paligan, min herre,
hat unsich zu dir gesant.
er ist chom in die lant,
er ist hie nahen bi.
swa din wille hin si,
dar bewise in drate.
paligan admirate
ist also uz chom:
die chuoninge habent im gesworen,
er gesuoche sie ze karlingen,
ce ache wil er dingen.
er geweltiget rome unt lateran,
er gerichet dinin arm.
zwene unt uirzec chuoninge
sint da her mit im uobere.
alle chuoninge muozen im entwichen,
sie dinent im uorchtlichen.
karl der nist nîe so riche,
er ne muoze im entwichen
oder intrinnen.>
do sprach brechmunda die chuoninginne:
< karl der ne furchtet niemen,
erne spulget nit ze flihen.
ia uindet er in selben
an dem aller nehisten uelde.
alle die chuoninge die in der werlte sint,
die achter sam ain nuibornez wester chint.
gewinnet er da zim dichein ere,
paligan derne uober windet iz niemir mere.
daz nerede ich umbe daz nit:
mines herren ere sint mir so liep
daz ich ir nieman so wol negan.
karles site sint so getan:
er suochet selbe den tot
e er durch dicheinir slachte not
ain fuz iemir entwiche.
daz waiz ich wol warlichen.>
die boten urlovp genamen;
sie chomen ze paliganen.
sie sprachen:< hail sistu, chuonc here,
machmet spar din ere!
dir dinent alle werlt chuoninge.
marsilie gehabet sich uil uobele:
uerlorn hat er sinin arm,
sine helede sint alle erslagen,
yspania stat elliu lare.
wir furen groziu niumare:
die dine habent guot wort,
sie gefruoment den mort
des sich der chaiser niemir erhalt.
der fursten ist uns so uil gezalt
di der alle sint gelegen,
unt die sine ratgeben
oliuir unt rovlant,
unt dar nach alle samt
di sine uorchuone.
der kaiser der ist muode,
er hat sich nider gelazen:
du uindest in uf der wal strazen.
er scol dir billiche dinen.
dich uerratet da nu nimen.>
vf spranc der chuonc paligan,
er sprach:< nune scol sich nimen sparn.
swer nu baz mege,
der heue sich zewege!
mirne gescach nie so liebe.>
er uorderote fur sich schire
den chunc geneasin,
daz hêr beualher im.
di chuoninge chom al zesamene,
di droten alle karle.
da was die aller maiste hochuart
diu unter disem himele îe wart.
da waren meiske more,
harte wnterliche store;
da was alles des wnteres genuoch
des got an dise erde îe gescuof,
manc seltseniz spil;
goldis was der uil,
daz uil edele gestaine.
diu froude was unter den haiden,
daz sîe niemen nemachte gescribin.
paligan begonde uaste ilen;
uz dem her er sich nam
unt ander uire sine man:
di waren riche herzogen.
ze dem chuoninge marsilie er chom;
wol intfinc in da
di chuoniginne brechmunda:
zu den fuzzen si sich im bot,
< herre>, sprach sie,< min ummezliche not
scol ich dir chlagen:
min sun ist mir erslagen,
der chuonc hat uerlorn sinin arm.
owe des ich gelebet han,
mines herce laides,
alsus grozen unhailes!
uns nist niemen frumer bestanden.>
paligan uie sie unter sinin mantel,
er troste die frouwin,
er sprach:< du scolt mir daz geloubin:
mere riwet mich din man
den ich iz dir chunne gesagin.
des anderen wil ich gedagen:
ich geriche sini arm
an sin selbes libe:
di christen ich uertribe,
karl der ne richsenet nicht mere.
iz bewainet noch uil sere
maniger muoter chint
diu lait die hie geschen sint.>
diu chuonigin brechmunde
wist in zestunde
da der chunc marsilie lac.
< nune gelebet ich nie nicheinin tac>,
sprach er,< also gerne;
willechomen sistu, min uil lieber herre!
daz ich dich gesehen han,
ich uergizze alles mines scaden.
aller chuoninge herre,
nune mag ich leben mere:
uerlorn han ich minin sun,
die chrone unt daz sceptru.
bestatige wisliche
dizze chunincriche
gezimt grozer ere.
nu gib iz selbe ainem herre,
der disem riche gezem,
der milticlichen gebe
unt nicht in spar uor den eren.>
do antwirt im sin herre:
< libist aller manne,
ich sume mich zelange.
nu getroste dich, marsilie:
ich chuome schire her widere,
so wil ich dinin rat han.
min baitet manc edele man:
so wir nu gesen wiz irge,
so ahten darnach wiz geste.
ich muz nu gahen hinnen:
ich furchte daz sie entrinnen.
ich scol dich iemir mere chlagen:
iane gewan ich nie nehain man
der daz riche ie baz gerte.>
uon im er do cherte,
die zaher uielen im uon den ougin.
do chust er di frouwin.
sin uaictage in iagete
daz er nie uf gehabete,
unz er chom an di stat
da iz allez wol uerendet wart.
der gotes engel wacte den kaiser;
iane wester nicht der raise.
harte nachten im di uaigen;
er begonde harte wainen.
der kaiser scute sich uz der halsperge,
in crucestal uiel er zu der erde;
er mante got siner gnaden,
er sprach zu den die bi im waren:
< iz ist inoch unnach
unser groz ungemach
laider gelendet.
swiz got noch uerendet,
daz rechent mine sunde:
got refset mich darumbe
unt ander mine uorderen.
swa iz hi noch si uerborgen,
ich sach hinacht in minem troume
wnterliche tougin.
hart intsaz ich iz mir.>
do sprach der chuoninc oigir:
< ne ruoche du, herre, umbe di truome,
nicht langer du dich nesume!
zeware sage ich dir daz:
swaz frumes in allen disen richin was,
die sint alle samt gelegen.
wie macht uns an ichte misseschen?
uns enmac nieme wider riten,
iz ne si daz die wip wellen striten.
iz ne si daz uns sluoge unsir aller herre,
anders enmac uns nicht gewerre.>
sin wishait in do lerte
daz er danne cherte.
ain cruce er an im uant
ane mensken hant,
daz im der engel uon himil hete bracht;
got hete sin wol da mit gedacht.
des erfrovte sich der herre;
daz furter iemir mere
also lange er so lebete,
da er sich tagelichen mite segenete,
daz man hiute ze ache uindet:
mit im ist groz heilictuom besigelet.
do nachten si runzeualle.
der kaiser na sich uz in allen,
da uant er ligen ainen
enzwischen marmel stainen
sinen neuen rovlanten.
mit sines selbes hanten
huober in uon der erde.
ich wane iemir mere werde
so groz iamer so da was:
si uielen uf daz gras,
si wainten alle sere;
der man chlagete sinin herre,
so chlagete der herre sini man.
wer machte sich des enthaben,
erne scolte mite wainen
also manigen heiligin rainen,
di si uf habeten.
ane maze si chlageten.
wer enthilt sich dar under
der îe gesach diu grozen wnder,
iz enmuse in erbarmen,
do der kaiser uf sini armen
chlagete rovlanten.
er begonde in wantelen
al hin unt her,
uil inneclichen sprach er:
< owi uil liebir neue,
wie ungerne ich nu lebe!
want scolt ich zu dir in daz grap!
du ware mines alteres stap.
mirne geschach nie so laide.
du wariz allez aine,
du ware min zesewiu hat.
lesen die buoch elliu samt:
sine zaigent dir nehain gelichin,
noch nelebet in allen ertrichen,
noch newirt niemir mere.>
fursten die herren
rouften sich selben harte.
bi hare und bi barte
liden si groz ungemach.
do iegelichir sini frunt gesach,
so chlageten sie ie mere unt mere,
si heten manige ungebere.
ich wane, ni nimen laider geschehe.
der kaiser chlagete sine toten:
di zahere begonden roten,
di im ze tale uielen.
er sprach:< nune lebet nimen
den ich dir eben maze.
an wem macht ich mich nu uerlaze?
getruobet ist al min kunne.
diu lant du mir elliu dwnge:
du eruachte di stainherten sachsen
unt di swert wachsen
swabe unt francken.
di habet mich nu ze undancken:
ich wirde in uil smahe.
owi laidiu numare,
di nu fliget in di lant!>
uf huober di hant,
er sprach:< gnadeclicher herre,
nu wil ich dich manen uerre,
umbe daz ich wandel toten:
du gedenche der note,
daz dich die iuden uiengen
unt die haiden hingen:
durch diner marter ere
erbarme dich umbe die sele:
irlose sie uon allen helle wizzen,
belaite si unter di himil scar,
wise si zu dini ewigen genaden!>
si sprachen alle amen.
der kaiser bette drie stunde
uon tifem herce grunde:
er wnste allen den gnaden
di da beliben waren
in christenlichem geloubin.
daz bluot floz im uon den ougin.
uf den stain er gesaz:
inoch hiute ist er naz
da daz bluot ane floz.
der ir wuoft was also groz
daz manige fuor tot lagen,
do sie des kaiseres not sahen.
di herren fursten
di da getorsten,
uon dem staine si in huben,
in gote si beswovren
daz er mazlichen chlagete,
daz im daz uolc da uon icht erzagete,
ob im sin durft gescahe.
sin herce was in iedoch uil sware.
die toten hiz er zesamene tragen;
ain charnare wart da gegraben.
sie blisen ir horn:
di biscofe wolten zesamene komen
unt ander gelerten:
wie wol si got geerte
di da mit waren,
daz si di heiligen biuilde sahen!
si bestatten si alsus
cu mirra et aromatibus.
der kaiser hiz im gewinnen
sine haim gesinden
hirzine hute,
da man in sute
di heren lichenam.
ir gewaide sie uz in nam,
si bestattenz in di gruobe:
zaichen gescahen da genuoge
unt geschent iemir mere.
nu biten wir di hailigen herre,
want iz in got uerlazen hat,
daz si uns wegen umbe unser missetat!
di herren do schire
rovlanten und oliuire
unt den biscof turpinen
in almariske siden
si die herre legeten.
si nam pigmenten,
manc guot blaster,
daz tiure alabaster,
manige gute salben,
di strichen si in allenthalben,
manigen guten phellel wizen;
si bewnden si mit flize.
mit alue unt mit mirre
bewarten si di herre.
er uorderote sine holden,
den grauen dipolden,
milonen den neue sinen
unt gebewinen
unt otten den marcgrauen.
er hiz si di herren baren,
mit gewarheit hiz er bringen
si haim ze karlingen.
dem kaiser rieten sine man,
er hize wenden sine uan.
zwene boten ranten im do nach,
si sprachen:< war ist dir nu so gach,
du ubermuot kaiser?
hine wirt nicht wider raise:
du nescolt so genozen nicht hin uaren.
dir enbiutet din herre paligan
daz du sin baitest,
unt dich dar zu beraitest
daz du im icht entrinnest,
unt im sin cins bringest.
du dinest im uon rechte,
dune darft mit im nicht uechte.
uil michel ist sin herscaft:
er furet so getane herescraft,
div unter disem himele
chom îe zesamene,
also uermezen uolc:
din uechten daz entouc.
unt fluhestu hinne,
er suochet dich zu den karlingen;
gefluhestu uf dichein buorc,
sinist nie so ueste noch so guot,
erne haize dich ermangen.
swi dir nu geualle,
so enpiut tu mine herren;
dar nach scol er sich keren.>
der kaiser begonde den bart straichen,
er sprach:< wîe waiz er mich so waichen?
ich haize der uoget uon rome;
alle werltliche chrone
di sculen mir sin unter tan:
wie getorste mich paligan
so ungezogenlichen gruoze?
er muz mirz gebuoze:
er ne darf insinin mangen
niemir sail gespannen,
noch gerichten sin hantwerc
an dehainen hohen berc:
an dem braiten uelde
wellent dise helde
enphahen sine recken
mit scarphen swertis ecken.
ist daz mir sin got gan,
iwer herre paligan
geliget unter minem swerte.
der cins wirt uil herte.
alle sine chuonege
gedingent huite uil uobele;
derne chuomet niemir nehainer widere:
got selbe slehet si der nidere,
den si nicht wellent erkennen.
daz helle fiûr scol si iemir brenne.>
der kaiser hiz blasen siniu horn,
di fursten alle zehoue komen;
unter in er gehabete,
uil wislichen er si manete:
< nu ir gotes helde,
got uorderot uch selbe,
er ladet uch in sine riche.
gehabet uch fruomecliche:
swer sich zegote wil gehaben,
dem sint di porten uf getan
da er sinin herren scol sehen.
wi macht im iemir baz geschen?
nu uirnemit wi unser herre sprach
do er di marter an sach:
« ich wil, liebir uater min,
daz alle di mit mir sin
di minen willen hant getan:
di fuore ich selbe an den stam
da si imir mit frouden sint.
di haizent miniu rechten erbe kint. »>
dov sprach der kaiser here:
< nu uernemit ouch mere:
uon den haiden stet gescriben da:
« mors peccatoris pessima. »
der suntare tot ist fraislich:
di tivel unter windent sich
baidiu libes unt sele.
mit fraisen sint si imir mere
in dem helle grunde,
di sich nicht erkennent ir sunde.
der chuonc dauid
uor unseres herre geburte manige zit,
ain uil herer wissage,
der scribet uns hiute uon diseme tage:
« chuoninge der erde
stent uf wider ir herren,
sich samnent manige fursten
wider unsere herren cristen. »
got mit sine gewalte
hat unsich da zu gehalte,
daz wir daz hiute rechen:
ir gedwanc scule wir zebrechen,
ir ioch werfen wir zetal
der des himeles waltet uber al,
der zetailet si mit siner craft:
er tuot unsich lobelichen sigehaft.
daz hail ist uon gote kom.
der ist salic geborn
der in der note gestat.
uil ist der di er geladet hat,
lutzel ist der erwelten.
ir scult uch behalten:
swi der rechte wirdet hin gezuocket,
ain har newirdet niemir an im uerruocket;
er wont iemir mere
mit lîbe unt mit sele
zu den ewigen gnaden.>
si sprachen alle amen.
der kaiser wafenote sich.
do gachte mannegelich
wier sih beraite:
niemen des anderen enbaite.
di helde sich bewanten,
want si des guote state habeten,
mit staline gewande.
do schain in dem lande
di uil edelen gestaine,
sam di sterren algemaine
waren rot guldin.
ain frovde wart do unter in
sam si aine bruot scolten fuoren.
helde di uil chuonen
di ewarte sie suochten:
wi wol si si beruochten
mit dem gotes lichamen;
si wnsten in allen gnaden,
antlaz umbe got.
sam durch soten golt
wrden si hie gelutteret unt gerainet.
got hat michel wnder durch si erzaiget.
der kaiser uf daz ros saz.
si frouten sich ie baz unt baz.
daz march hiz entercador;
daz eruacht er da uor.
da ze uadune dem chuoninge
dem gelanc uil uobele:
zu der helle ern sande
mit sin selbes hande.
der kaiser uorderote winemannen,
rapoto hiz der ander;
er sprach:< weset in rovlantes stat,
der dem riche dicke wol gedinet hat:
hiute iameret mich sin harte.
nim du durndarten:
du bist ein helt ze dinen hanten.
blas du oliuanten:
gehorent di haiden sine stimme,
si ist in nicht an minne.
welt iu drizec tusent manne
di u beste geuallen;
behutet wol des riches ere!>
do frouten sich di helde bede.
der kaiser uorderote gebewinen,
er sprach:< richtu den neuen dinen:
min du drizec tusent man,
selbe fure du dinen uan;
daz uergiltet dir got.
gedencke an rovlantes tot,
swaz dir chom zehanden!
hiute rechen wir unseren anden.
naimes der wigant
der ziret wol beirlant:
got ruchte mich inoch zebedencken,
der sante mir in ze ainem chemphen,
uon den getriwen armenien geborn.
di baigere han ich selbe erchoren
zeuorderlicher chnechthaite:
zwaincec tusent er laite.
mit ir scarphen swerten
sculen si den sige an in erherten.
si chuofent in uil sere:
chuoner uolc newart nimere.
unt du helt oigir,
uil wol getriwe ich dir;
du bist des waten chunnes,
dune waist nicht uobeles.
du hast rechte aines lewen muot,
der neimen nichein lait entuot
erne werde ergremt.
swer dich mit uobele erweget,
der hat harte misseuarin.
nim du zwaincec tusent man,
uichtu huite nach dem rechten,
unt gefriste dich selbe min trechtin.
uon sutria herman
der scar wol geleiten chan.
daz erbe ist si uon alle adel an chom,
si sint helde uz erkoren.
zwaincec tuset man
uolgen dem uan.
richart der alte,
got hat dich im selbe behalten,
er uorderot dich an den strit:
geopherostu im den lip,
sone gescach ni nimen baz.
fur war sage ich dir daz:
dich enphahent di engel mit sange.
belaite di normanne,
zwaincec tusent in der scar:
si furent gute wicgar.
helde also strange,
di chuonen alemanne
sin ir geuerten:
si uerhouwent helme herte.
di uon brittanne,
zwaincec tusent manne,
neuelun si belaite:
si sint helde wol geraite.
regenbalt uon betwoe,
dem scul wir uil wol getriwen,
fure zwaincec tusent helde.
di uon daluergie
gip ich im zehelue:
di scar werdent lobeliche.
haimunt der grimme
fure di flaminge,
iocerans di friesen.
di karlinge wil ich selbe mir erkiesen;
lotringe helde
di uechtent ze miner zesewin,
burgunder ander halp:
di furent manigen helt balt.
otto der marcgraue
der laitet wol zeware
di chunen rinfrancken.
gote sculen wir imer dancken
daz iz dar zu kom ist.
inoch waiz ich ain list:
swaben di milte.
di furent zwiskele scilte,
si sint uil gute knechte:
ich wil daz si uoruechten.
zehenzec tusent man
di wil ich zeminer scare han,
so ich si waiz di besten,
di mine not uesten.
argun unt tirrich,
uil wol erkenne ich
ir tugentliche sit;
der dritte bruder gotefrit
der fure minen uan.
crist rainer megede barn,
mache unsich uor den haiden fri,
also di warheit unter uns si!>
der kaiser erwelte im selbe
zehenzec tusent helde,
di sin in allen citen huoten:
di helde waren so gemuote,
daz si e suchten den tot
denne si durch dehainer slachte not
chomen uon ir herren,
sine brechten in mit eren
uon dem uolcwige.
si furten gut gesmide
uon golde unt uon gimme,
si luchten uzen unt innen
sam diu brinnenden oleuaz.
unser herre sagete sinin iungeren daz:
< so der same nicht erstirbet in der erde,
sone mac des wuocheres nicht werde;
ist daz er irstirbit,
michel wovcher er rewirbet.>
di herren wrden wovcherhaft,
der heilige gaist gab in di craft.
daz was ain angestlicher champ,
da der gaist daz ulaisc uober want.
si uolgoten der gotes lere,
di baten si umbe di sele.
gotefrit den uan nam,
unsers herre bilde was dar an:
sine flammen waren guldine,
alser uns noch scol erschinin
zesine urtaile
den rechten zehaile,
sente peter zesinin fuzen,
also er im den gewalt hete uerlazen.
der kaiser uiel sine uenie
mit aller menige
in allen uier ende der werlte.
uf huober sine hende,
er sprach:< wol du himilischer herre,
dinen heiligin namen an uns ere!
du erlostest mit dinem gewalte
uz des uiskes wambe
jonam den wissagen,
da er drie tage was inne begraben;
du erlostest uz dem ouene driu kindelin,
der uirde ware du unter in.
du erhortest den chuonc uon niniue
do er erkante din ê,
sent petern uz des meres unden:
er uerlovgenote din drie stunde.
dines wnderes manich dich alles
unt dines erwelten sent johannen,
daz diu gift in nine tarte,
noch daz ovle nine brante.
durch willen aller diner trute
nu erhore du unsich hiute.
di dine du gehaile,
unse uiante du zetaile;
durch des heiligen gaistes zuchumpft
so uerlihe uns salde unt sigenunft,
want wir iehen ze dinen gnaden!>
si sprachen alle amen.
do der chaiser here
gemante got uerre
umbe di heiligen cristinhait,
do saz er uf unt rait.
ir horn blisen sie alle:
do lutte uz dem scalle
di suze oliuantes stimme.
do erwainten di karlinge:
si chlageten rovlanten harte.
der kaiser hiz si ir barte
uz uorne zihen;
daz tet er in zeliebe,
den karlingen ze ainem zaichen,
do iz scain uber ir gewafen.
dar nach flizten sich iemir alle karlinge
dem kaiser karle ze minnen.
unter diu chom ain surian,
er sprach:< hail sistu, chuonc paligan!
alle unser gote here
sparn din ere.
herre, ich was mit listen
chom an di christen;
da sach ich den grimmigen kaiser:
er frovt sich diner raise
di wir her haben getan.
er redete: « scol ich den lip han,
ich gereche minen anden. »
dicke nennet er rovlanden
unt ander sine gesellen.
wir wellen so newellen,
wir muzen mit in uechten.
zeware si sint gute knechte:
si gebarent harte state liche,
sine wellent dir nicht entwiche,
si uersmahet unse gote raine.
si sint kom des zeaine,
si suochent gerne den tot,
sine furchtent nicheine not.
si suchet ir uenie,
do uiel ouch ich dar ingegene:
da mit uerhal ich mich.
uil dicke nennent si dich.
si bitent ir herren christ,
da ir trost aller an ist,
daz er dich hiute uelle
unt alle dine helde,
unt er gebe in sige unt ruom.
nu sich du, herre, waz du darumbe welles tuon!
hi wirt daz hertiste uolcwic
daz uon angenges zit
in dirre werlt îe gefrumt wart.
si ritet uf di wal stat,
si sint alle wol geraite:
herre, dune darft nicht langer baiten.>
do sprach der chuonc paligan:
< la dine lange rede stan!
iz wirdet in harte enblanten:
swaz mirre kuomet zehanten,
ich gefrum si nach ir geuerten
mit minem guten swerte,
daz ist preciosa genant.
daz wizet ir fursten alle samt:
swa ir preciosa horet ruofen,
daz ist daz min rechte zaichen.>
michel scal wart dar unter:
si blisen ir trumben,
horn unt phifen;
si huoben ir ruofen,
daz zaichen kunten si sa:
preciosa, preciosa!
des komen si in groze not:
si ilten alle in den grimmingen tot.
so horen wir daz buoch sagen,
paligan were fraissam,
sin gesune ware egeslich,
sin gebarde were riterlich;
sin marh gienc in sprungen,
dam er ware iunger.
do redeten alle sine man,
yspaniam scolt er uon rechte han.
do sprach der chuonc paligan:
< hete ich nu dehain man
der reche minen anden!
swer da blaset oliuanten,
der muot mich harte sere,
ich hore iz ungerne.>
der sun do den uater bat,
daz er daz urlop gap
daz er uor uachte,
di scar zesamne brachte.
uil gerne gewert er in des.
er sprach:< lieber frunt malprimes,
la dirz wol beuolhen sin:
diu ere wirdet elliu din.
ich bin ain alt man.
diu riche mache ich dir unter tan:
nach minem tode
so dinent dir alle chrone.
nu uicht hiute umbe alle din ere,
ich nesage dir nicht mere.>
do uorderot der chuonc paligan
zwene uorderiste sine man.
daz was curlenes
unt clapamorses:
< ich irkenne iwer ellen,
min sun habet ir zehergesellen.
nemet drizec tusent man!
dem kaiser sint di sine chuone alle erslan;
uch dwinget da lutzel dehain not.
di uon ualpovtenrot
furen drizec tusent dar,
di helde sint wol gar;
drizec tusent uon meres;
uil gewis sit ir des,
daz nicht kuoners mac sin:
an dem rucke tragent si bovrsten sam swin.
diu dritte uon nobiles unt rosse,
diu uîerde uon plais unt uon teclauosse,
diu fuonfte uon sordis unt uon sorbes,
di sechste uon ermines unt uon demples,
di sibende uon ioricop,
di bringet si in groze not,
di achte uon walgies,
di nunte uon mores,
di zehente uon paligea:
der unter winde du dich sa!
dar zu gibe ich dir zehen scar!
der aller turisten helde wol gar
di ich hie uinden chan,>
sprach der chunc paligan,
< diu aine uon dorcaniuessen,
falsen unt flechsen:
diu driu lant richtent aine scar.
ouch sende ich dir aine dar
uon den chunen deden,
di dritten uon den peren,
di uirden uon den sulten,
di uone ferren dar unter,
di funften uon den promten,
di sint helde uneruorchtin
chuone unt snelle,
heluent dir dines willin.
unter den allen
la dir niemen baz geuallen
denne darmoloten:
di sint helde gute,
di fuoren di sechsten,
des heluen in di glessen;
di sibenten di prussen,
di sint chuone ze rossen;
di achteden uon clamerse,
di han ich selbe erkunnet ê
mit ir guoten isern rovchen;
di zehenten uon turchopen,
di sint chuone wigande.
unz ander werlt ende
sone mac dir nicht uor gehaben.
uon rechte soltu tragen
der erwelten romare chrone:
di habe du, sun, zelone!>
do sprach der chuonc paligan:
< inoch wil ich han
zehen scar wol geraite:
selbe wil ich arbaite
daz ich gereche marsilien:
der kaiser geliget nidere
hiute uon minen handen.
diu erste scar uon giganden,
diu ander uon malprose,
di dritte uon surse,
die uirde uon ungeren,
den ist dicke wol gelungen;
di habent ueste cluse
di uon uallepenuse;
di sechste uon imanzen,
di gestreitint wol den francken;
di sibente uon den malrosen.
alemani di bosen
achtent sich uil biderbe:
deusen uechtent da widere.
di achtede scar uon targilisen,
di nunte uon bilisen,
di zehente uon carbone.
ich swer unter miner chrone,
swer hiute entrinnet,
daz er niemir mer gewinnet
aigen noch lehen.>
dar nach sworen die herren
uber alle haiden zungen,
swer in da entrunne,
swa man in beginge,
daz man in zestete hinge.
do hiz der chuonc paligan
uf richten sinin uan:
ain trache dar ane stunt,
der was geziret gnuoc
uon golde unt uon gestaine.
do scarten sich di haiden.
des chuoniges bruder chanabeus,
daz buoch nennet in sus,
der rief uober al di haiden:
< swelhe sich nu wellen gehailen,
di komen alle samt!
hi ist der genadige teruagant,
den sculen wir anbeten
unt den liben machmeten,
apollo der mare
unt ander hailare,
di gote untotliche.>
di haiden alle gemainliche
uielen zuo der erde,
si sprachen:< wol ir gote werde,
gebet uns salde unt sige,
daz unse uiande geligen
unter unseren fuozen,
daz wir u opheren muozen
alnach iweren eren:
iwer dinist scul wir imer meren.>
der kaiser ersach ir gebet,
er rief ander stet:
< wartet an di uerfluochete diet!
got nehat an in niêt.
uertiliget ist ir name
( si beten di apgot ane)
uon der lebentigen erde:
irne mac niemir rat werde;
daz urtail ist uober si getan.
nu heuen wirz in gotes namen!
ia birn wir daz zu gehalten
daz wir den gotes anden
an in scuolen rechen.
der elliu dinc wol kan gezechen,
der erhore unsich hi!>
die cristen huoben< monsoy, monsoy,>
di haiden ir zaichen sa:
< preciosa, preciosa!>
rifen si uber al.
des guten oliuantes scal
was der haiden ungemach:
der chuonc uil dicke sprach,
swer im daz beneme,
daz er im lande un burge gebe
unt aldaz er des sines wolte;
er sprach, daz iz menske nescolte
nimer gefuoren;
er macht in ubele gehoren.
do sahen si uon den haiden
manigen uanen waiben
grune unt waitin.
der mitelare wolte sin,
der danielen behuote
daz in di lewen nine zefuorten,
der im sine spise hete gesant
uober allis lant,
der chom en an der zit.
du huop sich der wic:
gotefrit der uanere
er stach uon dem marhe
ain haiden also uraisam,
daz er toter uiel unter den uan.
oigir der wigant
der furt in siner hant
ain spanne braiten ger;
da mit gefrumt er
manigen zu der helle.
herman sin geselle
machete wizen stal rot:
ane maze lagen di haiden tot,
unt der helt gebewin
der lie des tagis anschin,
daz er gote nicht wolde entrinnen:
mit sinen snellen iungelingen
kerter uf aine scar,
mit eren bracht er si dar;
den grunen anger maht er rot:
der haiden gelac so uil fuor im tot
daz ir daz buoch nehaine zal nehat.
uon im gescriben stat:
egeslich waren sine gebere;
er tet sam der gute ruotere,
der gerne wol buowet
unt aldaz nider huowet
daz im den scat beren mach:
so wirt der acker buhaft.
sam tet der wnderkuone man:
im ne macht nicht lebentiges for gehan.
iocerans huop sich dar,
ain haiden wart sin gewar:
di kuonen uolcdegene
stachen zesamene
mit michelem nide.
iocerans starht sich in dem wige
sam der lewe der da winnet
so er zurnen beginnet:
er was erbolgen harte,
er gefrumte mit dem swerte
manigen haiden toten,
mit bluote betrorten.
sam tet der helt haimunt:
er gefrumter tot unt wnt
daz di haiden nimer mere uerchlageten.
unlange si lebeten,
di im chom so nahen
daz er ir machte geramen,
derne chom nie dehainer danne.
er gefrumt unter paliganes mannen
daz man iz imer scriben mac
unz an den iungisten tac.
richart der alte
mit michelem gewalte
belait er di sine scar.
ain haiden huop sich gegen im dar
mit manigem snellen iungelinge;
durch ueste stalringe
stach im der helt richart
ein eskinen scaft;
daz ort hin durch brach
daz er niemir mere wort ersprach.
di christen waren geraizet,
di haiden musen erbaizen.
des nemacht nehain rat sin:
di christen fluren unter in
daz si imer chlageten
di wile daz si lebeten.
dar huop sich do antel,
ain helt chuone unt snel,
er kerte an di walstat;
di haiden werten im daz phat:
er kom in aine dicke.
sine wluine bicke
taten scaden grozen.
regenbalt mit sinen genozen
chom im an der rechten zit:
uon dem tode ernert er im den lip.
idoch wart der degen here
uerwndet also sere
daz er uil chume genas
regenbalt bi im was,
er laiste alser im gehiz:
ain fraissamen spiz
frumter im mit siner hant
durch ain uesten schiltes rant;
daz houbit er im abe swanc;
er sprach:< dine gote haben undanc!
si habent dich her betrogin;
du bist ewiclichen uerloren.>
also der haiden tot lach,
manc eskiner scaft
wart da zebrochin.
da wart riterlichen wol gestochin:
do frouten sich di christen.
manc schilt uester
wart da uerhouwin.
wer scolte gote missetruwin?
der herzoge naimes,
uon beigeren ansgis,
di waren des kaiseres rat geben:
si chunden herlichen leben,
si waren got gehorsam,
willic waren in ir man.
ir guot was gemaine,
ir herce daz was raine.
di kom intsamt dar;
si furten aine scar
so si gote wol gezam.
di waren der haiden ban:
si uachten durch daz himilriche,
si cherten uermezenliche
uf aine grimmige diet.
dane sparten si sich niet:
helde uzerkorne
frumten da uorne
mit ir scharphen geren
manigen haiden seren.
mit ir swerten si worchten
daz iz alle di eruorchtin
di sie ersahen:
mit dem tode si urlop namen.
si sluogen si an dem wal
also die hunde zetal.
ir helde erwelten,
wi si durch di scar strebeten!
si hiwen in ain witen chraiz.
da frumten ouch got waiz
di wuotigen haiden
manigen christen uaigen:
di in gote da beliben
unt zehimele sint gestigen
zu andere ir genozin,
zegotes antwirt sint si uil groze.
der haiden uiel ain michel menige:
halsperge noch helme
machten si nicht gefristen:
wol uachten di cristen.
do gedacht malprimes
des uermezen urlobes
des er zu dem uater nam,
daz er den kaiser scolte erslan.
er was der paliganes sun;
er wolte gerne den ruom
dar an haben gewnnen.
di sine nach im drungen.
da uiel manc herlich man:
der christen wart uil erslan,
der christen uiel da uil tot.
si riefen alle an got.
zehelue chom in naimes:
des chuoniges sun malprimes
stach den baigerisken herzogen,
daz er uz dem satel kom.
uf dem marhe er sich enthilt:
mit dem swerte er in erriet,
den helm er im uerscarte.
der kaiser des gewarte:
er kom im an der rechten zit,
uon dem tode ernert er im den lip.
sin spiz er durch in stach,
uon dem marhe er in warf:
tot uiel der paliganes barn.
harte erkom sine man,
si wuoften mit sere.
naimes genaic sime herren;
er sprach:< got selbe muze dir lonen!
uil nach was ich dem tode.>
do starckete sich daz uolcwic,
sam uon angenges zit
daz sich div werlt erhuop
unt muoter ir kint getruoc,
sone uiel nie so manc man.
ain haiden huop sich dan:
er ilte da er den chuonc uant,
sine hende er want;
er sprach:< ia du chuonc paligan,
din sun ist erslan.
der diner liget also uiel:
ich fuorchte daz di christen gesigen.
sine wellent nicht entwiche,
si uechtent also uermezenliche:
si habent dine helde
gestruot after uelde.
ir ist so uil geuallen:
di gote zwiuelent alle.>
do uorderot paligan
ioleun sinin man;
er sagete im umbe sinin sun:
< der kaiser nescol alsohen rum
hi zuns nit gewinnen.
ich wil an di gote gedingen,
ist daz ich in selbe ersihe,
daz er unter minem swerte gelige,
oder flucht erdwingen:
anders chume ich niemir hinnen.>
< du hast dich sin wol bedacht;
iz ist ouh der min rat,>
sprach ioleun sin man,
< doch wil ich dir fur war sagen:
der kaiser ist also grimme:
erne gefluhet nimer hinne
durh dehainer slachte not.
ia suchet er den tot
unt alle di sine.
nu, herre, hilf ouch du den dinen:
chum in enzit!
ich wane der christen nit
uns uil harte gewerre.
idoch sage ich dir, herre:
wir sculn bi dir ersterben
oder din ere erweruen.
wirne sculn nicht entwiche
sunter froliche
uon dem wige scaiden.
hi nerstirbet nimen wan di uaigen.>
amhoch den uan nam:
im uolgoten zehenzec tusent man,
mit allem gerechte.
si waren gute knechte,
si luchten sam di sterren
uon golde unt uon perlen,
daz gestaine also edele.
di marche wolten si ledige.
sie komen in groze fraise.
si huben sich an den kaiser:
ist iz also daz buoch sagit,
da wart der kaiser alumbe behabit,
bedecket waz daz geuilde.
der kaiser sach hin zehimele,
er sprach:< gnadeclicher herre,
nu gedencke an din ere,
erzaige dine tugende:
erlose uns uon den hunden
mit dinem boten frone,
sam du erlostest gedeonen
mit brinnenden oleuazin
uon ir scarphen scozin!
scol mir aller diner erde
nu nicht mere werde
wan so ich uf gehaben mag,
hiute ist kom der tac
daz du di dine scolt erhoren,
dine uiande storen.
nu uerlich uns din liecht!
ich ne sorge umbe anders nicht
wan daz si uns entrinnen.
den sunnen wil ich an dich dingen,
unz ich gereche rovlanten.>
ain ander si do erkanten,
der kaiser unt der chunc haiden:
do was iz ungescaiden.
der kaiser unt paligan
ranten ain ander an;
die scefte si uerstachen,
di satele bede brachen,
si uielen zu der erde.
do erhalten sich di herren:
zu den swerten si do griffen.
da wolt got ersichern
den sinin lieben dinist man.
si liefen ain ander an.
do was der chuonc paligan
michel unt fraissam:
sine slege waren ungehirme.
do kunde wol schirme
der ware gotes chemphe:
ia muse uor im wencke
der haiden al zerucke;
den schilt hiwer im zestucke;
do erhalt sich der ualant:
er zehiu ouch im des schiltes rant,
den helm er im uerscrît.
daz newas den francken nicht liep.
ir zaichen riefen si sa:
< preciosa, preciosa!>
di haiden uacht grimmicliche:
der kaiser wolt im nicht entwiche.
do sprach der haiden:
< karl, wilt duz noch scaiden?
wiltu mir daz swert geben,
gerne laze ich dich leben.
mines laides wil ich dich manen:
min sun hastu mir erslagen,
min riche ist allez woste,
tot ligent mine fuorsten;
min erbe hastu besezen:
des wil ich alles samt uergezzen,
unt wirdestu min man,
ich lihe dir yspanian
unt habe dich imer mit minnen:
dine tugente sculen dir hiute wol gedingen.>
der kaiser antwirt im mit wizen:
< min erbe wolt ich gerne besitzin
daz mir uon angenge gegarwet ist,
dar mich der heilige christ
mit sinem tiuren bluote erkuofet hat.
nu merke du minen rat:
erchius dir in zeherren!
sone mac dir nicht gewerren.
dine gote sint unraine.
di toufe scol dich gehaile:
wiltu di behalte,
dinen richtum wil ich dir zehenzech ualten.>
do sprach der chuonc paligan:
< ia du uil uaiger man,
nu mustu uil schire ersterben!
machte halspergen.
min herre teruagant
der hiu dir den schilt uon der hant.
wa ist din herre crist,
uf den du so dicke gist?
nu helue er dir swes er mege!
din botech ich dir den uogelin lege,
din houbit fuor ich hinnen:
daz tuon ich criste ze minnen.>
< tu uermizest dich ze uil,
dines frides ich mere wil,>
sprach der mare gotes wigant,
< nu helue dir teruagant,
want du an in gihest!
wi scantliche du geligest!
din boser geselle
brenget dich hiute zu der helle.>
uil degenlicher zu im spranc:
da wart der nitlichste champ
der uf der erde
ie dorfte gefrumt werde.
sie sluogen ummuogeliche slege,
mere den iu imen gesagen mege.
ia truoc der chuonc paligan
zuvo halsperge an,
ain huot unter dem helme.
wole uachten di uolc degene.
der kaiser im di slege benam:
do enthilt sich der heidenischer man;
mit listen er allez uacht.
der kaiser im uaste zutrat:
mit ioiosen ecken
den sinin schilt dicken
er im gar uon der hant sluoc.
der sin stal was also gut:
der kaiser nemacht sin nicht gewinnen.
duo truroten alle karlinge.
do sluoc der chunc paligan
dem kaiser sin helm dan,
daz har er im abe swanc.
wi er uf unt nider spranc!
er uacht im do werde,
er hiu im di halsperge.
der kaiser begunde muoden:
do wanten genuoge
daz er scolte uallen.
di haiden begonden scallen,
des siges waren si gewis.
do chom im an der frist
ain trost uon himele;
zu im sprach di stimme:
< wes sparstu den man?
diu urtaile ist uber in getan:
uerfluochet ist al sin tail.
got git dir daz hail:
dine uiante geligent unter dinin fuzen.>
zehimele genaic er suze.
di christen waren in noten
umbe ir herren guten.
uil tiure si got darumbe manten:
uil schire si sich erhalten.
der kaiser chom wider zesiner craft,
so er da uor nie so starc wart.
an lief in der degen:
er slugin mittin durh den helm,
daz houbit er im in uiriu zetailte.
der haiden sich do naicte.
er sluoc im den anderen slac,
daz er im unter den fuzen gelac.
uon himele chom den christen ain liecht,
diu hitze war in mere nicht:
si komen wider zu ir chreftin.
got erhorte ie di rechtin,
di an in geloubint
unt im durhnachtlichen getriwent:
den kumet er ie ander not.
der haiden chunc gelac da tot:
si uerluren allen ir sin;
uil egeslich wart iz unter in:
zefluochte huben si sich.
da nerte sich mannegelich,
also in di not dwanc.
der kaiser in den satel spranc;
er begraif ain spiez,
di sine er an rief;
er sprach:< nu ir gotes wigande,
rechet rolanden,
daz si icht genozen hin kom!
si sint zu der helle geborn.>
di cristen taten iz so gerne:
nahen unt uerren,
swaz si ir machten erlangen,
derne chom nie dehainer dannen.
ir chunne si rachen:
si slugen unt stachen,
si ertrancten genuge.
di sconen wiseblumen
mit blute befluzin,
di wazer hart erguzzen.
rot wart di saibere,
uil lac ir da uaigere.
marsilie ersach der haiden not;
uor laide uiel er tot.
brechmunda di chuonigin
uiel wainde uber in;
si sprach:< macht ich dich geraine,
da ware umbe uaile
aldaz ich ie gesach.
uil lait ist mir din ungemach.
nune mac dich niemen wider gewinne:
in der helle mustu brinnen.>
si erwainte so harte.
si stunt an ainer warte.
der kaiser unt sine helde
schiften sich uber di saibere.
si wrden wol beraten:
al daz di haiden uz brachten,
daz kom in allez ze guten staten.
so tut ie der unser rehte uater:
so in siniu kint suochint,
alle ir not er wol beruochet.
mit uf gerichten uan
cherten sie gegen dem burcgraben.
diu chuonigin brehmunda
ilente sa
hiz si die burgetor entslizen;
den kaiser si dar in lizen.
dem kaiser uiel si ze fuzen:
< ich wil,> sprach si,< richten unt buzin
swa ich mich uersumet han:
ich han iz unwizent getan;
di tiuel hat mich lange betrogin.
du bist mir zetroste chom.
ich erkenne wol dine warhait:
hilf du mir zu der christinhait!
ich geloube an minin trechtin:
swi du gebiutest so wil ich sin.>
daz liut sich toufte unt bekerte,
also si got lerte.
ir bistuom si stiften,
unt si sich ze gote richten.
der kaiser unt sine man
brehmundan fuorten si dan,
got si lob sungin.
si heten gewovcheret unt gewnnen
uil manige heilige sele:
si schinent in dem gotes riche sam der sunne iemir mere.
der kaiser nachte genote
sinin uil lieben toten,
di im belegen waren:
si huben ir ameren.
daz ersach di chuoningin:
< daz uerbietiu, herre, min trechtin,>
sprach di frouwe,
< daz ist der min geloube,
want si durh daz rechte sint gelegen,
daz sie uor gote iemir leben.
nu hort ich dich, herre, sagen:
die rechten scol man nicht chlagen
( ir tot ist geware),
sunt offen suntare,
di totliche ersterben.
dise heiligin sculen uns gotes hulde erweruen.>
der kaiser wnderot harte
ir wislichen worte.
er ne chlagete nimer mere
also grimmiclichen sere
so er da uor tet.
mit salmen unt mit gebet
ir toten si begruobin,
ir wnden si uf huoben.
si besazten di marche.
si furten drie sarche
zu dem guten sent romane:
da suchet man zeware
ir uil heiligiz gebaine.
an dem iungistin urtaile
sculn sie unser nicht uergezen,
want si habent daz himilriche besezen.
tiv buoch urchundent inoch:
der kaiser gebot ain hof.
mit michelem flize
chomen di fursten alle gemainliche:
dar chomen achte chuonige
unt inoch dar ubere;
biscofe unt herzogen
derne machte niemen an daz ende komen.
ze ache wolt er den hof han:
da was manc wort spager man.
dar chomen ouch di karlinge.
der hof wart uil grimme.
dar chom di scone alda:
wol enphi si da
der kaiser selbe
unt alle sine helde.
si sprach:< karl, gesegenter kaiser,
uoget witewen unt waisen,
war hastu rovlanten getan?
gim mir wider min man,
dem du mich zewibe gabe!
wi gerne ich in ersahe!>
ter kaiser antwirt ir sa:
< liebiu, libiu alda,
ich netar nicht liegin:
laider dune gesest in niemir.
dune macht sin nicht haben:
er lit laider toter begrabin.
chlage du nicht sere!
ich irgetze dich sin gerne:
ich gibe dich zewibe
dem guten ludewige;
ich mache dich ze chuoninginne
uber al karlinge.>
< war sol ich arme denne?
ludewigin dumir niemir fuor genne,
noch niemir dehain anderen man!
scol ich rovlantes nicht han,
so wil ich ersterben gerne.>
si uiel grimme an di erde.
< aller dinge schephare,
do du mir in ze wine gabe,
warumbe hastu mir in genomen?
war scol ich arme nu komen?
ich bite dich, rainer magede barn,
daz ich umbewollin muze uarn
dar die magede alle sint geladet.
mine sele beuilhe ich in dine gewalt,
aller engel chuniginne,
daz ich niemir mere chom hinne!>
si begunde harte blaichen.
der kaiser wolt ir heluen,
er beuie si mit der hant:
also tote er si uant.
da zaicte got siniu tougen.
man begruop si zu anderen heiligin frouwin.
der kaiser an daz gerichte gesaz;
owi waz fursten uor im was!
er hiz genelunen pringen.
do wolten im di karlinge
den lip gerne fristen;
si sprachen daz sie in nine wisten
an nichte uber wnden,
doch er ware gebunden.
sin recht ware uil groz,
er ware aller fursten genoz.
genelun bat einir stille;
er sprach:< herre, iz was min wille.
ich neluogin dir sin niet:
der zwelue tot ist mir liep;
iz ist gewisse der min rat.
ich hete in e wider saget
ze diner antwrte offenliche:
daz erzuige ich mit dem riche.>
< waz bedurfen wir nu rede mere?>
sprach des riches herre,
< want er sich offenliche hat ueriehen
daz er di cristen hat gegeben
in di gewalt der haiden.
ich frage urtaile:
also di phachte tichten,
so wil ich uber in richten.>
do was genelunes geslechte
chreftic unt machtic,
ain uil uorderlichez chunne:
si heten im gerne gewnnen
des kaiseres hulde.
si sprachen:< uil groz sint sine sculde.
uns ist harte misseschehen:
die tiuristin sint alle gelegen;
nune mac sie niemen wider gewinnen.
gere dine chunlinge!
gestille, herre, dinin zorn:
laz in ze dinin hulden chom
durh diner swester ere!
des bite wir dich, herre.
genelun dinet dem riche
imir mere uorchtliche.>
der kaiser erzurnte harte
mit uf geuangem barte;
er sprach:< di rede ist mir sware:
der mir aldaz got wage
uz arabisken richen,
iz ne si daz mir di fursten geswichen,
daz ich sin nine name
wider disem uerratere!
man scol iz iemir zemare sagen
daz wirz an im gerochin haben
unz an der welte ende.
diu christinhait ist harte geschendet.
des gat uns michel not:
iane geschach nie sus getan mort.>
tar fur dranc binabel;
er was michel unt snel,
starh unt chuone,
redehaft genuoge.
er sprach:< getar ich for dinin hulden,
so wil ich gerne geunsculdigen
genelunen min ohaim,
daz er untriwe nehain
an den hat begangen,
darumbe er stat geuangen,
gebunden uor dem riche:
er wider saget in offenliche.
ich wil mit mime swerte
sine triwe im erherte.
uzen laz ich min herren ainen,
so nist hie manne nehaine,
der in sin sculdigen welle,
der uersuche sin ellen,
trete gegen mir in den chraiz:
mit champhe berede ich in gotewaiz.
ich irledige in hiute ob ich mac,
oder iz ist min iungister tac.>
di fursten geswicten lange.
uon manne zemanne
sach der kaiser hin unt her;
uil harte enzunter.
er sprach:< wanu frunt unt man?
swa ich mich uersumet han,
ist daz ich leben scol,
ich erhale mich sin uil wol.
ich ergetze sis iemir mere,
daz sie di ere
an dem riche icht gewinnen;
unt uarent si genozin hinnen,
daz wil ich iemir gote chlagen:
di chrone scol ich mere denne nicht tragen.>
tirrich dar fur trat,
ainer stille er bat;
er sprach:< rovlant hat mich gezogen.
uzer sinim chunne bin ich geboren:
ich bin sin nahister geborn mac.
binabel sich uermezen hat,
er welle in der untriwen bereden.
genelun hat si durh miete hin gegeben
unt hat ungetriwelichen
geraten an daz riche,
unt wolt da enteren
di chrone mines herren
unt zestoren di hailigin cristinhait.
da scol got sin warhait
hiute hie erzaigen,
daz er mit lugen unt mit main aiden
di untriwe hat begangen.
er ist uerfluochet unt uerbannen
uon allem cristinlichem rechte.
ich wil durh got huite gerne uechte
unt wil mit mime swerte
di warhait erherte
in des heiligin cristes namen.
din uobermuot scol dir gescaden.
du uersihest dich ze diner sterke;
da bi sculn wir merke:
dauid was uil lutzeler gescaft;
got selbe gap ime di craft
daz er golie daz houbit abe sluoc
unt fur den chuonc saulen truc.
got hat inoch di selben gewonhait:
ez wirdet dir hiute uil lait
daz du wider gote hîe stast
unt der warhait uerlougint hast.
ich bin ain edeler francke,
ich gichtige dich mit dem champhe.
ich sende dich zu der helle:
der guote sent dionisii dich hiute uelle.>
dem kaiser gerieten sine wisen,
daz er uorderote gisel
uz iewederem taile:
daz lobeten di fursten algemaine.
drizzec der waren
di sich fur genelunen gaben,
ube binabel geuiele,
daz daz gerichte uber si ergienge,
also di phaht lerte.
der kaiser si damit erte:
er nam uon tirriche
drizec gisel dem riche
in dem selben gedinge.
des frovten sich di karlinge.
binabel was ain starc man:
des nehete niemen nehain wan,
daz im tirrich uor gehabete
oder dehain wile gelebete:
an dem libe was er chranc.
uil williclichen frumt er den champf.
di fursten uon karlingen
fluren allen ir gedingen.
der kaiser uiel sine uenie;
er bat alle di menige,
daz si got fleten
daz er daz riche gerte,
daz er sine tugente bescainte
unt di rechten warhait unter in erzaicte.
sam taten di heiligen frovwi:
di manten got siner tougin.
hin zehimele si digeten
daz tirrich gesigete:
wol gehalf im daz.
da wart manic ouge naz.
si wegeten im allenthalben
mit missen unt mit salmen,
mit manigen guoten dingen:
uon rechte muse im wol gelingen.
der kaiser scuof zesiner huote
manigen helt guoten;
uil michel was daz gedranc.
da gelobeten si den champh
zu dem braiten uelde.
der kaiser unt sine helde
gehabeten zeringe;
sam taten di karlinge.
der kaiser hiz uor in allen sage,
er were fri oder dinist man,
swer dehain strit da huobe,
daz man im den hals abesluoge.
di chemphen waren wol gar:
uermezenliche chomen si dar
uf zwain ziren marhen.
do wiste man si zesamene,
di grizwarten si manten.
ain ander si anranten;
di schefte brachen si zestuchen,
di scharphen swert si zucten;
zu der erde si chomen baide.
dane was manne nehainer,
der in den chraiz getorste kom,
er nehete den hals uerlorn.
binabel unt tirrich
mit swerten uersuochten si sich;
si zehiwen ain ander di schilte.
der kaiser allez zegote diegete:
er uorchte des winigin man.
der elliu dinc wol kan
aine gezechen,
der wolt iz anderes scaffen:
tirrich gewan eines lewen mut;
daz swert er do uf huop,
uast er an in scrait,
den helm er im uersnait.
ia muser dolen dar unter
aine fraissame wnden.
daz bluot im uber di ougin ran.
do sprach des uiandes man:
< ia du tiwerlicher degen,
ich wil mich dir ergeben.
min swert scoltu nemen,
unt wiltu genelune wegen,
fur aigen wil ich dir dinen,
elliu di zirde,
di mich uon erbe an chom ist.
unt gewinnestu uns aine frist,
ich wirde hi zestete din man.>
< iz nescol so nicht gestan,>
sprach der helt tirrich,
< du bist ain furste also wol sam ouh ich.
kume du zemines herren fuzen!
ich wil dich sin alles erlazen.
ich wil dir gerne wegen
daz er dich laze leben.
genelunen du mir niemir uor genenne,
want ich sin niemir gehenge,
also uerre so ich mac,
daz er dehain tac
hinne fure mere gelebe.
in geriwet hiute marsilien gebe.>
do sprach binabel:
< durh genelunen chom ich her.
nemagich im nicht gedingen,
sone wil ich nicht ligen;
nemagiz nicht bezer werde,
ich wil durh in ersterbe.>
< dar engegene warne du dich!>
sprach der helt tirrich,
< du lebest unlange.
der tivel hat dich geuangen.
erne wil dich nicht lazen:
mit anderen dinin genozin
furt er dich zu der helle.
der untriwen bistu geselle.>
di tivren uolcdegene
sprungen wider zesamene;
si uachten mit grimme:
di uesten stalringe
machten nicht da uor gestan.
ir slege waren fraissam.
tirrich der degen
uerwndot in aue durh den helm.
wi fro der kaiser des was!
umbe warf er daz sachs,
den hals er ime abesluoc.
daz houbit er uf huop,
er stachte iz an ain sper.
uf sin marh gesaz er.
er furt iz wider uf den hof.
da wart michel froude unt lof:
si luten unt sungen;
uon allerslachte zungen
lobeten si got alsus:
< te deum laudamus!>
der kaiser gesaz an daz gerichte:
do ertailten im di sentphlichte,
daz riche scolte werden gerainet;
si heten sich selben uertailet,
alle di der untriwen geselle waren
unt sich fur genelunen gaben.
di fursten sprachen alle bi ainem munde,
alte unt iunge:
< owol du heiliger kaiser,
richte den armen waisen!
zu dir rufent di kint
der uetere uerraten sint.
sines chunnes scol nicht mere
wachsen an der erde.>
di gisel hiz er uz furen:
di houbit si in abeslugen.
genelunen si bunden
mit fuzen unt mit handen
wilden rossen zu den zagelen:
durh dorne unt durh hagene,
an dem buche unt an dem rucke
brachen si in zestucke.
so wart di untriwe geschendet:
da mit si daz liet uerendet.
nu wnschen wir alle geliche
den herzogin hainriche
daz im got lone.
di matteria di ist scone.
di suoze wir uon im haben:
daz buoch hiz er uor tragen,
gescriben ze den karlingen.
des gerte di edele herzoginne,
aines richen chuoniges barn.
mit den liechte himil wizen scaren
nach werltlichen arbaiten
werdent si gelaitet,
unter allen erwelten gotes kinden
da si di ewigen mandunge uinden.
daz si sin ie gedachten,
daz man iz fur brachte
intutische zungin gekeret,
da ist daz riche wol mit geeret.
sine tugente dwngin in dar zu.
wa lebet dehain furste nu
dem ie so wol gescahe?
der herre der ist getriwe unt geware.
nune mugen wir in disem zite
dem chuoninge dauite
niemen so wol gelichen
so den herzogen hainrichen.
got gap ime di craft
daz er alle sine uiande eruacht.
di cristen hat er wol geeret,
di haiden sint uon im bekeret:
daz erbet in uon rechte an.
zefluchte gewant er nie sin uan:
got tet in ie sigehaft.
in sinem houe newirdet niemir nacht.
ich maine daz ewige licht:
des nezerinnit im nicht.
untruwe ist im lait,
er minnit rechte warhait.
io ovbit der herre
alle gotlike lere,
vnt sin tuire ingesinde.
in sime houe mac man uindin
alle state unt alle zucht.
da ist vrovde unt gehucht,
da ist kuoske unt scham;
willic sint ime sine man;
da ist tugint unt ere.
wa fraistet ir ie mere
daz imen baz geschahe?
sime schephere
opherit er lip unt sele
sam dauid der herre.
swa er sich uirsumet hat,
ze gerichte er im nu stat:
an dem iungistin tage
da got sin gerichte habe,
daz er in ze gerichte nine uordere,
sundir er in ordine
zu den ewigin gnaden,
darumbe rufe wir alle amen!
ob iu daz liet geualle,
so gedencket ir min alle:
ich haize der phaffe chunrat.
also iz an dem buoche gescribin stat
in franczischer zungen,
so han ich iz in die latine bedwngin,
danne in di tutiske gekeret.
ich nehan der nicht an gemeret,
ich nehan dir nicht uber haben.
swer iz iemir hore gesagen,
der scol in der waren gotes minne
ain pater noster singe
zehelue minem herren,
ze troste allen geloubigin selen,
daz unsich got an rechtem
geloubin mache ueste,
daz uns an guten werken nine gebreste,
unt mahe uns sin riche gewis.
tu autem domine miserere nobis!