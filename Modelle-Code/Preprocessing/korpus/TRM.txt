iuch ist wol zuo wissen das,
wie zuo britanje ein koning sas,
der was artus genant;
mit michelen eren stunt sin lant.
das hant ir dicke wol vernomen
noch der sage, die dar sint komen.
der selbe koning het ein wip,
die hette den wunneclichesten lip,
den ye frouwe gewan.
die koningin mynnete einen man,
der was ein ritter wol vermessen.
sin ist noch unvergessen,
wo man guote helde zalt.
er was küene und balt
und lebete frummecliche;
durch das mynnete in die riche.
in des koniges hoffe was er gesin;
do hette er die koningin
mit züchten erworben.
durch in was siu nohe verdorben,
wenne er siu lange hette vermitten.
siu gedochte, das siu noch frowen sitten
einen hoff gebieten wolte,
und das dar komen solte
wer ye gewan dokeinen muot
zuo bejagene ere und guot,
und sin vil liebestes braechte.
durch was siu des gedaechte?
wenne es ir friunt vernaeme,
das er ouch dar kaeme.
do siu sich sus hette beroten,
do ging siu uß ire kemnoten,
untz siu den konig sach.
güetliche siu zuo yme sprach:
< vernym, druter herre myn:
wir sint nuo lange gesin,
das wir nye hoff gewunnen.
wilt du mirß nuo gunnen,
so wil ich einen hoff machen
mit gemmelichen sachen.
einen hoff wil ich tuon schrigen,
gebieten fürsten und frigen
und ryttern allen gemeine,
das enliesse doheine,
wenne er die maere habe vernomen,
har zuo hoffe sol er komen
mit disem gedinge,
das er har mit yme bringe
sin liebeste friundinne,
die er habe oder gewinne.>
der koning sprach:< des bin ich fro.>
die koningin hieß also
schiere botten senden
uß in allen enden,
die sageten die maere,
wo oder wenne der hoff waere.
der botten einer kam in das lant,
do der herre tristant
mit sime elichen wibe saß,
der hubscheit nye vergaß
und den eren nye verdroß;
des leit er dicke kumber groß.
do er die maere vernam,
das ein botte dar kam,
do hieß er yme gewinnen
den botten mit schoenen synnen.
der botte für den herren ging.
tristan in güetliche enpfing
und frogete in, wannan er waere,
ob er icht wuste maere.
< von britanje der konig, der herre myn,
und sin wip, myn frouwe die koningin,
enbietent allen rittern hochgemuot
ir hulde, liep und alles guot,
und hieß mich myn frouwe sagen,
das siu zuo den ersten pfinsttagen
einen hoff haben welle.>
tristan sprach:< drut geselle,
wie lebet myn frouwe, der koning do mitte?>
er sprach:< wol mit eren noch irem sitte.>
< das ist mir liep>, sprach tristant,
< nuo sage me, durch was bist du uß gesant?>
der botte sprach:< zuo karidol - hant ir vernomen? -
zuo myns herren burg dar sol komen
zuo eime hoffe, den myn frouwe gebot,
wer ye gewan nekeine not
von inneclichen dingen,
und sol mit yme bringen
sin liebsten friundinne.
das gebot myn frouwe, die koninginne.>
do tristan hette diß vernomen,
do was yme gar benomen
freide und spil.
der maere duchte in zuo vil,
wenne er mit sinen sinnen
sin liep nit mochte gewinnen,
des er vergessen nicht enkunde
das was frouwe ysot die blunde,
der er ye mit staete pflag,
wenne siu ime zuo hertzen lag.
der mochte er leider nit gehan.
so enwolte er ouch nit lan,
er enwolte zuo hoffe faren.
wer in nuo kunde bewaren
mit roten, der daete wol,
wenne sin lip was sorgen vol.
er sprach:< sol ich disen hoff verligen,
so waere mir besser verzigen
eren und libes.
owe des besten wibes,
der ich mit mir füeren sol.
joch möchte ich ir nit haben wol,
ob es mir stüende umb den lip.
und füere aber ich myn elich wip,
so han ich myn frouwe verlorn.
noch gerner waere ich beschorn
zuo eime gouch, den ich von myner schulde
verlüre myner frouwen hulde,
der ich bin und yemer blibe.
fare ich hin mit mynem wibe,
so spraeche myn frouwe, das mir waere
vil liep myn wip und siu unmaere,
und waere mir durch das gehaß.
wes möchte siu gedencken bas,
wenne ich myn liebstes wip füeren sol?
mit rechte so mag siu sprechen wol:
« min arbeit han ich gar verlorn.
tristanden het ich uß erkorn
und han durch in vil getan.
dicke ich durch in gewoget han
beyde ere und lip.
nuo mynnet er sin elich wip
me denne mich, das duot er schin.
nuo sol er mir unmaere sin ».>
tristan gedochte in sinem sinne,
das er siner frouwen mynne
alsus verlieren möchte.
er sprach:< was döchte
mir zuo haben mere
weder guot noch ere,
verlüre ich die frouwe myn?
gerner wolt ich yemer sin
in eime kerckaere,
denne ich des ir leit waere
yemer icht gedaete.>
tristan der staete
was mit grosser not behafft.
er sprach:< verlige ich dise herschafft,
die ist mir so nohe by,
so enlat mich nyemer fry
schande und unere;
ouch zürnte lichte sere
min frouwe, die mir wil tuon das beste.
owe mir ist so feste
mines leides ungevelle,
ich enweiz wiech min dinc gestelle,
das es mir müge zuo guote ergan.
min liebeste frouwe ysot muoß ich han;
die hat der koning marcke.
ouch zurnde lichte starcke
min wip, ob ich siu do hindenan liesse.>
wen nuo des verdriesse,
der disen zwiffel ande,
der rote tristande,
wie er zuo hofe sülle komen,
also er die rede habe vernomen.
tristan begunde dencken,
war er möchte wencken,
das er icht des funde,
das yme gehelffen kunde,
und in von sime wibe braechte.
wie kume er des gedaechte,
sinen kornewal den getruwen,
der nye wart on ruwen,
wenne tristanden icht gewar,
den hieß er schiere komen dar.
tristan do unfroelichen sprach
und clagete sin ungemach.
er sprach:< weist du was mir wirret?>
er sprach:< nein.>< ich bin verirret.>
< herre, wie?>< ich bin unfro.>
< wo von?>< ich enweiß.>< wie denne so?>
< von maere.>< nuo sagent me
was iuch werre.>< mir ist we
von maere, die mir ist gesaget.>
< wie hant ir das also verdaget,
das iches nit enwiste?>
< do wonte ich die liste
vinden, die mir waeren guot>
< herre, nuo sagent uweren muot,
was iuch sige so swaere.>
< vernaeme du die maere
des botten, die er do sagete har?>
< jo, von dem hofe.>< wie kumme ich dar,
also du weist, wie es mir stat
und der botte geseit hat?>
< wie? was seite der botte?>
< von der koningin gebotte.>
< was?>< wer dar komen wolte,
das er dar bringen solte
sin liebesten friundinne.
der enmag ich nit gewinnen,
also du selber wol weist.
nuo ist myn sorge aller meist,
ob ich zuo hoffe nicht welle komen,
das ich mir selber habe benomen
alle myne ere.
man schiltet mich gar sere,
und duot mir ouch vil rechte,
wenne selten guote knechte
verligent so grosse hochgezit.
ouch forchte ich myner frouwen strit,
ob ich mit minem wibe far.
nuo rot, wie ich mich bewar,
das ich icht verliere myn ere.
und dannoch forchte ich mere
miner frouwen unhulde
denne groß laster und schulde,
wenne ich gerner dulde schaden,
denne ich mit ir zorne waere beladen,
wenne so enwurde ich nyemer fro.>
kornewal der sprach do:
< besser ist an woge gelon
minne, denne gar verloren han
beyde ere und mynne.>
< kornewal, wo sint dine sinne,
das du mir geseitest ye,
das ich an einen zwiffel lie
miner frouwen hulde?
e wolte ich one schulde
mich yetzuo lossen hencken,
denne ich ir wolte wencken.>
< herre, des enrot ich niet.
ir wissent wol, das ich nie riet
das iuch laster waere.
mir waere ouch noch vil swaere,
soltent ir von den raeten myn
erzürnen die koningin,
die iuch vil liebes hat getan.
ir süllent es on zwiffel lan,
ob ir siu lont on woge,
die mit kündiger loge
durch iuch hat betrogen
ir man den koning und den hertzogen,
der iuch was gram durch schalckes muot.
was ir, gefalle, das ir das duot,
das rot ich iuch mit flisse.
nuo forchte ich die itewisse,
das die liute sprechen durch nit,
das ir dise hochgezyt
habent durch boßheit verlegen.
dar umb sullent ir iuch verwegen,
ob ir wellent bliben oder farn.
dar noch sullent ir iuch bewarn.>
< ich füere gerne, wuste ich wie>
< mugent ir nit faren, so blibent hie.>
< nein, drutgeselle myn,
das losse one rede sin,
das ich durch icht blibe>
< so farnt mit uwerm wibe.
das ist dehein laster getan.
miner frouwen mügent ir nicht han;
ich waene, siu ir man nicht losse.
ouch ist es dehein unmosse,
das ein man nutzet das er hat
und anders durch mangel lat.>
tristan sprach mit eyde:
< ich förchte, es habe zuo leide
min frouwe, die koningin,
wenne ich die liebeste friundin
sol zuo hoffe bringen.>
< iuch sol vil wol gelingen>,
sprach kornewal der helt,
< sit ir faren hant erwelt.
min frouwe ist so guot,
was ir durch ere duot,
des ist siu iuch nicht erbolgen.>
er sprach:< joch wil ich dir volgen>
des guoten rotes wart er fro.
lachende ging er do
und sagete sinem wibe,
er sprach:< frouwe, duont uwerem libe
was ir guotes kunnent,
ob ir iuch eren gunnent.
wir sullen faren zuo einer hochgezit.
schaffent also das ir sit
bereit, wenne wir faren wellen.>
siu sprach zuo ir gesellen,
das siu das gerne daete
do befalch tristan der staete
kornewale sere,
das er noch siner ere
gewunne fünfftzig rittern kleit
und also maniger frouwen gemeit,
die wol zaemen ir libe,
und ouch sime wibe
hieß cleider geben tristant.
die was ysot genant
und was siner frouwen genanne:
deste lieber was siu dem manne.
do brachte man yme getragen
einen mantel guot, also ich iuch wil sagen.
das tach was ein pfellor guot
von siden rot alsam ein bluot
beslagen mit golde wol zuo flisse
dar inne logen wisse
berlin und almandine,
smaragde und rubine,
saffire und jochande.
von steinen allerhande
was er wol gezieret,
dar under geschickieret
von zobelen und von harmen;
die feder was von armen
dingen nit erziuget
ob mich myn sin nicht triuget,
so han ich das an wone,
ob ein man falsches one
noch einen sollichen mantel saehe,
das er mir des jaehe,
das in frouwe grosses nammen
möchte tragen on schammen
den rock, den die frouwe truog,
der was ein pfellor guot genuog,
dick und grüene also ein graß
von golde dar an genat was
maniger hande wunder
ein schones wip was siu dar under.
ir gebende wil ich vertagen,
doch was es also es möchte tragen
ein koningin zuo allen stunden
und waere wol gebunden
suß woren die frouwen bekleit
nuo woren ouch vil bereit
die zuo hoffe solten farn
die frouwen muoß man e bewarn
mit pferden, die siu ritten.
tristan hette witten
do gesamnet pfert,
die der frouwen woren wert
fünffzig swartz also ein ber.
in glicheme her
gesohent ir nye
anderswo noch hie
also manig pfert so gliche
varwe und waetliche.
die gereite, die dar uff logen,
woren guot also ir pflogen
frouwen in den ziten. -
noch möchten also riten
frowen one missezemen,
so man ir war solte nemen.
ouch hette ein koninginne
tristanden durch mynne
gesendet ein pfert guot.
siu druog yme holden muot.
ein fuos was yme grüene also ein graß,
ein fuoß yme wiß was,
und ein ore sere rot.
do by sy yme enbot,
du die farwen mißlich
waeren bezeichenlich
an des oren roete
clagete siu ir noete,
das siu enbran von mynne,
an der gruenen farwen inne,
das ir das was nuwe.
die wisse rote truwe,
wenne die wisse farwe
ist one folter garwe.
das gereite, das siu tristande
uff dem pferde sande,
das was rich und guot,
so das mich twinget der muot,
das ich es nit verswigen mag.
ein sattel dar uff lag
wit und wol bezogen
guot woren die sattelbogen;
der forder der was helffenbein,
der ander ein schoner stein,
den wir erkennen alle;
es was ein cristalle.
gemachet woren dar inne
vögelin mit sinne;
die sach man wol regen sich,
siu woren lebenden glich.
die geschelle woren fischin,
die balster rot sydin,
das gelider was ein pfeller dicke,
von golde dar uff gestricke
das fürgebüege was hubscheit,
ein borte nicht zuo breit
mit guoter syden undertragen,
dar uff schone golt geslagen;
dem merte sinen schin
manig edel tierlin.
schellen hingen ouch dar an,
die horte man wol an der ban
die stegereiffe guldin
woren zwei wurmelin;
die zagel siu in dem munde vingen,
an syden siu do hingen.
die gegenleder woren feste
von syden so man beste
gesach in manigen oren
die darmgürtel woren
zuo mossen breite borten
und hetten an den orten
rincken von golde
der sattel also er solde
mit strangen wol behencket,
von syden geschrencket,
rot, wiß, blo, brun, val
die hingen ferre hin zuo tal.
an dem sattel was der koste vil.
den brittel ich nuo zeigen wil
mit sage wie er waere
von gezierde was er swaere.
das gebisse das was stehelin,
das val? das was silberin,
von golde der kinnereyff.
ein tierlin das umbgreiff,
das dar was erhaben;
do by was wol ergraben
das do yeman hette gewalt,
und gie umb manigfalt.
ein stein daran vor der stirnen lag,
der luchte nachtes alsam der tag.
der zoum was geflochten
von syden, man mochten
niemer besser han gemacht,
sit zoumes erste wart erdaht.
von maniger hübscheite
min meister mir seite
( ich enweiß für wor ob ers befant):
so man in nam in die hant,
dar inne sang ein merlekin,
so das gebot die frouwe sin.
hette ich selber das gesehen,
so möhte er mir es jehen?
mit rechter worheite,
das guot waere das gereite.
siu hetten es alles wol bereit,
die frouven, pfert und cleit,
also tristan hette begert.
ein wip reit das schonste pfert.
er was ouch gefasset wol
also ein richer herre sol
durch solliches gesindes ere.
nuo gebrast do nichtes mere
nicht langer siu do bitten,
zuo britanje siu do ritten.
tristandes geselle keydin
der fuorte do die swester sin,
dar noch die ritter alle gemeine,
ir yegelicher der frouwen eine.
tristan reit besunder.
das was ein michel wunder:
was er freiden ye gesach,
so hette er doch einen ungemach,
des er nicht mochte vergessen
und der in hette besessen
mit starker mynne überkrafft.
suß was ir hertze in mynnen hafft,
das es ander geste nit enpflag
doh es waere manig tag,
das er ir nicht ensaehe,
ir waere doch vil smaehe,
solt yme icht lieber sin.
diß was von kornewal die koningin,
ysot, die in dicke dete fro,
wenne es heil gefuogte so.
was er ungeraetes haette,
so was ouch elicher staette
tristan, also es do gezam.
wunder ist wo er freide nam;
wenne er freide yergent pflag,
so sin trost by heile lag.
tristan der milde
gohete über das gefilde
mit sime gesinde zuo den britten
noch gemelicher liute sitten
kurzierten siu do lange tage
mit maniger gemelicher sage
zuo karidol wart do vernomen,
du dar zuo hoffe solte komen
schiere ein grosse ritterschafft
mit schoner frouwen geselschafft.
die zuo hoffe woren do,
der maere wurden siu alle fro.
siu ylten vil harte
uß an die warte.
ritter und frouwen,
die wolten beschouwen,
wer waeren die do kaemen.
wie gerne siu das vernaemen!
es wunderte siu alle.
tristan so mit schalle
noher der bürge reit.
sin gesinde ane dörperheit
reit gezogenliche;
so rechte prißliche
kam zuo hoffe nyeman e.
videlen pfiffen was do me,
denne ye was gesehen in manigen tagen.
ouch wurden do wol geslagen
die tamburen von den wiben;
die kunden wol vertriben
ein truren, wer siu komen.
vil wol diß vernomen
dise hoffeliute an der gewer.
siu erkanten gerne das her.
nuo wart vil schiere maere,
das es tristan waere,
der biderbe und der guote
des wart in wol zuo muote
und sprochen zuohant:
< diß ist tristant;
das duot sin hubscheit wol schin.
vil wilkomen sol er sin!>
do siu balde randen,
zuo enpfohende tristanden
mit schonem hoffieren
do wart groß buhurdieren,
freide und spil
gegen tristanden lieffen ir vil,
die in wol enpfingen.
genuoge an yme hingen,
die in von dem pferde zugen
die willekomen do flugen,
das er nycht in zehen tagen
genode möchte vollesagen.
der koning und die koninginne
gingen ouch durch mynne,
zuo enpfohene den guten knecht
an den hoff. des hetten siu recht,
wenne er kam hubscheliche
und hette ouch lobeliche
do vor gewesen. manig man
michel ere do gewan
die geste, do siu sahen
die herschafft so nahen,
von den rossen siu komen
die frouwen siu abe nomen,
iegelicher die yme von tristande
bevolen was zuo hande
zuo palleis gie keydin
mit ysot, der swester sin
die wurden wol enpfangen
one aller slachte angen
anpfingen frommecliche
die frouwen und den koning riche.
küssens mochte vil do sin
do bescheinte die koningin,
das siu eren geluste;
isoten siu kuste
und sprach:< sint wilkomen!
ich han ere und fromen,
du ir ye woltent geriten
zuo minen hochgeziten
alsus hübscheliche.
ich wil iuch waerliche
dienstes dar umb schuldig sin>,
sprach ginover die koningin,
< und uwers willen sin bereit>
< frouwe, genode si iuch geseit>,
sprach die schone frouwe ysot
ir zucht siu ir do wider bot
zuosammen siu sich vingen.
gar froeliche siu do gingen
in eine kemnoten.
gemah siu in do doten.
der konig nam tristanden,
siu vingen sich mit handen.
zuosammen siu gesossen
leides siu vergossen
und sageten stoltze maere.
do twang ye sine alte swaere
tristanden, die yme do was starck;
mit züchten er siu doch verbarck.
sich geselleten ouch die geste,
yegelicher so er beste
kunde und mochte,
zuo dem besten, der yme dochte
das hoffgesinde, also es pflag,
vertreip vil schone den tag
mit manigem, das wol gezam.
die geste doten alsam.
do es begunde nachten,
die stüele die machten
zuo essen die kammeraere
in einem sal achtbaere,
do die geste sitzen solten.
essen siu do wolten.
do wolte man by handen
setzen tristanden
an die toffelrunde,
wenne er an maniger stunde
hette wol gedienet das,
das man sin da nit vergaß.
des endurffte in nit verdiessen
der konig iedoch hiessen
by sime wibe sitzen
und sprach mit guoten witzen:
< nement keydinen
an den stuol mynen
der ist ein ritter unverzaget
er hat dicke priß bejaget
und michel lop gewunnen,
des stuoles sol man yme gunnen.>
zuo stunt also es der konig gebot
sas tristan und ysot
an des koninges siten.
die anderen one byten
an stüele sich do liessen,
so siu die kammeraere hiessen.
do siu woren gesessen,
man gap in trincken und essen
schencken und trugsaessen
ir zucht siu nit vergaessen.
die maniger hande trachte
die losse ich on achte:
ein froß von froßheit sagen sol.
wissent das siu gossen wol.
do der tisch erhaben wart,
die spilliute noch ir art
erhuoben maniger hande spil.
ir was do on mossen vil
und hebeten sich in widerstrit
groß was die hochgezit
noch grosser freiden über lang
untz siu die nacht betwang
und ouch die frouwen sloffens not
die koningin und ysot
und die frouwen alle gliche
vil gezogentliche
urlobes siu do boten
siu gingen zuo kamnoten
die ritter noch irem sitte
gingen den frouwen mitte,
die des wert woren;
die anderen das verboren.
do stunden ein teil die vermiten.
niut lange siu do biten:
guote nacht siu enphingen,
danne siu do gingen.
von erste huop sich ein michel schal
under den rittern über al
und doch mit grossen güeten.
siu begunden sere wüeten,
dantzen und singen,
springen und ringen
( es enmochte nyeman wissen acht)
vil by untze an die mitten nacht.
< woffen>, siu rieffen
und vielen nyder und slieffen
an einem sebette gar.
siu nomen senffte cleine war.
tristan lag ouch under in
do huop sich sin ungewin.
do siu slieffen faste,
do dromde dem gaste,
dem guoten tristande,
das er in marcken lande
zuo tintajoele waere
und also ein mynnaere
sine frouwe suochte,
doch siu des nit geruochte,
das siu in wolte grüessen
er viel zuo iren füessen
genaedecliche er siu hulde bat
zornecliche siu hoher trat
und sprach vil hertecliche:
< tristan, das dir got gewiche!
tristan, ungetruwes faß,
ich wonte ir mich mynnetent baß
her tristan, myn arbeit ist verlorn
ich hette iuch zuo friunde erkorn
und mynnete iuch bas denne ir mich
weiß got, die mynne scheidet sich
ich han durch iuch vil getan;
dicke ich durch iuch gewoget han
beide ere und lip
nuon mynnent ir bas uwer wip
den mich, es ist wol schin.
für wor, ir sullent mir unmaere sin.
ich wil dar keren mynen sin,
do ich michel lieber bin
und do myn zorn lichte ist leit.
mine hulde sy iuch widerseit.>
do erwachete zuohant
vil ungemeliche tristant.
unlidig wart sin ungemach.
zuo yme selber er do sprach:
< we mir, unsaelig man,
sol ich suß verloren han
miner frouwen hulde?
jo ich, myn ist die schulde
wellich tiuffel truog mich har?
in rechtes gouches wise ich far
ketzende mit mynem wibe
we mynem libe,
der dis solte bewarn
ich bin übele gefarn
und on guote liste.
selber ich wol wiste,
ob ich myn wip fuorte,
das mich unheil ruorte
do trugen mich myne witze.
mich doten mynn hitze,
wil mich myn frouwe myden.
ich möchte gerner liden
laster und schelten,
wolte mir das gelten
mit liebe die frouwe myn.
myn mynne wil siu nit mere sin
suß kan ich freide erwerben!?
weiß got ich muoß nuo sterben
von hertzelichem leide.
disen zorn got scheide>
er was mit not befangen.
in begunde sere belangen,
das sich so sumete der tag
in jaemerlicher clage er lag.
zu stunt do er den dag ersach,
do stunt er uff sin ungemach
verbarg er zu dem mole
und rieff kornewale.
er sprach:< kornewal geselle,
ich waene, ich riten welle,
suochen offentiure;
die ist mir doch vil tiure>,
sprach er von unsinnen.
< heiß mir myn roß gewinnen
schiere one biten>
eine wolte er riten.
das was kornewale leit.
mit yme er ungebetten reit.
do ritten die helde beide
über eine grüene heide
in einen wunneclichen walt.
tristandes sin was manigfalt,
das er enwartete noch ensach,
wo yme zuo ritende geschach.
ouch was sin gebaerde leit
dem der by yme reit.
lützel rede wart under in.
siu ritten beide one sin
irrende in dem forste.
tristan der gedorste
sich kornewale nicht enbarn,
wie es umb in was gefarn.
er wonde, es waere wachende geschehen,
das er in dem sloffe hette gesehen;
des was mißlich sin gedang.
do komen siu nicht über lang
in dem forste an ein graß,
do ein ritter gelegen was.
gewoffent siu in funden,
dot, sere wunden
tristan erbeissete do,
also leidig wart er fro
und sprach mit siner kündickeit:
< mit disem mag ich clagen myn leit.>
sine hende er zuosammen sluog,
missehabe hette er genuog.
vil innecliche er weinde.
ein anders er do meinde,
denne das er do gesach.
nicht grusses yme daran geschach;
er weinte siner frouwen zorn.
we yme! siu wonte in han verlorn
er begunde sich sere slan,
das kornewal des hette wan,
er wolte wüetig werden
do viel er zuo der erden
und ving in mit den armen sin.
er sprach:< neina, trutgeselle myn,
habent nicht sus boese sitte;
schonent uwer selber mitte.
verkerent ir suß uwer selbes lip,
des spottet man und wip
uch muoß ich es kumer liden,
sol ich iuch yemer myden.
sagent mir was iuch werre.>
do mante er in so ferre
dienstes und also sere
bat er in durch sin ere
ime sine not erscheinen,
er wolte dar an gemeinen.
tristan do jaemerlichen sprach:
< solte ich nit haben ungemach?
ich sol ouch wol von schulde clagen
sit ich vinde sus erslagen
einen werlichen man,
und ich enmag noch enkan
sinen dot gerechen.>
do begunde sprechen
mit zorne der geselle sin:
< nym war! nuo ist alrerst schin,
das ir nye wurdent ein man.
ein tumbes wip solte han
gebaerde alsus getane.
ir sint witzen ane.
nuo mugent ir mir wol jehen,
was leides ist iuch hie geschehen?
ouch erkantent ir sin nicht.
vil rechte wol man nuo sicht,
das ir nuo sint on sinne.
herre, ich han durch uwer mynne
und durch uwer hubscheit
manigen tag gewesen bereit
uwerem willen und uwerem gebote.
nuo wil ich iuch geloben by gote,
ir geborent froeliche also e,
ich gediene iuch nyemer me.
was solte mir zuo herren der,
so er zuo wunneclichem her
vil prißlichen kaeme,
und er als es zaeme
in allen solte machen
gemmeliche und lachen
mit zucht und mit güete,
das er denne ungemüete
mit ungefüege machte
ich lase in usser achte
noch enmag sin nicht gepflegen>
do wolte er riten after wegen;
urlobes gerte er zuohant.
do sprach her tristant:
< neina, drutgeselle myn,
joch weistu wol, ich bin gesin
ie gar zu dinem willen
nu beginnet mich villen
das unheil mit leide.
das es dich von mir gescheide,
zwore des getruwe ich dir nied,
wenne nye guot friunt geschied
von friunde in kumber also groß
zwore ich wurde freiden bloß,
und züge zuo untruwen sich.
kornewal, nuo bedenke dich,
trutgeselle, und blip.
in grossen ruwen ist myn lip.
wellest du mich danne lan,
so muost du mir abe gan
( das solte mich yemer ruwen)
geselleschaft und truwen,
der ich mich zu dir versach.>
kornewal aber do sprach:
< woltent ir mit eren leben,
solte ich noch darumbe geben
den lip und ouch die ere,
ich wolte doch yemer mere
uwer knecht sin und geselle.
woltent ir ouch zu helle
faren oder grosse not bestan,
ich enwolte iuch nyemer abe gegan.
du mugent ir wol wissen
ich han mich e geflissen,
das ich iuch gediende wol.
ob mir nuo das sol
vnsin iuch mit lûten leiden.>
do begreiff er in mit eiden
und bat in durch mynne
siner lieben friundinne,
das er yme doch wolte sagen,
wo von er hette solliches clagen.
do yme sin frouwe wart genant,
do ersiufftzete tristant,
wenne er nie nicht geließ,
wes man in durch siu gehieß,
es waere yme liep oder leit.
doch hette siu yme verseit
ir mynne one schulde,
so enwolte er doch ir hulde
an disen dingen niht vertoben.
ouch muoste yme e für wor geloben
sin geselle, das er daete,
was so er in baete.
do sprach aber kornewal:< fürwar,
herre, das han ich manig jar
geton und tuon es noch gerne,
das ich echt gelerne,
wennen sie komen diser ungewin,
der iuch machet suß one sin.>
tristan sin clagen do vermeit.
kornewale dem wart geseit,
was yme des nachtes was geschehen.
er sprach:< geselle, ich muoß dir verjehen,
min heil ist an den genoden din.
mich duchte, wie das die frouwe min
sere zürne wider mich.
nuo rat, was duncket dich?
wie mag ich versuochen das,
ob ich nuo sülle liden ir haß.
do ich an minem bette lag,
hinnacht e denne der tag
völlecliche erluchte,
waerliche mich duchte,
das ich sie gsaehe
und ir das waere smaehe,
das ich myn wip her braechte
und ir zu ersten nit gedaechte.
diß zurnete myn frouwe ysot,
ir hulde siu mir widerbot.
sich, das ist myn ungemach.>
kornewal do wider sprach:
< min frouwe iuch unrechte duot.
iedoch, was iuch duncket guot,
des wil ich gerne sin bereit.>
tristan sprach:< mit staetickeit
han ich einen sin genomen:
ich gewinnes schaden oder fromen,
wil echt got sin ruochen,
so wil ich es versuochen,
wie myn frouwe wolte clagen,
sturbe ich oder wurde erslagen
deran mag ich wol spehen,
wes ich mich müge zuo ir versehen.>
er selber verwunte do
den ritter under den ougen so,
das in nycht bekannen solte
wer in sehen wolte.
ouch was er an gewande
glich hern tristande.
do sprach er aber:< geselle myn,
nuo solt du lossen werden schin,
ob du bist getruwe.
eine trüge nuwe
wil ich an fohen,
obe ich ir müge genohen
nun nym du diessen doten man,
den wir hie funden han,
und füere in vil snelle
bin zuo der zelle,
die uns ist vil nohe by,
und gich, das ich es sy
erslagen in dem walde.
dar noch rit vil balde
zuo hoffe clegeliche
und sage in allen gliche,
dem koninge vor den sinen,
und loß ouch keidinen
wissen und myn wip,
das ich han verlorn den lip,
do ich wolte priß bejagen.
ouch solt du dem koninge sagen,
das myn begrebde sülle sin
zuo der burg des nefen myn.>
er dete wy er von yme vernam.
tristan yedoch selber kam
zuo der zellen gerant.
den apt er da vor fant.
zuo stunt viel er an sinen fuoß
und sprach:< genode, herre, ich muoß
schiere sterben one wern,
went ir mich eine nicht genern>
hart forhtliche er dete.
den apt michel wunder hette,
wenne er so fleheclichen sprach
do froget er sin ungemach.
tristan sprach yme zuo:
< ich reit her hiute fruo
von mynem unheile.
umb ere vuorte ich feile
beyde lip und guot
einem ritter wol gemuot
er was ouch der besten ein,
den die sunne ye überschein.
in dem forste er mir widerreit,
umb ruom er so mit mir streit
einen kampf festen.
man hette in ye zuo dem besten
das zuget er mit den handen.
man hieß in tristanden.
von unheile ich in ersluog.
des muoß ich leides han genuog.
er was dem koninge so liep,
das er mich also einen diep
schiere heisset hencken
des möchte ich nit entwencken.>
< wunder mich nymmet dirre schulde.>
< herre, duroh gottes hulde
gebent mir eine twünche
und machent mich zuo einem münche
der wil ich gerne werden,
durch das ich uff der erden
gebüesse doch die sünde myn.>
der apt und die brüeder sin
des er do bat nit vermitten;
siu scharen yme noch irem sitten
und doten yme an ir gewant
do wart münch tristant
durch siner frouwen mynne;
du woren fromde sinne.
schiere kam geritten her nach
kornewal, wenne ym was gach,
zuo tuonde wy sin herre gebot
mit clage machte er grosse not.
also brachte er den doten man.
den münchen er künden began,
wie sin herre tristant,
ein ritter guot und bekant,
erslagen waere an der reviere.
do bereiten in schiere
die münche herliche
und sprochen closterliche:
< zwore dirre dot ist schedelich;
er was ein ritter lobelich.
crede mich, es ist mir leit.>
kornewal do zuo hoffe reit,
zuo sagen diß unglücke.
worheit warff er zuo rücke,
wenne er muoste liegen
durch sinen herren triegen.
nuo wy es ferre tag.
artus der konig lag
an spil mit sime gesinde
under einer grüenen linde
an einer warte lussam
do sach er wo und wer do kam.
do beite er noch sime sitten
der, die noch offentiure ritten.
der etteliche woren komen:
offentiure was vernomen.
siu sprochen alle sunder wan,
man möchte wol enbissen han
ouch sprochen sumeliche do:
< tristan ist noch anderswo;
hiute in nyeman gesach.>
artus der koning sprach:
< uns entoug sin nit zuo enberne,
man sol sin beiten gerne.>
einen ritter siu do gesohen,
zuo in dort har gohen,
also es kornewal waere.
do was in vil swaere,
das er kam tristandes one.
siu woren des one wone,
das yme icht leides waere.
ouch begunde er sine swaere?
mit schrigen und zit grosser clage.
er sprach:< leide maere ich iuch sage,
ir mügent es alle clagen wol.
owe das ich es clagen sol,
min innecliches hertzeser;
ich überwinde es nyemer mer.>
du gesinde michel wunder nam,
das er suß clegeliche kam.
siu hortens, wenne es was nohe by.
jaemerliche owe, owi
begunde er:< manigfalten.>
er sprach:< übel muoß myn walten;
min lieber herre erslagen ist>
ach geselschafft, was du bist,
das er suß offenlichen loug
und suß mit sime schaden troug.
er machte und hette grosse pin,
das echt möchte der herre sin
gesehen sine frouwen.
do mochte man wol schouwen,
das guot ist der geselle,
dem man was man welle
mag gebieten oder befelen,
und er es kan fromen und helen.
tristandes not über hoff erschal
do wart michel freiden fal.
so sime wibe geseit wart,
das er an offentiuren fart
sin leben hette geendet,
ir was vil nohe erwendet
wunne clagan und leben,
und freide do begeben
umb den helt vermessen.
des imbisses wart vergessen,
zerstoert wart die wirtschafft.
do nam weinen überkrafft
an frouwen und an mannen.
do do huoben siu sich dannen,
alle die do woren;
siu ritten zuo der boren.
so goch was in allan dar,
der frouwen nam man keine war.
in allen reit der konig vor
do er kam zuo dem closterdor,
on dienst er erbeissete.
groß leit die zucht zersleissete,
das man ir do cleine pflag.
der koning gie do der dote lag
und sprach:< ouwe, lieber tristant,
das du her in myn lant
ie zuo hofe woltest komen
und du ein ende hast genomen
hie in mynem riche.
das ruwet mich innecliche.
waerst du doch do heime erslagen,
so möchte ich deste bas verclagen
dich und getroesten mich,
wie ich überwinde dich,
zwore und waere mir doch leit.
owe das mir nyman enseit,
wer der mordaere sy,
der dich erslagen hat so by!
umb in wolte ich wogen
mit friunden und mit mogen,
die ich han in den landen,
sinen dot wolte ich anden
ime müeste misselingen.
der zage hat vaerlingen
an dir boesen priß bejaget
erkante er dich, er waere verzaget.
zwore wuste er dich tristanden,
er enhette es nye bestanden.
nuo wer waere ouch der,
der mit glicher wer
an dir möchte gesigen.
so maniger hat genigen
von diner ellenhafften hant.
we wie ruwest du mich, tristant!
din dot machet mich unfro.>
die anderen clageten so,
das es nicht iere dorffte sin.
do kam ouch die koningin.
die ritter siu enpfingen,
mit ir zuo der bore gingen,
do in allen leit geschach
die frowe mit dieffen worten sprach
eine clage gezogenliche.
< das ime got gewiche
von dem wir han diß leit!
ouch hette wir alle freide breit
zu hofe wol angefangen.
nuon ist myn hoff zergangen
das wurde lichte verkorn,
hette wir dich echt nit verlorn
getruwe mynne staete birt
weiß got, uns wiben niemer wirt
ersetzet din dienst und din zucht.
din dot machet minnen flucht,
und gat siu uß den richen.
siu gewan din nie gelichen.
man mag siu nuo zelen zuo gaste.
du eine plaege ir faste
mit wißheit und mit truwen.
unß frouwen muost du ruwen.
du eine lertest alle man,
wie siu mynne solten han.
owe wie hat got so getan,
das er iuch ließ erslan,
einen der was so gemuot,
das er gerne daete guot
und boßheit verbaere!
tristan, guot du waere,
ein goltfaß reiner sinne,
ein spiegel rechter mynne,
ein brunne aller rittarscheffte,
der hübscheit ein heffte,
vatter farender diete.
got hat mit swacher miete
dir vergolten dine tugent.
tristan, nuo ruwet mich dine jugent
und din mynneclicher lip
mich ruwet ouch din schones wip,
die sich an dir verlorn hat
min ruwe dannoch fürbas gat,
mich ruwet der schade gemeine;
du enruwest mich mere eine
mich ruwet, das mich ruwen sol,
ein ritter aller eren vol.
sehent, das duot mir freiden buoß.
das ich doch helen muoß
ruwet mich vor in allen:
owe wie sol es ir gefallen,
oder wie sol siu clagen dich?
owe was reden ich?
wes hette ich dich vil nohe gezigen.
talang me ist guot geswigen.>
do gesweig die koningin.
do was ouch komen keydin
und ysot sin swester,
der hertzeleit was fester
denne siu es möchte erliden.
gaehes muoste siu miden
die schar der geferten,
wenne siu es nit mochte erherten.
von stunt do siu die bore sach,
von leide noch ir hertze brach,
das es in dem bluote wiel
von dem pferde siu do viel.
gawan der tugende riche,
der kam vil snellecliche
zuo helffe der frouwen
man mochte an ir wol schouwen
hertzeleides zeichen
do er siu mochte erreichen,
mit den handen er sy gevie,
mit ir zuo der bore er gie,
so das er siu mit armen druog
siu fant ouch leides genuog,
do siu zuo der bore kam.
( ir leit doch dar noch ende nam.)
do siu sach iren herren dot,
siu wart bleich und rot
und ouch anderß missefar
rechter clage wart siu gewar.
von hertzeleide siu gesweig;
by der bore siu nyder seig.
ir bruoder siu do wolte
troestan also er solte,
mochte er oder kunde.?
do was zuo der selben stunde
sin lip so swaeres leides vol,
er bedurffte selber trostes wol.
do sprach er, also ich iuch sage,
ir zuo troste und yme zuo clage:
< got troeste dich, liebe swester myn
nuon ist vil wol worden schin,
du du vil rechtes leides hast
der wunsch was dir ein rechter gast,
die wile lebete der helt.
nuo hat unsaelde an yme erwelt
unheil uns beiden.
zwore der dot was unbescheiden,
der uns entsetzet hat so gar.
wo sohent ir ie so manige schar
so schiere entwürcket one wer?
sit du nu unsaelden her
an mir gar sinen willen duot,
so habe doch, swester, lichten muot
und schone din umb mich,
wenne verlüre ich eine dich,
so wurde ich nyemer me fro.
liebe, duo nit also.
swester, du solt uff stan,
lo dir leit nit zuo hertzen gan,
gehabe dich so du beste macht.
doch solt du des haben acht,
das wir gar verlorn han,
was ye leit dekein lut gewan
liebe swester ysot,
gunde uns glücke oder got,
das wir freiden solten pflegen,
zwore so lebete noch der tegen,
der milte süesse tristant.
der brachte uns in das lant
zuo freide und zuo geile.
heil mit unheile
unß sich wol vergolten hat
richer got, wart ye missetat
dime tuonde ye erkant,
so missetete an uns din hant,
das siu den ye erslagen ließ,
der tugende vatter was und hieß.
tristan, lieber herre myn,
joch hieß ich, armer keidin,
din swoger und din geselle.
so we dir, ungefelle,
wie du das verkerest mir
tristan herre, ich was von dir
hohe geachtet und wol erkant
uid bas über manig lant
den menge besser denne ich sy
durch dinen priß so was ich fry
boeses wortes und bar.
war ich kam in diner schar,
do wart ich geachtet michel bas,
denne ich kunde erholen das
tristan, wilkomender man,
dicke ich heil von dir gewan.
des bin ich nuo worden bloß,
und das man wonde ich waere genoß
diner tugende und diner sitte.
von dir was mir glücke mitte.
nuo ist myn crafft gar gelegen,
des muoß ich yemer leides pflegen.
ritters lop ich von dir hette;
nuo wil ich ouch hie zuo stette
ritterschafft durch dich begeben;
unmaere ist mir fürbas du leben.>
nuo was ouch uff gestanden,
die es hette enblanden
libe und synne,
noch leydes ungewinne,
tristandes wip ysot.
siu sprach:< ouwe, grosser not,
der ich han, vil armes wip.
in jomer, in sorgen was mir ye der lip,
tristan, herre und man,
das du manige soltest han
michel lieber denne mich.
owe mir, nuo bin ich
dirre sorgen entladen
mit mynem hertzelichen schaden!
tristan herre, ich enkan
noch enmag, getruwer man,
dich überwinden yemer me
owe mir, inneclichen we!
tristan, lieber tristant,
joch enmöchte dokeine hant
nyemer vollenschriben,
was mir vor allen wiben
was heiles beschert.
das hat benomen und erwert
mir ein unsaelig dot.
owe mir, dirre not,
die ich für dich liden muoß!
nuon muoß mir freiden werden buoß,
der ich yedoch mit staete pflag.
owe das ich nicht enmag
sterben, herre, mit dir!
an dir engat glücke mir
und lat mich on ruoche stan,
noch enhan des keinen wan,
das ich es teil gewinne.
es waeren yedoch tumbe sinne,
wolt ich leben on dich.
owe bruoder, nuo sich,
wo ich han verloren hie,
das mich nye tag geturen lie.>
die frouwe sere weinde.
liebe siu bescheinde
grosse dem doten.
mit trehenen bluotroten
begoß siu yme die wunden.
siu kuste under stunden
innecliche an sinen munt;
nicht zuo einem mole, wol tusent stunt
siu kuste in und sprach;
siu kuste in aber und jach,
das siu hette verloren me,
denne alle frouwen gewunnen e
der dote wart wol geret,
im endurffte sin nit gemeret
das clagen in sime lande.
dem münche tristande
begunde es wol gefallen.
er sprach vor in allen,
das siu toren waeren,
das siu grosse swaeren
hetten umb so cleine not.
do sprach aber ysot:
< tristan herre, owe mir,
hette ich nicht me von dir
wenne das lobeliche wort,
das mir was ein lieber hort,
das ich dime stoltzen libe
zuo elichem wibe
ie wart erkorn,
dar an hette ich me verlorn,
denne ie frouwe verlür.
ahi, wie lichte ich das verkür,
schiede echt icht diß scheiden,
so das der dot uns beiden
gaebe gliches ende.
ahi, lieben hende,
wenne gesellent ir mich mynem man?
owe, das ich nicht enhan
swertes hie zuo stiure!
zwore heil wirt mir tiure.
ich kan mich freide wol bewarn;
ich wil in eine cluse farn
und urlop aller der welte geben.
owe, dennoch muoß ich leben,
tristan herre, on dich>
do gesaß siu hinder sich.
ir hertzecliches ungemach
twang siu, das siu nit me sprach.
das lange weinen und clagen
kunde nyeman vollesagen;
wenne es was on mossen vil,
nicht glich eime spil.
artus der koning gedachte,
wie er zuo der erden brachte
tristanden mit eren.
dar an begunde er keren
sinen fliß und sinen sin.
kornewal bewiste in,
das er in sante über se,
wenne er es hetten gebetten e,
wo er wurde libes bar,
das man in braechte dar,
do sin oheim waere;
wenne, waere er yme unmaere,
so laege er doch vil gerner do
und ouch baß denne anderswo.
der koning und die koningin
sprochen balde:< das sol sin.>
ouch was es ir aller muot.
dan doten man do man luot
uff eine rosseboren.
alle die do woren
fuoren, mit vil snelle.
der appt von der zelle
huop sich ouch an die fart.
der nuwe münch sin cappelon wart.
mit vil trehenen und mit vil grosser not
clagetan siu, das er was dot,
der ye lebete in schoenen sitten.
alsus siu mit im ritten
mit vil grossem her
sere weinde an das mer
isot, tristandes wip,
die verquelte den lip
von ungemüete sere,
das siu nicht mochte mere
erliden das riten
man muoste siu überstriten,
das siu nicht fürbas füere.
alles ir ungefüere
möchte siu es nit erwendet han,
hette es der koning nicht getan
mit bete und die koningin,
ouch dete es ir bruoder keydin.
die koningin siu do erte
mit ir siu wider kerte.
der koning und alle die sin,
kornewal und keidin
schieden von irem gesinde
und ergoben sich dem winde
mit dem doten und die do sint
den apt und das gottes kint,
den nuwan münch, den cappelan,
muosten siu ouch mit in han,
doch er es nit enbaete;
wenne es was sin geraete.
des gesindes was do nit me.
weinende siu fuoren über se.
do siu das stat ergriffen,
do truogen siu uß ir schiffen
den dotan mit der boren.
siu begunden mit dem geboren,
also in vil leide waere geschehen.
man möchte an in wol sehen,
das siu den herren erten
zuo tintajoel siu kerten.
kornewal der getruwe
mit der lügene nuwe
kam vil balde für gerant.
zu stunt er den koning fant
und ouch ander sine man,
sine hende er winden began
vil jaemerlichen er do schre:
< ach ouwe und owe
des lieben herren myn!>
< was sol dirre rede sin?>
sprochen etliche dar under
ouch nu es michel wunder
dan koning und was ime ungemach.
zuo kornewale er do sprach,
wannan er kaeme
oder wo er urlop naeme
do zuo komende in sin lant.
kornewal sprach alzuo hant:
< ich enbite iuch nyemer me;
duont mir wol oder we,
des achte ich alles gliche,
wenne ir hant sicherliche
begangen michelen mort,
das ir durch lügen und durch wort
minen herren tristanden
vertribent uß uweren landen.
der ist von uweren schulden erslagen;
das muoß ich yemer clagen
und ouch ir, ob iuch untruwe
liesse umb so vil ruwe.
uwer untruwe ist aber so breit,
went ir ie worheit
selber hant befunden
zuo vil manigen stunden
und worent yme doch gehaß,
irn wustent nit umb was.
gedenckent, koning herre,
das er iuch michel ere
dicke hette erworben.
nuo ist er erstorben
durch uwer vil swaches nyden.
ir enmochtet nit liden,
der iuch diente gerne
ir wondent sin enberne
die wile er du leben muoste han,
und hettant des vil guoten wan,
wenne er iuch zuo ichte döchte,
du man in iuch möchte
schiere gewinnen
und bringan zuo uweren mynnen.
nuon ist er dot, und wirt schin,
wie ir mügent enberen sin.>
aber sprach er jaemerliche:
< owe, koning riche,
tristanden hetent ir holden,
do er den küenen morolden
durch uwer ere sluog,
do von er mere denne genuog
arbeit hette erlitten
ouch hette er dicke erstritten
durch iuch vil grosser freysen
manige tonige? reisen,
und bestanden manig nitspil.
durch iuch hette er vil
geton mit sinem libe.
do er iuch zuo wibe
mine frouwe brochte,
wie lützel er do gedochte,
dar an zuo holen uweren haß.
er wonde selber michel bas,
herre, umb iuch gedienet han,
das ir in für alle man
iemer soltent haben zarte.
so man iuch gedienet harte
bitz an des lones marcke,
nuo tuont ir gar noch boesem arcke,
so habent ir yemer einen haß:
das duont ir nit wenne umb das,
das ir müessent lonen.
das zimpt nit wol der kronen
noch koninglicher ere.
owe mir yemer mere,
lieber herre tristant,
ir brochtent in das lant
dan lip umb ere veile
dan hat mit unheile
iuch uwer nefe vergolten
ich enweiß was wir wolten;
ir worent selbe ein koning rich,
disem und allen koningen glich>
do sprach er mit schalle:
< tuont wie iuch gefalle,
habent freide oder ruwe
doch müejent mich die truwe,
die ich an mynem herren sach,
dem doch nye liep noch ungemach...
wie dicke ich in erzürnet habe,
wenne ich in wolte leiten abe,
das er iuch diende nit so vil!
nuo ist es komen an ein zil,
das ich muoß clagen yemer.
ouch weiß ich, das ir nyemer
sinen genossen findent,
wie ir in überwindent.>
der koning gesweig do,
ein lützel wart er unfro.
eins alten wortes man pfliget,
das nit noch dote geliget.
der koning das wol bescheinde,
das er von hertzen weinde,
dem er e was von hertzen gram.
ouch doten alsam
die sine alle gliche.
siu sprochen:< sicherliche,
diß sint übele maere;
der dot ist clagebaere.>
do ging der koning riche
harte jaemerliche
hin zuo gegen der boren.
alle die do woren
begunden sere schrigen.
fürsten und frigen
die wunden do ir hende
< owe grosser missewende
und hertzeliches schaden,
do mit wir sint beladen,>
sprach der konig herre
< hie lit alle myn ere.
erste han ich unheil
aller myner freiden teil
ist an disem manne gelegen.
tristan, ellenthaffter degen,
von mynen schulden bist du dot
des muoß ich yemer haben not
die wile dise welt gestat,
wenne du von myner missetat
und durch myn unsaelig jagen
in frömden landen bist erslagen.
das clage ich clegeliche.
das mir got gewiche!
unsaelic sy myn lip,
du ich durch myn wip
dich uß mynem hoffe vertreip,
oder das der ye bleip
in mynem hoffe einen tag,
der wider dich gefechten pflag
und dich verdruchte wider mich.
so wil ich yemer clagen dich.
tristan, lieber nefe myn,
du gaebe mir die koningin
und erwurbe siu ängestliche.
die möchte ich willecliche
durch dich dir han gelossen.
das siu sin verwossen,
die gerieten ye den zorn!
mit lügen han ich dich verlorn.
ich enweiß, wie ich geredet han
wie möchte ich dir han verlan,
der du nye gewunne schulde?
ich weiß, du ir hulde
gesuochetest nye denne umb mich.
so wil ich yemer clagen dich.
lieber nefe tristant,
din unschulde ich wol bevant,
also ich siu solte befinden,
do ich saß uff der linden
und ich dich ob dem brunnen sach
und die koningin wider sprach,
du waerst ir do zuo hoffe leit,
wenne siu dicke arbeit
hette von diner schulde,
und ouch siu dir myne hulde
niemer wolte erwerben.
schiere müeste ich sterben,
und naeme mich der tiuffel,
du ich doheinen zwiffel
ie noch in mynem muote gewan,
do von ich ir wurde gran.
tristan, lieber nefe myn,
ich enfent nye lip noch willen din
wenne rechte also ich wolte.
waer ich salig, ich solte
dir myn rich han gegeben
und ich noch dinem willen leben
das hettest du gedienet wol.
so duot mich, also es sol,
iemer pflegen ruwe
min boßheit und din truwe.
lieber nefe tristant,
das ich din swert fant
zwüschent dir und myner frouwen,
do mochte ich wol schouwen
und mochte ouch wol wissen,
hettest du dich ye geflissen,
du du mir laster daetest,
das du nit enhaettest
also geleit din swert.
min leit ist alles leides wert.
tristan, lieber nefe myn,
do min wip, die koningin,
die reinest aller wibe,
angestliche ir libe
gerichte mit heile
noch rechter urteile,
die doch was freislich genuog,
und das glüejende ysen truog,
das siu nycht waere schuldig din:
waer es an den saelden myn,
so solt ich wol gegloubet han,
das siu din nye schulde gewan.
sit ich das han vermitten,
so wil ich ungelücke bitten
und senden mir zuo hertzen
mit eweclichem smertzen.
tristan, lieber tristant,
du waere ein guoter wigant,
hübsch und wol gezogen,
deheiner eren betrogen.
den frouwen waere du bereit,
und enhette doheine boßheit
an dir geberc noch loch.
waerest du boese, du lebetest noch.
du hettest ellenthafften muot
und hettest lip und guot.
du waere ein koning riche
du dientest mir waerliche
also du waerest myn knecht.
dar umb hete ich gar recht,
das ich iemer clagete dich.
weiß got, das tuon ich.>
do bat er alle sine man,
das siu zuo leide solen han
sines lieben nefen dot
ouch machte er selber solliche not,
siu enwaeren denne steinen,
siu muosten alle weinen
der koning hette jaerliche wort.
er sprach:< nuo han ich erst bekort
hertzeliches leides.
owe tot, wie du scheides
truwe und mynne.
ich rede on sinne,
wenne ich truwen nicht enpflag
minem nefen nye keinen tag.
das wil ich yemer clagen.>
die bore halff er selber tragen
und enpfie siu herliche.
das gebot der kuning riche
das gesinde und die herren,
die cleinen und die meren,
arme und riche,
harte flissecliche
tristanden siu weinden.
wol siu bescheinden,
du in der herre liep was.
der appt sinen salter laß;
nuo muoste ouch einen salter han
des appetes cappelan,
der nuwe, der nuo wart zuo münche,
verbarg sich mit der twünche
und det einen kurtzen smutzlach.
durch die bro er uber den salter sach.
das clagen von in allen,
es begunde ime wol gefallen.
doch was ime nicht ungemach,
zuo yme selber er sprach:
< wie dise liute effent sich,
das siu suß weinende clagent dich
und ich noch lebe froeliche!
siu duont doren gliche,
du wissent alle sicherliche.>
diß was sin heimlich gebet.
ouch sage ich iuch, was er det:
wunderlichen dicke
schellecliche blicke,
ob er siu yergent möchte ersehen,
der er zuo frouwen wolte jehen.
ir clage hette er gerne vernomen.
dannoh was siu dar nicht komen.
der riche koning marcke,
weinde vil starke
zuo sime wibe er do gie.
minnecliche er siu gefie
und sprach vil jaemerliche:
< o koningin riche,
so liep so ir mir iemer sin,
so clagent den lieben nefen myn,
tristanden, den guoten knecht.
für wor des hant ir recht,
wenne er iuch wol gedienet hat
sunder alle missetat.>
do die koningin vernam,
das er zuo clagende kam
ir lieben friunt tristant,
do hette noch alzuohant
verlorn alle ir sinne
sin liebe friundinne.
von vil jomer siu erschrack.
iedoch siu guoter sinne pflag
und frogete, was ime waere.
er sprach:< der vil clagebaere
nefe myn, der ist erslagen.>
< den wil ich nyemer clagen>,
sprach die koninginne.
der koning von unsinne
wolte noch erwüeten.
hette er es nit von güeten
und durch hübscheit vermitten,
so hette er sere gestritten.
do sprach er:< wie redest du so?>
die frouwe sprach aber do:
< ist er sicherlichen dot?>
< jo er.>< so mag ich on not
leben hinfür me,
wenne ich von sinen schulden e
han leides vil gewunnen
des dodes wil ich yme gunnen
und lobe es got, ob es wor ist.>
diß ist ouch ein kündiger list,
das siu mit sollicher kündickeit
für brachte so rechtes hertzeleit.
dem koninge was diß ungemach;
zorneclichen er do sprach:
< got von hymmel ruwe
wibes untruwe
frouwe, waere ich iuch liep,
und waere er noch denne ein diep,
und hettent sin schaden genomen
dicke an grossen fromen,
dan ich clage also sere,
durch wipliche ere
so soltent ir tuon also ich.
nuon schinet wie ir mynnent mich.>
siu sprach:< herre, es duot mir not
er waere mir lichte leider dot,
wenne das ich on schulde
durch in dicke uwer hulde
verlüre, drut herre myn.>
er sprach:< liebe frouwe koningin,
wi ir durch in hant erlitten,
möchte er das do han widerstritten,
des hette er nit gelossen,
ouch hette er unmossen
durch iuch gewunnen arbeit.
das ist mir hiute und yemer leit
nuo bitte ich dich, liebe koningin,
clage den lieben neffen myn.>
wie vil er gebaete,
so was siu so staete,
das siu in verclagete lichte
do bat er ye gedichte,
der koning die koninginne,
das siu durch sine mynne
sinen nefen clagete.
unschuldig er siu do sagete
aller ir missetaete.
das siu doch gerne daete,
des ließ siu sich do schiere erbitten
noch aller guoten frouwen sitten
und sprach:< es ist mir leit,
ouch sage ich dir myne worheit,
das wir sin grossan schaden han;
er was ein tugenthaffter man
und diente dir getruweliche.>
der koning sprach:< sicherliche,
enclagest du in nicht also mich,
so gemynne ich nyemer dich.>
die frouwe dete was er gebot;
ouch twang siu der mynnen not,
die siu zuo dem gaste hette.
waer es nit des koninges bette,
siu enhaette es lenger nit verborn,
solte siu han verlorn
zuo stunt ere und lip.
do lie dar gon das schoene wip
do zuo der boren.
vor allen den, die do woren,
gedorste siu es nymer han getan:
siu wolte in geleit han
an irem arme gerne
und sprach:< sit ich zuo yberne
dich, ritter guot, von erste gesach,
sit han ich durch dich ungemach
und ouch du durch mich erlitten.
nuo hat dich leit überstritten.>
weinande siu diß sagete,
gezogenliche siu clagete
tristanden, die koninginne.
diß woren sinne,
das siu sich ussen huote,
und doch ir hertze bluote
do innen von swaere.
ich waene, ir lieber waere,
das siu selber waere dot,
denne siu in saehe in sollicher not,
den lieben tristanden,
und siu des nicht anden
noch irme willen solte
und reden was siu wolte.
der trugsaesse tinas,
der tristanden holt was,
sprach vil jaemerliche:
< we mir innecliche,
du ich dich dot hie vinde.>
alles du ingesinde
endorfften nicht clagen mere.
tristan wart vil sere
geclaget von genuogen
sumeliche siu sich sluogen
und roufften etliche.
do die leides riche
frouwe dise not gesach,
zuo ir selber siu do sprach:
< hie ist leides so vil,
ich mag tuon was ich wil;
siu sint von clage so sinne bar,
siu nement myn doheine war>,
siu duchten siu do alle blint
suß machet mynne wise kint.
der boren lit warff siu do hin,
das ir ir friunt rechte erschin
do woren ime die wunden
bluotig und unverbunden
und was so verhouwen,
das siu nit mochte schouwen
oder wer er waere wissen.
des hette sich verflissan
des appetes cappelan,
do er diß wolte an gan.
möchte der dote sin genesen,
siu waere yme artzat gewesen,
also es do vor ouch beschach.
die wunden siu yme uff brach
und begreiff siu allenthalben
do enhette siu nit ander salban
wan ir trehene vil und groß,
die siu in die wunden goß
do spraeh siu zuohant:
< das ich dich, lieber tristant,
alsus vinde doten
wie sere verschroten!
und ich dir nicht mag gewegen,
des wil ich yemer leides pflegen>
ir stuchen nam siu zuo stunt
und wischte yme den munt.
mynnecliche siu in kuste
ach wie do geluste
des appetes cappelan,
du er den kuß möchte han,
den der dote man enpfie.
wissent, das es noch ergie
al zuo jungest on strit.
er sprach:< dort einer lit,
der geniusset myn zuo vil.>
boese duchte in das spil
ysot, der mynne truwe pflag,
clagete also ir zuo hertzen lag
ir staeter mynne süessen gart,
der ouch ir nye ledig wart,
ir lieben friunt tristant.
leides siu sich underwant.
des siu sich do vil versach.
vil jaemerliche siu do sprach:
< tristan, aller salden man,
den nyeman volle clagen kan,
wie sere mich wundert,
du du so manig hundert
zu noeten hast bestanden
und nuo in frömden landen
alsus bist erslagen,
und uns nyeman kan gesagen,
wie dir diß si geschehen!
ich wil dir offenlichen jehen:
es müessen yemer schaden han
alle mynes herren man
ich waene diß gesinde
dich nyemer überwinde.
ouch sol ich dich von schulden clagen:
alleine han ich durch dich getragen
das hast du widerdienet wol,
so das ich dich clagen sol.
tristan, du ellenthaffter tegen,
do du mit angestlichen wegen
mit diner tugentheite
mich under din geleite
gewunne do in yrlant,
do ergaebe du zuohant
küre zuo rittere dich
sit hast du dicke umb mich
gewunnan michel arbeit.
hie hebet sich myn hertzeleit.
tristant, lieber tristant,
do du den serpant
hettest ängestlichen erslagen,
do wurde du getragen
in myne kemnoten.
do hieß ich dich beroten
heiles und spise.
nuo bin ich din unwise,
wenne du bist an ein ende komen,
do mir unheil hat heil benomen.
tristan, tugenthaffter man,
soltest du das leben han,
so solte ich yemer dienen dir,
wenne du geschüeffe mir,
das ich wart ein koningin,
do ich nach solte sin
worden eins schüsselträgers wip
mit rechte solte dir min lip
iemer undertaenig sin.
ich wart von der manheit din
erlost von der boesen art:
das ich niut trugsaessin wart,
das kam von diner stiure
hie sige mir freide tiure
tristan, du beredetest das,
des sich der trugsaesse vermaß,
das waere alles gelogen,
do er noch hette betrogan
mit lügene minen vatter.
den koning sere bat er,
das er mich ime zuo wibe
gaebe, wenne er mit sime libe
hette erslagen den serpant.
das beredetest du zuohant,
du ich solte wesen din.
nuo bin ich din, noch du myn,
wenne unß scheidet der dot.
des han ich yemer nuwe not>
do gedochte aber der cappelon:
< wolte sy ir zürnen lon
und myn liebe frouwe wesen,
so möchte ich noch vil wol genesen
und kaeme lichte wol also,
das wir beide wurden fro,
befinge uns beide ein bettestro>
die frouwe sprach aber do:
< tristan, das es got ruwe!
du enwoltest durch truwe
mich zuo wibe nicht nemen.
du spraeche, ich solte bas zemen
dem koninge zuo koninginne.
diu hat dir zuo minne
sin nicht denne den dot gegeben.
des muoß ich yemer trurig leben.
tristan vil guoter,
min vatter und myn muoter
befulhen mich in truwen dir.
nuo bist du gescheiden von mir
one segen und on gruoß.
nuo sy mir aller freiden buoß.
süesser lieber tristant,
ich muoß verfluochen das lant;
das du mich ye brochtest har!
doch naeme du myn vil wol war
und dientest mir zuo flisse
sn ytewisse
du ich wol mochte liden.
enwaere ouch boeses nyden,
so möchtest du noch lichte leben.
dirre nit hat ende geben
mir freiden und dir libes.
owe, min armen wibes
mag nyemer mere werden rat.
das siu do heissent missedat,
das wolte ich gerne an dir vertragen,
solt echt ich dich suß nit clagen.
ich enweiß, wie ich dich clage baß,
wenne mit eide spriche ich das:
ist myn unheil so feste,
das ich, manne beste,
mit dir nit erstirbe,
das ich doch erwirbe
minen synnen den dot;
wenne ich gibe in solliche not,
das siu mir dotes verjehent,
so siu icht guotes sich versehent.
tristan, lieb one leit,
zuo liebe wurde du bereit
diner liebe zuo aller zit.
din liebe hete sunder strit
liebes ie denne alle wip,
die wile din lieber suesser lip
zuo liebe liebes geltes pflag
ein leider liebeloser tag
giltet dise liebe weide.
sit nuo liep von liebe scheide,
so helffe wer ye liep gewan
mir clagen disen lieben man
tristan, liebe mynnet got;
wie hat des lieben gottes gebot
mir heiles guot so gar benomen?
joch enmag ich arme wider komen
nyemer me zuo guote.
du guoter, mynem muote
du gaebe guoter freiden vil.
ein ungefüeges federspil
verbiutet mir guoten muot.
din güete mir unsanffte duot,
der ich noch besser entwonan muoß
guotes, liebes, sy mir buoß
sit nuo liep mit leide
liep von liebe scheide,
so helffe wer ye liebe gewan
mir clagen disen lieben man.
owe dristan, lieber degen,
nuo muoß ich armes wip verpflegen
genode alle die wile ich lebe.
nuo diuchte mich ein gotes gebe,
müeste ich dot by dir geligen,
wenne mir ist faste zuo gesigen
so vil der hertzeswaere,
das ich noch gerner waere
dot, denne ich blibe sus.
owe tristan, wie hast dus
alsus übele bewart!
was toug dir die leide fart,
do du noch offentiure ritte?
owe, es was aber ye din sitte,
du dir was von hertzen ger,
do man mit swerten und mit sper
ere bejagete oder priß.
du waere der witze griß
und der jore gar ein kint.
owe das alle, die nuo sint,
nycht helffant clagen dinen lip.
owe mir, vil armes wip,
das mich myn muoter ye gebar!
wenne, was mir bitz har gewar,
so was ich des an dir gewon,
das du mir hulffest wol dar von.
nuo bin ich hie vereinet
und mich nyeman meinet
mit sollichen truwen also du.
owe tristan, wer ist nuo,
der mich von leide troestet me?
owe mir armen wibe, owe!
was han ich leides gelebet an dir!
owe tristan, und owe mir,
das mich din ouge ye gesach,
wenne dir das michel ungemach
von mir armen ist geschehen,
wenne hettest du mich nye gesehen,
so waerst du hie bliben.
nu wurde du durch mich vertriben
hin do du verlüre din leben.
got geruoche es ime vergeben,
der ye geriet das grosse mein,
das dich der koning, din oehein,
one schulde hieß verjagan,
do von du leider bist erslagan.
nuo ist der nit gelegen gar
wer nuo welle, dar?
und rede von tristande
ere oder schande,
wenne er enmag sich gerechen niet,
und wer in ye verriet,
der habe freide und gammen.
doch süllen siu wissen bynamen,
missezaeme es nicht wibes güete,
von den ich habe diß ungemüete,
ich braechte siu des innen wol,
also man sinen vigent sol,
das es ime ginge an sinen lip.
nuo bin ich leider ein wip
und mag es nit veranden,
wenne ich muoß es enblanden
minen armen ougen.
owe, nuo ist unlougen,
das man mir offte hat geseit,
du dicke groß hertzeleit
von hertzeliebe komen ist.
doch wonde ich untze an dise frist,
das es ein lügen waere.
nuo weiß ich erst die maere,
die ich nit wuste untz an das mol.
ove vil armer kornewal,
wie geschach dir armen ye also,
du du dih schiede von yme, do
ime das wunder widerfuor>
kornewal do tiure swuor
mit grossen eiden yezuo,
du er nycht by yme waere do.
ist nu ieman dem missehage
dirre lieben frouwen clage,
der duncket mich unwise genuog,
wanne die erde nye getruog
tiurer tegen denne er was,
der münch, der do by ir sas,
den siu wonde vor ir ligen.
do siu weinendes hette geswigen,
do huop man uff die boreladen
und truog den ritter von dem staden
mit grosses leides krafft hin für
und satzte in für die münstertür.
do wart von weinen michel bracht.
nuo was es iezuo an der nacht,
das man zuo huse solte gan
nuo huop sich tristan der cappelan
hin uff gegen dem alter
und laß do sinen salter.
er weinte dicke und dicke
mit manigem uffblicke,
doch was anders nit sin gebet,
das er do vor dem alter det,
wenne das yme got des gunde,
das in ysot die blunde
mit fuogen gesaehe.
er gedochte wie das geschaehe
so stille und also sunder var,
das es nyeman wurde gewar,
wenne er wuste bynammen das,
das ime der koning was gehaß;
ouch forchte er einer frouwen schaden.
nuo das er suß was überladen
mit zwiffel und mit sorgen,
er gedochte:< beite ich untz morgen,
so benympt mir lichte der dag,
das ich siu nit gesprechen mag.>
doch bedocht er sioh zuo leste,
ime waere do das beste,
das er nicht bitte untz fruo.
nuo ging iegenote zuo
der apt sin mobenagris
und sprach:< bruoder, benedis.>
des geneig tristan und sprach sus
mit züchten:< meister dominus>,
al noch sines closters orden.
ich waene, er waere worden
an sime libe strenge,
het ers getriben die lenge
nuo sprach der apt:< bruoder wit,
hant ir gesprochen uwer zit?>
< nein ich, meister.>< wie kummet das?>
< ich enweis; wenne ich enmochte bas.>
< ist iuch denne hiute icht gewesen,
das ir nicht gar hant gelesen?>
< jo es, meister, mir was we...
do ich dort uß von iuch gie
nuon wolt ich gerne ruowen hie
und beiten untz mir wurde bas.>
do sprach der apt:< so rot ich das,
und duncket mich ein besser rat,
bruoder, das ir uff stat
und mit mir gont zuo hofe hin.>
< nein>, sprach tristan,< ich enbin
nicht wol hoffebaere.
herre, es ensol iuch nit sin swaere,
das ir mich bliben lant
ouch ist es zit, das ir gant.>
do sprach der apt:< ich wil gan,
doch soltent ir iuch erbitten lan,
das ir mit mir gingent dan,
wenne ich, crede mich, nit enkan
geboren uze und anderswo
als ob ir by mir waerent do>
nuo diß scheiden was geschehen,
do hette kornewal gesehen,
das der apt zuo hoffe gie.
unlange frist er do lie,
zuo sinem herren ging er wider hin.
er sprach:< herre, wo ist uwer sin?
wellent ir myn frouwe icht sehen?>
< jo ich, möchte es so geschehen,
das es nyeman wurde gewar.>
< jo, ir koment wol also dar,
das ir ouch wol koment dan.>
< lieber kornewal, nuo sage an,
wie das mit fuoge geschehen müge,
das wir siu bringen diser lüge
one missewende
mit lysten an ein ende>
< herre, das kan ich wol bewarn.
ich wil mich wider siu enbarn,
das ir noch lebent und hie sint,
und ir wellent siu noch hint
gesprechen etwo hie by,
und das die lüge hie sy
erdocht durch artuses hochgezit,
und das der dote, der hie lit,
zuo dem ir clagen ist so ger,
ein ritter si, ich enweiß nit wer>
< so engloubet siu lichte nit dir.>
< siu duot, wenne ich gibe ir
das vingerlin mit dem saffire,
das siu iuch sante by diamire,
und ouch den brieff, der do mit ist
versigelt durch den selben list,
dar an ir, herre, hant geschriben,
was sachen iuch her habe getriben.
doch muoß ich beiten eine wile>
< neyn kornewal, lieber, yle!>
< entruwen, herre, ich enwil.>
< warumb?>< do ist hie ritter vil,
die der konig marcke lie
hiute by myner frouwen hie.
do er siu bat und ir verbot,
das siu nit machte so grosse not
und mit ime ginge sloffen,
do begunde siu in stroffen
und sprach: « herre, wie redest du so?
ich wil durch bette noch durch dro
mich ungemaches nit enthaben
untze tristan wirt begraben.
do von süllent ir die rede lan
heissent die ritter mit iuch gan
und bittent siu komen her wider.
so blibet kornewal hie nyder
und diamire die guote;
unser ist nuo gnuog zuo huote. »
ouch horte ich wol an marcken,
das er zwein knechten starcken
die bore mit dem manne bafalch;
der eine ist von hyspannje ein walch,
der ander ist von engellant.
sehent, disen zweyn ist unerkant
unser sproche und unser wort;
ich weiß wol, seite ich in ein mort,
siu seiten es nyemer me fort.
es waere verswigan von disen zwein;
siu enkunnent nicht wan jo und nein,
dar an doch mosse kunst lit.>
do sprach er aber:< es ist zit,
das ich zuo myner frouwen go.
ich waene, die ritter sint noch do.
ouch süllent ir fallen an uwer knie,
und süllent got flehen hie,
das er geruoche gunnen mir,
das ich zwüschent iuch und ir
gerede ein gantze suon.>
tristan sprach:< ich tuon.>
kornewal der ging hin uß.
nuo woren gefaren die ritter zuo huß,
und was nyeman bliben do
wenne die zwene, nein und jo,
und diamire die guote maget,
also uns die offentiure saget,
by der ysolde was vereinet.
nuo hette siu leider so sere geweinet,
du siu nicht mochte weinen me.
owe, das ir nicht komen e
die rechten maere; das ist mir leit
kornewal do nit lenger beit
und ging by handen zuo ir stan.
siu hieß in guoten obent han.
des seite er ir genode nuo.
siu sprach:< sage an, wo waere duo
hinnacht alle dise nacht?>
< frouwe>, sprach er,< ich enmacht>
< hat dich icht gesumet dan?>
< jo es, frouwe, mir hat ein man
ein teil maere dort verjehen.>
< sich, du möchte wol geschehen
morne und diß lange jor.
nuon sihe ich wol, es ist echt wor:
dicke komet noch freiden ruwe,
selten noch dote druwe.>
kornewal neigete sich zuo irem fuosse,
er sprach:< frouwe, vernemant myn unmuosse,
die mich sider geirret hat.
der münch, der dort hoher stat,
der bewarte ye gedichte
minen herren an siner bichte.
den froget ich, by siner truwe,
ob myn herre icht guoter ruwe
an sinem ende haette.
do verjach er mir mit staete,
das er nye gesaehe ritter,
des jomer waere so bitter
von sinen sünden also der sin,
und seite so vil, frouwe min,
das mir das ouge über lieff.
ouch gap er ime disen brieff.
frouwe, was dar an sy geschriben,
das ist noch versuochet bliben.
ouch weiß ich wol, wie das bleip:
do in myn herre selber schreip,
do gap er in dem münche so
on mich was nyeman do.
den süllent ir, frouwe, von mir nemen
und süllent iuch selber gestemen,
bitz ir gelesent dar abe,
was er dar an geschriben habe.>
also er ir diß dete kunt,
siu nam den brieff do zuo stunt
und brach sines gebendes rigel
und nam das liebe ingesigel,
das vingerlin do mite er was
versigelt, also ich iuch e las,
und stieß es an iren vinger.
ir kumber der wart ringer
du kam von sollicher achte,
das siu do by machte
gedencken tristandes.
ich waene, siu befant es
schiere, was dar an stunt
siu dete also noch genuoge dunt,
der hertze ist gar one falsch
siu dete in uff( do was er enwalsh)
und laß dar an, also siu es fant,
geschriban suß mit welscher hant:
< ich wil iuch, frouwe, gerne bitten,
das ir vernement mit guoten sitten
ein ding, das ich iuch künden wil;
erschreckent dar abe nit zuo vil.
ich huop mich uß durch bejagen
eins morgens do an einem tage
und kam über ein felt geritten.
dar uff sach ich ligen enmitten
einen rytter in einer furch
mit eime sper gestochen durch
zuo der schultern hinden und vorne zuo der brust,
also es geschach an einer just
disen selben doten man,
do ich in sach von ferren an,
do kerte ich dar und richte in uff.
nuo sach ich, wo im was die huff
gebrochen von des falles not,
und dar noch, das er was dot
ich ließ in sigen uff das graß.
kornewal do by mir was;
der halff mir in mit jomer clagen
dar noch begunde es ferre tagen
so sere, das die sunne erschein.
nuo wurden wir zwene des in ein,
das kornewal waere botte
zuo der tavelrunde rotte
und seite, wie in kurtzen tagen
mich ein ritter hette erslagen
zuo einer juste mit einem sper,
er enwuste wenne oder wer,
und das ich des gebetten habe,
das man mich dort nicht begrabe;
man sul mich zuo marckes huß
füeren, und das der koning artus
ouch dar myn geferte sye
mit siner lieben massenye.
das geschach schiere sunder twal.
zuo hofe gohete kornewal
und sagete artusen, der eren tegen,
ich waere an einer juste gelegen.
dar noch ouch ich nit lenger beit,
und also schiere do er gereit,
do versneyt ich den ritter gar,
das nyeman wurde des gewar,
obe er es waere oder ich.
dar noch huop ich selber mich
zuo eime closter durch einen list
und bat den apt, der noch hie ist,
das er mich naeme zu bruoder drin,
und mit dem ouch ich nuo hie bin
und stande hie by in münches wat
nuo gebent, frouwe, uns den rat,
wie liep zuo liebe kome also
du liep von liebe werde fro.
wenne geschicht do swacher huote krafft
und swechet dise geselschafft
und lieb so liebe leidet,
das lieb von liebe scheidet,
so geschicht von liebe niemer liep
dem, der durch mynne ist worden ein diep,
mir armen, den der liebe not
noch liebe twinget untze an dan dot.
und ist das iuch verliebent mir,
so wurt durch muot lieber gir.
so blibe ich one liep mit leide.
liep und leit die beide
stritent hie mit rechter pflege.?
nuo helffent, frouwe, das liep gesige
und leit zuo liebe icht kome wider.
wenne komet von leide liep nyder,
so wirt von leide liebe we
und komet zuo liebe nyemer me.
ist aber das gesiget die liebe süesse
an leide, das geschehen müesse,
so wirt liep an liebe feste
gar on leit, das ist das beste.>
do die frouwe diß gelaß,
das ir friunt do by ir was
lebendig und nit dot,
do wart siu bleich und rot
und erschrack von der geschicht
< ist es wor oder nicht?>
sprach die koningin ysot.
kornewal ir do bot
des sicherheit mit eide,
das er siu dennoch beide
zuo einander brachte an eine stat.
isot do kornewalen bat,
das er ilte harte,
bitz siu der liute warte
nicht durffte entsitzen.
er sprach do mit witzen:
< nuo gebiutet, frouwe, mir das zil,
wo ir in gesprechent, wenne ich wil
iezuo gon.>< ih enweis.
do gihe ich, das mir si zuo heiß
und welle mich erküelen gan.
dise zwene wil ich hie inne lan
hüeten by der bore.
so mügen wir zwore
gar on alle forchte sin
du solt mir dan herren din
bringen an das schoene graß,
do er fernent by myr was,
ob dem brunnen in dem garten.
do wil ich sin warten
so wil ich iezuo hin gan.>
kornewal sprach:< diß sy getan.>
nuo gie die frouwe an den cle
tristanden det das beiten we,
das kornewal nit schiere kam.
do lieff er von dem alter hin dan,
do er sin gebet gesprach
wider sich selber er do jach:
< dirre wil zuo lange sin.
möchte ich die liebe frouwe myn
selb gesehen, des waere mir not.
owe brangaene, du bist dot;
du hulffe mir zuo staete wol,
din hertz das was truwen vol.
diamire die krencket sich;
du siu die liebe und mich
alsus lat besunder!
es nympt mich michel wunder,
das unsaelde hat über mich gesworn;
wenne ich saelde han verlorn.
unsaelde, du solt verfluochet wesen,
du wilt mich niergent lan genesen.>
do er sich alsus clagete,
do kam und sagete
kornewal sin knappe:
< ziehent abe die kappe,
die noch münches wise stat,
und nement, herre, myne wat
und gont do myn frouwe sy.
siu ist worden sorgen fry.>
< sol ich die liebe gesehen?>
< jo, herre.>< wo sol das geschehen?>
< herre, by dem brunnen do.>
tristan lieff balde so
do er die hertzeliebe fant.
noch liebe er sich ir underwant;
mit liebe siu es ime wol vergalt.
ir liebe die was manigfalt;
liebes hetten siu die macht
bitz dan umb die mitte nacht;
do muostan siu sioh scheiden.
ich weiß wol, das in beiden
liebes nicht dar an geschach,
das siu das liep und das gemach
so schiere muosten lossen.
< nacht, du bist verwossen,
das du balde fliuhest hin
du solt wissen, das ich bin
nicht din friunt vil guoter.
wenne sit mich myn muoter
von allererste ye gebar,
so wissest, das mir nye gewar
so rechte leide von dir.
des solt du wol glouben mir.>
nu gie siu wider so zuostunt.
siu wolte den ritter an den munt
fürbas do nicht küssen me.
siu jach des faste, ir waere we
worden in vil kurtzer frist.
diß det siu durch den list,
du siu den doten man
nicht mere möchte sehen an.
enmitten gie der koning in.
diamire hette die koningin
genomen in ire schosse.
ungehabe grosse
nam die frouwe an iren lip.
es waere man oder wip,
so duchte siu es alzuo vil.
das was dem koninge als ein übel spil.
der konig begunde schouwen
sin hertzeliebe frouwen
er kuste siu güetliche an iren munt
und sprach:< frouwe, waerst du gesunt,
das naeme ich für tristandes leben.
got der hat mir gegeben
groß luter und hertzensere.
des muoß ich iemer mere
von rechte trurig sin,
sol ich die liebe frouwe myn
verlieren, ich enweiß nit wie
wo frieschent ir noch ie
so vil von hertzenleide.
süesser got, du enscheide
die hertzeliebe von mir niet,
wenne man noch nie geschiet
von liebem wibe also ich von ir.
richer got, des gloube mir.
isolde, mynnecliches wip,
schoene ysolde, reiner lip,
du waere ye so schoener sitte;
isolde, dir wonete saelde mitte;
isolde, du waere wol gemuot.
man sprach dir nye wenne alles guot.
und sol ich on dich nuo leben
mit dem lebene ist mir vergeben.>
isot sprach:< gehabent iuch wol.
unser herre got uns gunnen sol
zuo lebende mit einander noch>
< liebe frouwe, wuste ich doch
ob artzenye icht horte do zuo,
das man siu gewinnen duo.>
do sprach die frouwe wol gesunt:
< das ist mir nuo gar unkunt.
es sol dir nit wesen zorn,
die liste han ich gar verlorn,
der ich ie gar ein meister was
iedoch solt du heissen, das
man den apt froge des,
ob er icht kunne wissen, wes
zuo dem siechtagen sige not,
das mir gelenget werde der dot
sin bruoder wit, der hie by ime ist,
dar kan den besten artzatlist,
den ieman von salerne kan,
und ist ein harte wiser man,>
sprach die koningin ysot:
< der komet uns wol zuo dirre not.>
do geschuoff der koning zuohant,
das der apt wart besant.
do wu des tristan one wan,
er müeste den lip verlorn han.
do er vernam die maere,
du er verrüeget waere
umb artzeliche liste,
von den er cleine wiste,
do wart er von der bette rot.
er werte sich mit maniger not.
do sprach der konig:< bruoder wit,
das ir suß übel zerbittende sit,
du duont ir sere wider got.
es enist nit gottes gebot,
was ir von gottes hulden hant,
das ir des iemen mangelen lant.>
< herre>, sprach der münch do,
< unser orden der ist also,
wer der welte sich bewege,
das er icht artzenye pflege
herre, frogent den apt do,
ob es habe die regula.
der ist meister über mich.>
der apt sprach:< crede mich,
ich enweiß dar umb nicht zuo vil.
was aber myn herre wil
und verbot uns nicht verbiete,?
das leistent one miete,
bruoder, das ist gotlich;
die sünde die nime ich über mich.>
isot was der maere fro.
nebent die bore seig siu do,
alse ir waere geswunden
do druog man siu an den stunden
mit jomer zuo kemnoten.
meister wit, der muoste roten
von der angestlichen not,
wenne es yme der konig gebot.
der apt hette es ime erloubet.
er greiff ir an das houbet
eine salbe streich er ir dar,
das ir zuohant nicht enwar.
do der koning das ersach,
zuo dem appet das er sprach:
< diß ist der beste artzat,
den alles salerne hat
got hat in har gesant.>
meister wit der sprach zuohant:
< man sol uns eine stille lan,
das waere harte wol getan>
der koning siu alle uß treip,
das do nyeman inne bleip
wenne diamire und meister wit.
der apt sprach:< es ist zit,
das man dan doten begrabe.>
do wart michel ungehabe,
weinen und schrien
von aller der massenien.
artus und marcke,
die weinden starcke;
ir aller weinen und clagen
mag ich sunder nicht gesagen
die messe gesungen wart,
und der dote wart bewart
noch sinem rechte mit gebete
do det man ime also man e dete;
in die erde man in begruop.
du volk sich alles dannen huop.
marcke gie so zuohant
do er die koninginne fant,
und frogete siu der maere,
wie ir an dem libe waere.
siu sprach:< noch ungenoden wol,
des man yemer dancken sol
dism vil guoten man,
der myn so wol gepflegen kan.
solt er lenger by mir sin gewesen,
so waere ich schiere genesen.>
marcke sprach:< frouwe koningin,
der apt lat in by iuch sin
also lange also ir wellent.>
< owe, herre, du stellent,
das er lange blibe hie.
ich gesach so guoten artzat nye.>
der apt schiere wart besant.
marcke bat in so zuohant,
das er bruoder witen
by yme hiesse biten,
untze er generte die koningin.
das ließ der apt also sin.
owe, wellichen artzat
sime wibe marcke erwelt hat!
und wuste er wer er waere,
wie gerne er sin enbaere!
do det marcke rechte also ysengrin,
der hersant sine friundin
befalch reinharte,
der siu ime wol bewarte
der münch bruoder wite,
der sprach sin gezite
isote zuo aller stunde,
wenne er mit fuogen kunde.
eine mynne er ir gap,
das siu ging one stap
war so siu duchte guot.
hie mit so nam er in sinen muot:
der münch und der artzat
die nomen zuo dem ritter rat,
ir friunde tristande,
ob yeman do erkande
ir driger einen under in,
das wurde ir aller ungewin.
suß wart der eine mit den zwein
mit gotem willen des in ein:
siu solten faren, es waere zit
hie mit so gie bruoder wit
für den koning marcken stan.
er sprach:< herre, ir süllent mich lan
zuo der sammenunge farn.
der suesse got müesse iuch bewarn,
ich ensol hie nymme lenger wesen.
min frouwe die ist wol genesen.
bedarff siu myn hie noch icht me,
ich diene ir aber gerne also e.>
marcke sprach:< nuo sagent mir,
lieber meister, geruochent ir
von uns icht des wir han,
das ist alles iuch getan.>
< nein>, sprach er,< lieber herre myn,
ir süllent des closters friunt sin
ob ich iueh icht gedienet han,
des süllent ir es geniessen lan.>
suß huop der guote closterman
sich uff sine strosse hin dan
und kunde leider vinden nye
den weg, der zuo der zellen gie.
einen anderen weg er do geriet,
der die zwey lant schiet,
kornewal und engellant.
den reit er für sich zuohant
in sin lant zuo parmenie.
do was der schanden frie
untze yme das hor gewuochß also e
dar noch wart er nie münch me.