got aller dinge ein begin,
gip in kraft unde sin
daz sie vor sîn der kristenheit,
den diz buoch ist bereit!
got herre in dîner êwekeit -
dîner drîer namen underscheit
ein gotheit beslozzen hât,
dîn underschriben trinitât -
geloube ich, herre, daz dû bist
der got des rât und gotlîch list
der erden ort, des himels reif
wîslich beslôz und umbegreif,
den wîten grif alsô bevienc
und natûrlich zesamne hienc
luft wazzer viur und erde,
der von himel her ûf erde
sîne êwiclîche gotheit
mit der menschheit undersneit
und sîn vil hôhe trinitât
alsus underbildet hât,
vater, sun und heiliger geist,
in drîen namen ein volleist,
dû got herre jêsus krist,
dâvon dû sus genennet bist:
âne urhap von dîner êwekeit
dîn gotheit, got, dich herre seit;
jêsus dich der engel saget,
unser heil, der reinen maget,
diu von dem worte dich enphie,
iemer maget ist, als sie was ie,
die âne swaere dich gebar;
diz ziuget himel und erde gar.
nâch dem toufe dû bist
und von dem krisam herre krist.
nâch dir der krisam unde touf
gît uns wehsels hôhen kouf.
der kouf uns hât gescheiden
von dem namen der heiden
und wir kristen genennet sint,
daz quît sô vil sô< kristes kint>,
vater herre, als ich ez habe.
nim mich irretuomes abe!
der werlte süeze, ir irrekeit
hât in ir stricke mich geleit
daz ich din veterlîch gebot
hân übersezzen, süezer got.
sô hoffe ich, herre, an dîniu wort,
diu zewâr sint aller sünder hort,
ein urkünde aller barmekeit.
alsus spricht dîn gotheit:
< des sünders tôt enwil ich niht,>
( diz ist mir hôhes trôstes phliht!)
< ich wil mêre daz er lebe,
sich bekêre und mir gebe
hie wandel sîner missetât.>
diu krancheit mîner menschheit hât
starke vergezzen sich an dir.
jesû, heiler, nu hilf mir
von sünden last und wîse mich
daz ich fürbaz gewarte an dich
und mich von sünden riuwe kraft
neme, von süntlîcher haft,
und ich erkenne in reinem leben
waz dû mir saelden hâst gegeben.
gip mir wort unde sin
daz ich von dem namen dîn
sô beriht gesprechen künne
wie an heidenischem künne
mit lieber süeze daz erwarp
daz ungeloube aldâ verdarp
und irretuom der heidenschaft,
krist, dînes hôhen namen kraft,
des wortes wundersüezer galm.
von parrit sante willehalm
der junge was ûf der erde
ein vürste in hôhem werde.
got gebe mir sin sô wîse
dêr in sîm namen prîse
des vürsten leben unde tât
als mich der rede bewîset hât
dem sie ûz wenden lande
ein predigerbruoder sande
und bat umb ein legende
daz er im die wider sende.
meister heinrîch der walch
dise rede mir bevalch,
wilhalms geburt und sînen art,
wie er von gote gekroenet wart
und hât noch iemer vürsten wort
ûf erden hie, in himel dort.
nu bite ich, süezer vürste, dich
daz dû an in erhoerest mich
und vor gote daz erwerbest in
den ich hieran ze dienest bin,
die tugende wunder schoenet,
daz sie vor im gekroenet
in himelrîche werden,
daz sie hie ûf der erden
im ir reht sô rehte tuon
der dort sî der megede sun,
got und mensche wolde wesen,
daz an der sêle sie genesen.
in wenden lande ein fürste starp
der daz mit vürsten rehte erwarp
bî heidenischen zîten
daz man in lobete wîten
und in sîn volc nâch tôde klagete.
der edel heiden, als man uns sagete,
einen sun nâch im liez:
willehalm der junge hiez.
in dem zwelften jâre
was der junge klâre
der alsô fruo verweiset wart.
im hete von hôher vürsten art,
ê er was erstorben
der vater ein maget erworben,
diu im gelîcher jâre was.
von der tugent man wunder las,
und waz man von ir schoene sprach!
alsô ir wol vernemet her nâch,
swan sie volwehst in lobes jâr;
vil lobes erwarp sie offenbâr.
der tugentlîche heiden
als der was verscheiden
und er nâch vürstlîcher art
in hôhem werde begraben wart,
die bî des edeln heidens leben
wârn des vürsten râtgeben,
die wolden rât und helfe tuon
des alden herzogen sun,
an dem die hôchgeprîsten
rehte triuwe bewîsten.
herren, ritter, knehte
sich erbuten im ze rehte
und dienden im als sie solden.
daz kint sie haben wolden
gevorht in wirdiclîcher aht,
als ob im wîsheit volliu maht
und aldiu jâr sîn gegeben.
willehalm der wolde ouch leben
nâch werdes râtes lêre;
des erwarp er prîs und êre.
er wante sîn gemüete
an wirdiclîche güete;
zuht sô wolde er minnen,
sîn kintheit ranc mit sinnen.
eines tages ez sô geschach:
der junge ze sîme râte sprach
und bat daz sie im wolden
râten, als sie solden,
wie er die minniclîchen maget
ze lande braehte. mirst gesaget,
die herren wîs geêrten
im rieten und in lêrten
daz er mit vuoge und witzen kraft
sînem sweher boteschaft
friuntlîchen sante
und in lieplich mante,
als er sich verlobet haete
mit sîme vater, daz er daz taete.
willehalm hiez schrîben dô
friuntlîche brieve alsô.
sînem sweher er enbôt:
< iuwer saelden lobe ich got,
iuwer fröuden fröuwe ich mich,
ze iuwerm gebote sô bin ich.
nû sol iuwer wirdekeit
mir der êren sîn bereit
diu iuwer wirde mir ân strît
gap bî mînes vater zît:
jâ meine ich iuwer tohterlîn.
der bin ich eigen und sie mîn;
sus sîn wir beide iuwer kint
sît wir alsus gesamet sint.
ze iuwerm schirme hân ich fluht.
bewîset an uns iuwer zuht:
dem vater daz vil wol anstât
daz er gibt veterlîchen rât
und helfe sînen kinden tuot.
schrîbt mir, herre, iuwern muot
wan ich die werden holen sol;
dâmite sô tiuwert ir mich wol.
ze der süezen arebeite
ich willic mich bereite,
als ich sol und ich vermac.>
der sweher schreip im einen tac.
wilhalm mit rîcher phlihte
ze den fröuden sich berihte.
sîne herren von dem lande
mit brieven er besande
daz sie waern alsâ bereit.
als der tac was geleit,
wilhalms sweher unverzaget
sîne tohter die klâren maget
mit rîcher koste brâhte
in wünniclîcher ahte
in wilhalms lant ûf ein velt.
dâ was manic rîch gezelt
ûf geriht und ûf gezogen,
spaehes werkes unbetrogen;
diu wurden nie baz getiuret.
in fröuden rîche gestiuret
mit mangem munde lieht gevar
wart diu ouwe alliu gar.
diu ouwe dorft niht schoende mêr
dô daz werde frouwen her
und diu maget wünnesam
mit mangen klâren kinden quam,
diu mit spilnder ougen grüezen,
mit ir rôten mündeln süezen
aldâ viengen mangen man
minniclîchen ûf dem plân.
ein solich munt mir abe baete
swaz ich swaere haete,
würde sîn grüezen mir erkant,
der man vil ûf der ouwen vant.
mir was ouch wîlen fröude kunt:
die gap mir ein rôter munt.
willehalm der fröute ouch sich
der schoenen maget( sô waene ich),
diu vor ûz besunder
het rîcher schoende wunder.
diu maget quam rîche an die vart.
schoêne sie ouch enphangen wart
von manger klârer heidenîn,
der anblic gap dâ liehten schîn.
wie man dâ die geste enphienc
und waz man wirde an in begienc,
dâ waere vil ze sprechen abe:
der wirt vermohte ez an der habe.
man sach von beiden sîten
in hôhem werde rîten
vil ritter rîche gezieret,
ir muotes wol gevieret,
als in ir wirdekeit daz maz,
dirre wol und jener baz,
sus quâmens ûf die ouwe
in hôher wirde schouwe.
willehalm der jungelinc
von rîcher koste einen rinc
und ein gestüele unervorht
schuof( daz was ouch dâ geworht
mit meisterlîchen witzen),
dâ die vürsten solden sitzen
und ouch die vürstinne,
grâven und graevinne.
nâch iegelîches wirdekeit
was der siz aldâ bereit,
rîchiu rückelachen
geheftet ze den dachen,
geriht an alliu ende
ûz und ûz umb die wende
mit manger koste urhap.
der marschalc herberge gap
über al den werden heiden,
als iegelîchem was bescheiden.
mit tranke und koste gespîset,
dar nâch man bewîset
die keller wol berâten
( die amtliute daz tâten),
darzuo manec tiure vaz,
dâ man ûz tranc unde az
von silber und von golde,
alsô der wirt daz wolde.
dô was fröudenrîcher schal
ûf dem velde überal,
hie der bûhurt, dort der tanz.
man sach dâ mangen liehten kranz,
darunder mangen rôten munt,
der sô minniclîchen stuont
als ein rôse lieht gevar
swan sich diu hât entslozzen gar.
wol gemuot unde frô
anten sie den âbent dô.
als der tac abe nam,
diu naht mit gewalde quam,
dô quâmen in vil rîcher kür
kint mit grôzen kerzen vür.
und dô nâch vürstlîchem leben
überal was gnuoc gegeben,
willehalm noch ân die maget
die naht wolt sîn, ist mir gesaget,
daz er doch von herzen gert.
in dûhte, er waere ir noch verwert
und niht ze dienste gezaeme
ê er ritters reht vernaeme.
daz was im doch niht verre:
an dem morgen nam der herre
vürstlîcher wirde reht.
mit im enphienc manc edel kneht
dâ ritters orden unde namen.
diz quam zuo âne allez schamen,
als der junge des erdâhte
der ez kostlich volbrâhte.
tambûre und bûsînen snar
sich dâ mit mangem dône war.
von aller hande seitenspil
was dâ süezes schalles vil,
manger hande leitvertrîp.
diz allez überschônten wîp.
die werden uobten ritterschaft
mit zuht und wirdeclîcher kraft,
mit unverdrozzenlîcher kost
an bûhurde und an rîcher jost.
nâch des wirtes wirdekeit
was dâ spîse vil bereit
von manger hande genuht.
daz wart verzert mit grôzer zuht.
dô wart nâch dem ezzen
kurze stunt gesezzen.
die heiden frô und erwegen
wolden aber fröude phlegen.
willehalmes ritterschaft
und ouch die geste mit zühte kraft
hübeschlîchen dô begunden
eins bûhurts an den stunden.
manic schoene jungelinc
vuor des tages durch den rinc
der wol sîn lop dâ hôhte,
sîn prîs von untât flôhte.
swaz fröuden man ze hôchzît phlac,
dâmit vertriben sie den tac.
als ez nu was worden naht,
diu maget wart ze bette brâht,
als wol der vürstinne zam,
und ouch der junge wirt alsam.
waz wilhalm an der klâren vant,
daz ist vil liuten wol bekant:
diu minne brâhtes dâ in ein;
sie flâhten arme unde bein.
dô wart man unde wîp
ganzes willen ein lîp.
an den werden beiden
siht man ungescheiden
minne unz an ir ende.
wilhalm der genende
manger rîcheit urhap
des morgens unverdrozzen gap,
rîcher kleinoete vil,
den werden nâch ir werde zil
manic hundert mark wert,
den varnden kleider unde pfert.
bî fröuden vüeget daz wol
daz ein vürste besinnen sol
waz er habe ze ahten,
mit fröuden daz betrahten
waz vüege sîme rîche;
der fröut sich wîslîche.
wilhalm sînen sweher bat
daz er im wolde geben rât
wie er sîn lant halden solde;
gerne er des volgen wolde.
waz tet der edel heiden dô?
er riet im veterlîchen sô,
des er iemer mêre
fromen hete und êre.
binnen der hôchgezît man sprach
einen hof; der geschach.
der wîse heiden nam alsamt
al die im lande heten amt.
swaz daz lant zinses truoc,
den gelt man leite und übersluoc;
al sîn urbor man schatzte.
wilhalmes tisch man satzte
mit wîslichem sinne
und ouch der herzoginne
âne gebrechen durch daz jâr,
daz dâ niht abe gienge ân vâr,
dâ waeren geste oder niht,
ezn waern mit vollen wol beriht
truhsaezen, kameraere,
schenken und spîsaere,
al die amtliute alden,
die sich heten sô behalden
und wâren sô berihte man
daz man wolde ir niht wehsel hân.
sîn gerihte der vürste hete
waz zinses gaeben sîne stete
an pfunden und an unzen,
an zollen und an munzen.
ûf dem lande sîn korngelt
was vor zer koste ûz gezelt,
dar nâch was sîn keller vol
ze aller zît beraten wol.
sîn hof mit grôzen êren stuont.
in dem jâre drîstunt
wilhalm ze gerihte quam.
aldâ er selbe vernam
allez daz sîme volke war:
daz berihte er dâ nâch rehte gar.
reht wart genzlîche ervult
aldâ nâch des mannes schult
ouch mit swerte und mit der wide:
sus schuof der junge starken fride.
er waer röuber, mörder oder diep,
wilhalme niemen was ze liep
des bete ir einen möhte ernern.
sus kunde er in bôsheit wern.
er warp als im sîn sweher riet,
der froelich ze lande schiet.
er hete froelîchen gewin
erworben an sîme tohterlîn,
die er bî willehalme liez,
den er vort ze sune hiez.
ir name vert in wirde phliht,
der doch diz buoch vil lobes giht.
ob sich diu nâch ir friunden senet,
ir friunt mit liebe si des entwenet.
mit liebe sunder leide
frô sie wâren beide.
willehalm der süeze wirt
was hôher êren unverirt;
als was diu klâre herzogîn.
ir anblick was ein meienschîn
dem edeln wert genenden.
den wolgemuoten wenden
wol fröute ir minniclîcher lîp.
ach, waz trôstes gît ein wîp
liebem friunde, ir werdem man,
diu wol ir wîpheit hüeten kan!
trüebiu minne was dâ gast,
lûter minne ir süezen glast
hete geworfen ûf diu kint.
âne wankes underbint
was sie lûterlîchen glanz.
in der jungen herzen ganz
was sie staete hitzic.
vestes muotes witzic
wârn sie sunder valsche ger,
diu doch vil wîte vert entwer.
nu irret mangen tumber muot
daz er wil wesen unbehuot
an sachen die sîn unêre sint:
den machet valschiu minne blint.
die sint niht liebebaere,
die sint rehter minne unmaere,
ich meine ir namen und ir lîp
umbe man und umbe wîp.
wilhalm hete ze wirde phliht.
sîniu lant endelich beriht
stuonden vridelich unde wol.
man warte sîn als man vürsten sol
vürhten unde êren,
und der jungen vürstîn hêren.
milde sie wârn ir guotes
gar williges muotes.
ir gesetzede und ir ê
sie starke êrten und noch mê
jupiter ir werden got.
wilhalm einen hof gebôt.
sîn gebot man williclich vernam,
daz lantvolc gemeine quam
ze dem hove; der geschach
nâch êren. willehalm ersach
von verre bilgerîne gân.
einen ritter sante er sân
der sie zühticlîchen bat
daz sie niht kêrten von der stat
ê sie sînen worten
gehorchten und gehôrten.
dô jâhen die ellenden
daz sie wolden volenden
des herren bete und sîn gebot.
der ritter wol ez in erbôt
als in der vürste geheizen hete.
er gap in herberge an der stete
ze einem heiden der ir phlac
wol, als daz êren wirt vermac.
als der hof was geschehen,
umb starc gerihte hôrte ich jehen.
wilhalm was ein vürste rîch,
dâvon sîn lant stuont fridelîch.
daz brâhte er zuo mit rehter kraft.
nâch dem hove ir ritterschaft
die hôchgemuoten pflâgen,
die sich getorsten wâgen
gein manger joster herte
an ritterlîch geverte
ze wirdekeit ir frouwen.
ei, welch ein süeze anschouwen
ist der wunsch, ich meine ein wîp
diu tiuret werdes friundes lîp!
wilhalm bat die geste
eins tages ûf sîne veste,
dâ er ir williclîchen phlac
in grôzen êren al den tac,
alsô man lieber geste sol.
sie vernâmen windesch zunge wol,
daz sie niht wolde betrâgen.
er selbe begunde frâgen
von sachen manger hande
und ouch von verrem lande
daz den bilgerînen kunt
was. ir antwürte ie stuont
wîslîch und bescheiden,
als sie frâgte der heiden.
ouch sô frâgte er sie mê
welch waere ir leben und ir ê.
ir einer antwurte im zehant:
< wir sîn kristen nâch krist genant
und tragen sîn ê, getouftez leben,
als sîn gebot ist uns gegeben.>
dô willehalm daz süeze wort
krist von den getouften hôrt,
alsô wol in des gezam;
in dûhte daz er nie vernam
wort daz im süezer waere
und senfter vür alle swaere.
krist er sô in sîn herz beslôz;
der süeze name in sô begôz
daz sîn heidensch herze hart
geviuhtet und geneiget wart
daz er dem wort sich undertete
und ez in hôhem werde hete.
ouch was ez zaller stunde
vor den ôren, in sîme munde.
ez was im vür trûren guot.
krist ouch swârte im den muot
zaller zît wie er dar quaeme
dâ er volliclich vernaeme
und man im bescheinde
waz krist der name meinde.
den âbent und den morgen
diz was des vürsten sorgen.
die bilgerîne er von im liez
als sîn zuht daz gehiez:
ûf den wec er sie stiurte,
daz sîn lop wol tiurte.
willehalm truoc hôhen prîs.
er begunde mange wîs
in sînen sinnen ahten,
mit ganzem willen trahten:
dem namen was er alsô holt
daz er über in ervaren wolt
ein wârez urkünde
wie kristes leben stüende.
jâ gap der name im wunne vil:
alsam ein süezes seitenspil
und der kleinen vogelîne gesanc
im staete er vor den ôren klanc;
er tete im alle wîle kurz.
er rouch im als ein edel wurz
staete in sînem munde.
ûz sînes herzen grunde,
darîn er krist den namen flaht,
aller sîner sinne maht
mit flîze er dar zuo kêrte
wie er in hôch geêrte
und im ze dienste würde.
dirre süezen sorgen bürde
truoc der tugentrîche
doch sô heimelîche
daz er ez niemen sagete
wie im der name behagete.
eins tages saz der guote
und wac in sînem muote
wie er quaeme in daz lant
dâ im krist würde bekant,
den er mit triuwen meinde.
alsô er sich vereinde
ûz sînen sinnen allen:
durch krist sô wolde er wallen.
sîn rîchtuom, liute unde lant
satzte er an die hoesten hant
und die gelobeten herzogîn,
diu ir wîplîchen schîn
in süezen tugenden toufte.
doch sie sîn herze sloufte
in überlestige sorgen;
dâ ranc er mit verborgen,
sô der edel heiden
gedâchte an daz scheiden,
daz doch mit jâmer muoste ergên.
durch niht wolde er des abe stên,
ern wolt sich von dem lande steln,
daz gerlich al die diet verheln.
sînes muotes der genende,
der hôchgeborne wende
wolt sich sus entflehten.
er versan sich des rehten:
waer diu rede offenbâr
den sînen worden umb ein hâr,
er waere gesinnet als er gert,
er was in sô liep und sô wert:
in haeten die getriuwen man
umb al die werlt niht von in lân.
sît daz die werden sarrazîn
kunden starc an triuwen sîn,
sô zimet dem kristenvolke wol
daz ez mit nihte wanken sol.
dirre vürste, der in wirden vuor,
einen kamerer het, den er beswuor.
swaz er im bevaele,
daz er daz flîzlich haele;
würde er iemer des gein menschen lût,
ez gülde im niht wan die hût
und waere sîn gewisser tôt.
der kamaerer sînen eit im bôt,
swaz in der vürste hieze,
verborgen er daz lieze
alsô daz niemer mê kein wort
würde des von im gehôrt.
der vürste sprach:< heldestû daz,
dû maht sîn iemer deste baz.
ich wil dir sagen waz dû tuo:
einen grâwen roc und zwêne schuo
nâchgebûres ahte
mir, lieber friunt, betrahte,
einen stap und einen huot
der dâ wese niht ze guot!
swan die schuohe und daz kleit
und diz allez ist bereit,
sô brinc ez heimelîche mir!
dan wil ich aber sagen dir
wes dû dâmit beginnen solt.
ich het dich ie liep und was dir holt,
des sol ich gein dir geniezen.
nû lâ dichs niht verdriezen!>
der kamerer ez mit flîze tete.
als er diz volendet hete
und nâchgebûres orden
diz gereit was worden:
beidiu der huot und ouch der stap,
als im der vürste lêre gap,
zwêne gebunden schuohe, ein dicker roc
âne tiurre kost gezoc,
sunder nâch rehter dêmuot siten
wît, lanc genaejet und gesniten.
der kamerer diz allez nam,
verholne er ze dem vürsten quam
an eine heimelîche stat,
als er in bescheiden hât.
dô er diz allez besach,
der junge vürste suoze sprach
daz ez im ze willen waere.
des fröute sich der kameraere.
sie brâhtenz in den palas
dârinne des herren bette was;
darunder er sîniu kleinôt barc.
der kamerer wîse und witzen karc
hal diz als sîn herre wolt.
dar umb enphienc er rîchen solt.
swem man triuwen iht bevilt,
als er sol, ob er daz hilt,
geloubet, deist ein grôziu tugent.
disiu klâre werde jugent,
wilhalm der saelden gernde,
der volle tugende bernde,
ja enwas an im kein wandel.
er bar alsô ein mandel
die süezen fruht in herter schâl:
alsam truoc er sunder mâl
ein süezez herze in heidenschaft,
frühtic an aller tugende kraft.
mit gebâr was er der werlde kint,
in dem herzen sam die guoten sint.
er was bî jungen jâren wîs.
an ritterschaft hete er den prîs,
den er lobelîchen nam
swâ er ie ze velde quam.
ez waere in turnei oder in jost,
sô vuor er ie mit rîcher kost
und was an ritterlîchem lobe
allen rittern hôhe obe:
des lîbes schoene, ein vürste starc,
er vuorte aller tugende marc
ûf helme und an dem schilde,
gereht, küene unde milde
was er envollen wârhaft.
al sîniu wort diu heten kraft.
an vürsteclîcher wirde gar
was er gereht unde wâr.
ob kein kristen vürste sî
dem wuone unvürstlîch orden bî,
ist im diu wârheit wilde,
der neme bî dem heiden bilde
und halde diz in sîner aht
war zuo in diu wârheit brâht.
in ganzer gerehtekeit
hete er ein süeze barmekeit.
wîse lêre, guotiu wort
wâren im süeze gehôrt.
aller untugent was er gram,
kiusch und gehôrsam was er sam,
rehte alsô diu werden kint
irer meisterschefte sint.
aller tegelîche
gap er hôhe gâbe rîche.
als diz büechelîn uns seit,
grôze tugent und wirdekeit
an willehalme ich vinde.
al sîn hovegesinde,
dô er hinwec gedâhte,
der vürste vür sich brâhte.
ûz er ir deheinen schiet.
rîche er sie alle beriet
mit lêhen und mit guote.
der edel reine gemuote
wolt daz mit sinnen underkommen
daz daz von im iht würde vernomen
daz an manger jugent wirt
grôz dienst verlorn und abe birt.
er lônet in kintlîcher aht
rîche mit voller wîsheit maht.
in dem ahtzehenden jâre
was der junge klâre
dô er sô tugentlîchen warp,
an dem nie kein dienst verdarp.
sîner site was er waehe,
niht zornic noch ze gaehe.
er verseite niemen sîn hulde.
ob an kleiner schulde
kein sîn diener sich vergaz,
wol kunde er übersehen daz.
jâ gedâhte er daz ein ieglîch man
grôz schulde abe gedienen kan.
jâ was ez ie reht daz der site
allen vürsten vüere mite
daz sie kunden übersehen
swâ niht waer mortlîch tât geschehen,
mit fridebaerer phlihte
die zugen ze gerihte.
sît die schuohe und daz kleit
er hete verborgen hin geleit,
einer kurzewîle im gezam
daz er heimelîche quam
ze dem kleide, da er sich verslôz.
niemer tac in des verdrôz
er enwürde rîcher wât entnact
und mit der armen wât bedact.
sô er dan daz arme kleit
hete an den zarten lîp geleit
und ûf daz houbt den swachen huot,
sô was er alsô wol gemuot
als ob daz keiserlîche leben
im in wirden waere gegeben.
in sînen sinnen er daz maz,
kleiniu kleider stüenden im nie baz.
dicke gein einer mîle
vertreip er drinne die wîle.
sô leite er disiu kleider nider
und zôch an sich diu êrsten wider.
frô entslôz er tür
und quam wolgemuot hervür.
wol kunde er trôst dem volke geben,
dem wolde er dan ze willen leben.
sô was sîn hôhiu wirdekeit
alles schimphes in bereit
der ze werden fröuden zôch.
des vert sîn lop in wenden hôch
und ist in mangen landen wît,
dâ man sîn heilekeit an schrît,
dâ manic tiure ritter wert
vor gote sîner helfe gert.
helfer, hilf in und ouch uns,
erwirp und hulde der megede suns.
diu herzoginne wîse
an wîplichem prîse
froulîcher wirde volkommen gar
nam des tougenlîchen war
und hete sie michel wunder
daz der herzoge besunder
in die kemenâten gie
und deheinen tac daz lie
und vor nie darîn enquam
niu wan sô er sie drinne vernam.
zeiner frouwen nam sie rât
die sie besunder liep hât,
und jach daz ir waere
daz von herzen swaere
daz der herre daz taete
und sie vor niht verswigen haete
aller sîner tougen.
ir lieplîchiu ougen
mit dirre rede wurden naz.
ir meisterinne bat sie daz
ir weinen sie verbaere
und bî guotem muote waere.
< diz sol lenger niht bestên,>
sprach sie,< wir suln beide gên
in die kemenâte.>
sus wurden sie ze râte.
von winkel zallen wenden
sie suochten allen enden
dran sie gemerken künden
ob sie des iht vünden
daz im braehte gehüge
und in zer heimelîche züge.
als sie des geruochten
daz sie mit flîze suochten,
ze jungst sie quâmen an die stat
dâ er sîniu kleinôt hât
mit flîze verborgen.
dô gienc ez an ein sorgen.
dô diu herzogîn ersach
den verborgen schaz sô swach,
sie enwiste wie gelâzen
und erschrac âne mâzen.
alsô siez hete vunden
zesamene gebunden,
als leite diu frouwe diz gewant
wider mit ir klârer hant
und gebôt ir meisterîn
daz diz verswigen solde sîn.
diu meisterin wîse unde kluoc
dise rede tougen truoc
mit der herzoginne jungen.
der herze was betwungen
mit leideclîcher swaere
und gedâchte waz diz waere,
waz er hie mite wolde,
wie sie daz ervaren solde.
diu herzogîn het schoende vil;
kein frouwe des reichte an ir zil
die man bi ir zîten vant.
ûf die wirdekeit sie bant
schône erwelt unde glanz
einen lobelîchen kranz,
dâmite daz hêrlîche wîp
hôhe zierte iren lîp:
ich mein daz diu getriuwe
was an tugenden niuwe,
die an ir diu wol geêrte
alle stunde mêrte
und daran steic von tage ze tage.
jâ was diz aller liute sage
daz waer diu süeze vürstîn klâr
ob wîplîcher wirde ein wirde gar
vor andern frouwen lobes rîch,
man vünde niender ir gelîch.
alsus ir lop erstarkte.
ir werdiu wîsheit markte
daz ir herre mit sorge ranc
diu in âne mâzen twanc
und diu in starke beswârte,
swie er frô gebârte.
diu süeze reine gemuote,
diu herzoginne guote
kreftic in wîplîcher zuht
hete enphangen werde fruht.
von minneclîcher triuwen kraft
was diu klâre berhaft.
gelobet sî der hôhe got
daz uns sîn gotlîch gebot
gap ze fröuden stiure
die erwelten creatiure:
ich mein die wîplîch wirdekeit.
swaz got hât êre an sie geleit,
wir vinden mangen tumben man
der lützel daz vervâhen kan.
ein wîp kiusche und reine gemuot
ist aller güete ein überguot.
wie trôstlîch ein anschouwen
sint die wünneclîchen frouwen!
wol ir diu daz guot erjaget
daz man die êre von ir saget
daz sie ir wîpheit rehte tuot
und lôser vuore ist behuot
und sî der lôsheit widerstrît.
von rehte man daz wort ir gît,
sie wese ein engel und ouch ein wîp,
sus zwir genant und doch ein lîp.
wîplîch wirde ist sô wert
daz got der sippe aldâ gert.
der himel und erden ist ze grôz,
in wîplîch wirde sich beslôz.
der allen künigen ist ze starc
in engem schôze sich verbarc
bî der maget marrîen lobesam.
aldâ er die menschheit nam,
doch got an sîner gotheit ganz,
aller tugende ein überglanz,
ob aller klaere ein klârheit gar.
diu den hôhen krist gebar,
an megetlîcher wirdekeit
krône über alle kiusche treit.
wîplîcher wirde sich fröut diu luft,
wîplîch wirde gît schalles guft.
alle engel in himelrîch
wîplîcher wirde fröuwent sich.
got mit al den lieben sîn
wil bî wîbes wirde sîn:
in reiner wîbe herzen sal
von himel neigte er sich ze tal.
ô wol dir, süeziu wîpheit,
fröu dich der hôhen wirdekeit!
disiu klâre heidenîn
wolde ouch bî rehter wîpheit sîn.
aller lôsheit was sie bar,
sie truoc ein reinez herze gar.
mit vollkomener güete
und rehter dêmüete
kunde sie ir wîplîch prîs bewarn.
diu tugentlîche wolde ervarn
wes dem herren waer ze muote.
sie was in êren huote,
dar ûz sie nie trit getrat.
ein sinnic herze gap ir rât,
daz trahte ûf wertlîch bejac.
eines nahtes dô sie lac
bî ir werdem liebem man,
diu herzoginne wol getân,
in ir arme sie in flaht.
mit lûterlîcher liebe maht
twanc sie in an ir brüstelîn.
ir durchliuhtic mündelîn
hitzig nâch rôsenvarwe rôt
mit kusse sie dem vürsten bôt.
alsus wart sie mit rede lût:
< nu sage mir, herzeliebez trût,
ist dir diu sache iht bekant:
eine arme wât ich hinne vant,
enen huot, stap, tesche und zwêne schuo,
wem sô daz gehoeret zuo?
ez liget undern bette unden
vaste zesamne gebunden.>
er sprach:< ez hât eteswer
durch sîne lust verborgen her.>
mit der rede an sînen lîp
twanc er daz wünneclîche wîp.
sô wê daz sîme herzen tete
daz sie diz ervaren hete;
er dâhte daz sies ervaeret
würde und beswaeret
ob er ir die wârheit sagete.
mit im selben er daz klagete
und bôt der rede lougen.
mit wazzerlîchen ougen
sie kuste in aber und sprach alsô:
< ich sol niemer werden frô,
ichn ervare des die wârheit
durch waz diz sî her geleit.>
ir rede begunde sich mischen
mit weinen und mit hischen.
einen eit sie des bôt,
sie solde unz an iren tôt
ringen dâ mit leide.
nu wurdens alle beide
mit jâmer versêret.
der herzoge geêret
bat sie ir weinen lâzen
und sich ir jâmers mâzen.
eines wol ich mich verstê:
ir weinen tet dem vürsten wê
und bôt sînem herzen
einen leitlîchen smerzen,
als ez noch werdem manne tuot,
siht er sîn liep ungemuot.
alsô gît liep dicke leit
und senlîch trûren albereit.
alsô willehalm geschach,
der dô trôstlîchen sprach:
< eiâ, süeziu herzogîn,
dû solt dîn weinen lâzen sîn.
mîner ougen spiegel klâr,
disiu maere ich dir ervar.>
sie sprach:< liebt iu mîn gesunt,
daz sol sîn in kurzer stunt.>
er sprach:< jâ, frouwe, daz geschiht.>
er hete doch mit jâmer phliht
und ranc mit kumberlîcher nôt,
aleine er trôst der klâren bôt
und gap dô der gehiure,
der im was selbem triure.
er jach, sie solde ez heimlich tragen
unde niemen daz sagen
und daz sie verbaere
trûren und frô waere
mit ir ingesinde.
er sprach:< ich erwinde
niht, ichn volvüere diz kleit,
als ez her ist geleit.>
dise werden jungen,
doch wirdeclich betwungen
mit ungevelschter liebe kraft
( âne touf in heidenschaft
sô enwart nie solich staete erkant
als man an in beiden vant),
sie truogen wârer minne last.
unminne was ir herzen gast,
diu mit mislîchen gedanken
ein hôhez lop tuot kranken.
swan diu guote in ane sach,
ir herze, ir rôtez mündel jach
daz niht ûf der erde
ir waere in solchem werde.
sô er was eine stunde
von ir, sie enkunde
vor leitlîchen swaeren
frô niht gebaeren.
werdiu minne und volliu tugent
ir beider herze in klârer jugent
mit prîses kraft het versigelt,
alsô beslozzen und verrigelt
daz sie mit triuwen wurben,
an dem willen nie verdurben.
mit leitlîchen sorgen
erbeiten sie des morgen.
wilhalm gebârte in der aht
als er waer bî fröuden maht,
swie doch mit jâmer ranc sîn lîp,
sô er gedâht daz er sîn wîp
und sîne getriuwen werden man
alsô verweisen solde lân.
jâ ist diu rede ze klagene
und senelîch ze sagene
solch ungemach unde leit
daz dirre vürste sît erleit,
der was an allen êren hôch
und sich willeclîchen zôch
von hôher wirde in swache won
durch krist und den süezen lôn.
mit swaerlîchen leiden
swie sich ensaget der heiden
dirre antwürte sage,
grôzez leit und herzenklage
wil nu hôher fröuden schal
senken tief in riuwen tal.
die durch liebe in fröuden waeren,
die wil liebe nu beswaeren.
swâ man mir von fröuden seit,
dâbî prüeve ich herzeleit.
alsô diu werlt lônen kan.
dirre wol geborner man,
willehalm der vürste wert,
von allem sîme herzen gert
wie im krist würde kunt.
rôtes goldes manic phunt
heimelîche er zuo im nam:
durch gewarheit sô im des gezam.
vil rehte der jungen sich versan:
niemen sîn heimvart wizzen kan.
ouch gedâchte alsô der hêre,
er solde ez in kristes êre
froelich zeren und vergeben.
machmeten wolde er niemer leben
und andern allen abgoten.
er widersagete ir geboten;
er jach, er ensolde
sie niemê haben holde.
krist wolde er êren,
sînen flîz dran kêren.
diz er heimelîchen hete,
niemen erz ze wizzen tete.
wilhalm was genendic.
nu was daz unwendic.
er wolde sînen hôhen art
smaehen in armüete vart.
er was in süezer andâht.
des selben tages hin ze naht
( nu hoeret wie ich hân vernommen)
dô sie ze bette wâren komen
und gelâgen eine wîle
wol gegen einer mîle,
der vürste von dem bette trat
und nam, dâ erz verborgen hât,
ze sîner vart daz arme kleit.
an sînen lîp er ez leit.
nu gebârte diu vil hêre
als ob sie sliefe sêre:
sie merket wol den herzogen.
als er die schuo hete angezogen
und die vaste gebant,
den stap nam er an die hant,
ûf sîn houbt satzte er den huot,
nider kniete der vürste guot;
alle reden er gesweic,
mit zühten er der frouwen neic
mit voller zeher rêre.
an sîner umbekêre,
dô er zer tür wolde sîn,
von dem bette spranc diu herzogîn.
ich waen, der waete sie vergaz.
sie sprach:< herre, waz ist daz?
wes wellet ir beginnen?
welt ir mir entrinnen?>
sie sprach:< wes hât ir gedâht?>
sie hurte an in mit voller maht
und zôch in ze dem bette wider.
dâ muoste er zuo ir sitzen nider.
diu klâre in grôzem leide
aller ir kleide
sie vor jâmer vergaz,
blôz sie bî dem vürsten saz.
lieplich er sie ane sach,
ûz trüebem muote er zuo ir sprach:
< herzentrût, tuo an dich
ein kleit!> alrêrst versan sie sich
daz sie was sô nacte;
mit der decke sie sich dacte,
daz vil jâmers rîche wîp.
got hete iren werden lîp
ze wunsche gemezzen;
dâ was niht an vergezzen,
ezn waere zuobrâht als ez sol
gar schoenen lîp schicken wol.
von herzen sie weinde.
waz er hie mite meinde
oder wes er willen haete,
daz er kunt daz taete,
sus bat ir rôtez mündelîn,
der jâmerigen herzogîn.
bî der liebe sie sprach
und als sie triuwen sich versach,
als manete in diu frouwe guot
daz er ir seite sînen muot.
er sprach:< mîn liep, ich will dir sagen
grôz liebe und dâbî jâmer klagen.
der beider ist mîn herze vol.
vor liebe ist mir alsô wol
daz nie menschlîcher art
sô wol noch ê erfröuwet wart;
noch baz mîn herze ist hügende,
an fröuden sich vermügende:
mir ist ein name worden kunt,
der hât mich alsô gar entzunt
daz ich sîn naht unde tac
noch stunde niht vergezzen mac.
der süeze name heizet krist.
ich wil ervaren wer der ist
der sô hôhen namen treit.
sô gît mir klegelîchez leit
und beswaert von herzen mich:
frouwe, sol ich lâzen dich
und sol ich mich erwilden dir,
sô wart nie nôt sô swaeriu mir.
ich hân in armer waete aht
krist ze suochenne gedâht.
sô mir krist wirdet kunt,
sô kume ich dir in kurzer stunt.>
er bat die guoten wesen frô.
diu antwurte im ûz jâmer sô;
diu wol geborne guote
sprach:< wes ist iu ze muote?>
er sprach:< frouwe, ich muoz von dir,
iedoch unsanfte ich dîn enbîr.>
< sagt, herre guot, wâ welt ir hin?
hât ir witzehaften sin?>
< ob krist wil, jâ ich, frouwe mîn.>
aber sprach diu herzogîn:
< ich wânde triuwe an iu hân,
dâ bin ich betrogen an.
ich geswîge mîn, ir soldet lân
diz durch iuwer werden man
gein den ir enguldet nie
iur kintheit. sie iuch êrten ie
und heten iuch in werder aht.
als ob iu wîsheit volliu maht
und al vernunft sî gegeben,
alsô wolden sie iuch leben.
wem bevelt ir liute unde lant?>
< daz setze ich an die hoesten hant,
dar nâch, frouwe mîn, ze dir.>
< einen kleinen trôst gebt ir mir>,
sprach diu süeze herzogîn.
< vür wâr diz ist ein kranker sin
des ir iu gedenket
und mich in jâmer senket.
wie solde ein wîp landes pflegen?>
ir herze gap durch d'ougen regen.
er sprach:< dû weist wol daz an dich
die herren mêre dan an mich
aller dinge warten.>
ir rôten munt den zarten
mit kusse er an den sînen twanc.
er sprach:< krist der habe danc
der dich geschuof sô wîse
an wîplîchem prîse.
unser hêrschaft wil ich
geswîgen. wande waern an dich
drîzic lant gevallen,
dû gaebest rât in allen.>
diu frouwe sprach ein wârez wort:
< ich hân gesehen und gehôrt
daz man frouwen wîsheit jach
und in berihtekeit vil sprach
ûf alle sache wol ze râten
die wîle sie wirte hâten,
daz man in grôzer wirde jach
und enbor lange darnâch
sô in die wirte entgiengen,
dazs ander wort geviengen,
die noch wol ir wîpheit huoten
und nie krankeit gemuoten:
mangen wîs man missebôt
in und liten smaehen spot.
diz waere allez gar gelân
swâ ein frouwe haete ir man.
manger sie dan êret
der sus ir muot versêret.
manger hande sache
in gedîhet zungemache,
die sie gar verbaeren
ob in ir wirte waeren
bî, alsô daz wellent
diu reht, diu sie gesellent,
mit liebe zesamne bindent.
ich bite iuch daz ir erwindent.
saget an, hât liep ir mich?>
der vürste sâ sprach:< jâ ich.
sunder der hôhe herre krist
nie niht enwart noch enist
des ich sô von herzen gert
als ich ie hete und habe wert
noch dînen klâren süezen lîp.
nu gip mir urloup, saelic wîp!
ob dû mîner saelden gerst,
mîner bete dû mich gewerst.>
an sich dructe er daz frouwelîn.
sie sprach:< ô friunt und herre mîn,
ich het ze fröuden dich erkorn,
nu hân ich fröude an dir verlorn.
vil dîner wirde bejac
mir suoze in mînem herzen lac.
dîn hôhiu wirde âne strît
gap mir ie vil fröuden zît,
sô dich mîn' ougen sâhen.
dîn werdez umbevâhen
mich sô hôhe rîchte,
niht sich dem gelîchte.
wie daz an werden fröuden hôch
mîn herze steigete und ûf zôch!
nu wil dîn wirdic trûren
mir die süeze sûren
und swaz ich an dir wirden sach,
daz wirt mir ein ungemach
ob dû scheidest von mir.
ôwê herre, waz hât dir
dîn gemüete verkêret?
wie mir daz versêret
herze unde sinne!
herzeliebe und werdiu minne
sol mir sîn ein herzeleit.
hoehe an mir dîn wirdekeit,
süezer wilhalm, unde blîp!
ôwê daz ich unsaelic wîp
trage dîns verhes sâmen,
den gâben unde nâmen
unser zweier minne.
betrahte in dîme sinne
wie ich mit swaere bin begurt.
mir nâhet daz zil der geburt.
sol uns diu fruht ze fröuden komen,
wirts mir mit leide niht genomen,
ob daz kindelîn genist
und dû niht, herre, bî mir bist,
wie sol ich dâmit gebâren?
in wahsenden jâren,
ob jupiter ez leben lât,
wer gît im helfe oder rât
getriuwen als du taete
ob ez dich bî im haete?
wer machet ez an witzen wîs?
wer lêrt ez vürstlîchen prîs
und hôhez lop erwerben?
sol daz an im verderben,
sô wolde ich lieber niht gesîn.
wer ahtet sîn, wer ahtet mîn?
weder der herre noch der kneht
haldent an uns vürsten reht.
sol sich sus mîn wirde krenken?
jâ mügen sie nû gedenken,
ich habe von mir dîne fluht
bejaget mit mîner unzuht.
diz betrahte, lieber herre mîn!>
von herzen weinde daz frouwelîn.
mir selben tuot ir kumber wê,
des wirt ie mê und ie mê.
wilhalm sprach:< gan uns des krist
daz unser fruht ze fröuden ist
gegeben und daz kindelîn
sol leben und bî lîbe sîn,
dîn wîplîchiu bescheidenheit,
dîn ûzerweltiu wîsheit,
wirt ez kneht oder maget,
an allen tugenden unverzaget
dîn edel süeziu hôhiu art
an rehtem prîse ez wol bewart.>
diz kan ich anders nicht gewegen,
sie muosten beide jâmers phlegen,
grôz leit ir herze dô bevienc.
vil rede diu aldâ ergienc,
daz wâren weinlîchiu wort.
dô diu herzogîn gehôrt
daz sie den edeln wenden
mit nihte mochte erwenden
noch ziehen von dem muote,
diu hôhe hêre guote
fröuden arme und jâmers rîche
sprach zim gar senelîche
weinende an der stunde
ûz rôt getriuwem munde:
< ei willehalm mîn süeze amîs,
waz dû nû grôzer sorgen gîs
den getriuwen herren dînen,
die sich nâch dir suln pînen!
vil frouwen wert und lieht gevar
nâmen dîner wirde war
und wurfen an dich ir ougen schîn.
ich gundez in wol( dû waer doch mîn),
ob deheiniu sô gedâchte
daz ir gehügde brâhte.
willehalm, dîn überkêre
sol vil der zeher rêre
werdes wîbes ougen geben.
hôhe fröude in jâmeric leben
gît dîn staetlîch sinnen
ûf die vart von hinnen.
nû dû der wilt erwinden niht,
sin und herze mich beriht
und raetet ellenlîchen mir,
lieber friunt, ich wil mit dir>,
sprach ir mündel hitzic rôt.
alrêrst quam willehalm in nôt.
offen und verborgen
swâ leitlîchez sorgen
sîn getriuwez herze bevie,
sô quam er in die swaere nie,
sîn herze tete von jâmer krach.
betruobt er an die guoten sach.
er sprach:< neinâ, saelic wîp,
jâ ist dîn süezer klârer lîp
ze kranc ze der arbeite
dar ich mich zuo bereite.>
dô sprach aber diu herzogîn:
< herre, sol ich ân dich sîn,
daz waere ein unergetztet nôt,
diu sich züge an den tôt.
ich bin der reise unervaert,
trût herre, als dîn herze gert.
geschiht dir wê, geschiht dir wol,
diz ich mit dir lîden sol.
jâ bin ich über al rîcheit rîch
sô ich mac gehaben dich.
ûz zweien wel dir einez
und anders deheinez:
daz dû belîbest hie bî mir,
oder lâz mich volgen dir!>
vil sie beide weinden
ê sie sich des vereinden.
willehalm ûz jâmer sprach,
sorge im fröuden urbor brach:
< herzeliep, wiltû mit mir,
sô bevilhe ich ûf dîn triuwe dir
und sô liep als dû mich hâst,
daz dû es niemen wizzen lâst.>
an wîplîcher wirde diu staete
jach, gerne sie daz taete.
sie dûhte wie sie waere erlôst
al irer swaere und haete trôst
vunden, daz sie mit im solde
und er ir des gunnen wolde.
diu herzoginne lieht gevar
( al ir lîp was sô klâr
daz sie mit schoene widerstreit
rîche an hôher wirdekeit
manger frouwen glanzem schîn)
nâch viure var ir mündelîn
noch roeter dan diu rôse rôt
lieplich sie dem vürsten bôt.
in ir arme sie in flaht.
ich hânz alsô daz sie die naht
manger rede begunnen.
diu klâre wol versunnen,
als des liehten morgens schîn
ze der kemenâten în
geweldic durch diu venster brach.
ze dem vürsten sie dô sprach:
< nu soltû eine zuht begân:
dû solt alle dîne man
besenden und beschrîben,
sît dû niht wilt belîben,
daz sie komen mit ir frouwen
vür die stat: ûf der ouwen
wellestû mit in froelîch sîn.
süezer friunt und herre mîn,
dâ solt dû nâch vürsten rehte geben
und in rîcher ahte leben.
von dir sie alle sîn gewert
mê dan iemen an dich gert,
und wis dû mit den herren frô.
ich tuon ouch mit den frouwen sô,
mînen werden gespiln.
uns sol der koste niht beviln.
wir suln uns rîch da erbieten,
sie sô ze fröuden mieten
und suln ir gemüete zenen
daz sie sich nâch uns müezen senen.>
dô sprach der vürste:< wol dir!
dîn werder rât gevellet mir
und guoter lêre wirdekeit,
der vil dîn süezez herze treit.
mir hât dîn süezer munt vollbrâht
des ich mir, frouwe, hete gedâht
ze sprechen, libiu, wider dich.
wie dîn wirde tiuret mich!>
al den herren in dem lande
wilhalm dô brieve sande
und bat sie mit ir frouwen
komen ûf die ouwen.
sus bat der triuwen veste
daz sie dâ sîne geste
ahte tage waeren.
nâch der âventiure maeren
sô was dis in dem meien
dô die werden leien
des vürsten brieve nâmen
und ze sîn gebote quâmen
in hôher kost gezierde,
als daz gezam ir wirde,
mit manger frouwen tiure,
die ze hôher fröuden stiure
wol kunden und nâch prîse jagen.
sie lêrten ouch an lôsheit zagen.
ir amîse ie hôchgemüete
der werden wîbe güete
ie unverdrozzenlîchen gap.
wîp sint voller urhap
vollekommener dinge guot
wîp gehebent tugentlîchen muot,
wîp hôhe fröude erweckent,
wîp versêret herze erstreckent
ze hôher stîge rihte
mit froelîcher phlihte,
wîp brechent vester sorgen bunt,
wîp gebent süezes trôstes vunt,
wîp tuont wesen ellenhaft,
wîp sint an vînden sigehaft.
wîp sint saelden voller teil,
werdiu wîp sint mannes heil.
got durch wîplîch wirdekeit
gap sich ze sune der süezen meit.
wilhalm mit der klâren
beide des flîzic wâren
wie sie mit rîcher koste kraft
volbraehten dise wirtschaft.
ûf den bluomenvarwen plân
einen rinc sie hiezen slân
von spaehen tuochen sîdîn,
diu gâben manger varwe schîn
glanzen und von golde.
als der süeze wirt daz wolde,
ûf des ringes wenden
wâren allen enden
rückelachen breit ûf gezogen,
grôzer rîcheit niht betrogen,
darunder man solde sitzen.
mit schoenheite witzen
was der siz al umb bereit,
vil teppich durch und durch gebreit.
dar ûf von phulwen lieht gevar
beriht man ein gestüele dar,
erhabene tische niht ze hôch.
sô des was zît, dar ûf man zôch
einvarwiu tuoch gar wîze
genaejet wol mit flîze.
ze den taveln der herre erwegen
schuof ambetliute die ir phlegen
solden mit wirdiclîcher kraft.
diz wart allez vür geschaft
swaz man dâ haben solde.
sîn lop er sus bewaren wolde
daz niemen sô entspraeche
daz ihtes dâ gebraeche,
sunder man dâ naeme
swaz der wirtschaft was gezaeme.
man sach daz velt in rîcher kür.
nû quâmen al den werden vür
manic kamerwagen swaere
unde vil soumaere
geladen rîlîche,
der armuot niht gelîche.
den riten gevüege knappen mite
gekleit nâch hovelîchem site.
die sach man vaste gâhen,
als herberge si wolden vâhen
nâch des volkes ahte
daz ieglîch herre brâhte.
beidersît dem ringe
ûz frischem urspringe
ein klârer lûter bach entspranc,
der lustic durch die bluomen dranc
durch die ouwen hin ze tal;
suoze klanc ietweders schal.
willehalmes ambetman
wârn gemeine ûf dem plân.
alsô der werde heiden
ieglîchem het bescheiden:
die marschalke und kameraere,
truhsaezen und spîsaere,
die schenken wâren ouch dâmite,
köche, ir buoben nâch ir site,
manic vilân und garzûn.
willehalmes pavelûn
wart dâ ein tiurez ûf geslagen.
waz mac ich von des rîcheit sagen?
wol weit daz ein ervaren man
daz rîcheit vil die vürsten hân.
man zôch ûf einez dâ bî,
daz was niht rîcher koste frî,
dâ diu herzoginne
solden wesen inne.
umb diu manic klein gezelt
sluoc man dâ ûf daz velt
von kostelîcher sache
den werden ze gemache,
mangem kunden gaste.
die küchen ruchen vaste.
die boten die vür quâmen,
herberge nâmen
umb den rinc ûf dem velde.
in rîcher koste melde
und in wirdeclîchem schouwe
sach man nû die ouwe.
ez was wol mitter morgen vruo.
nû sach man rîlîchen zuo
die herrn an allen sîten
gar hovelîchen rîten.
sie vuorten rîcheit wunder an,
als sie daz wol mohten hân.
stolz was ir reise.
in werder kurteise
quam dô manic erwunschter lîp,
ich meine diu lieplîchen wîp.
mange maget wol gevar
zoumten hübsche ritter dar
in wünniclîcher ahte.
ûf die ouwe man sie brâhte,
dâ sie erbeizen wolden.
die in abe helfen solden,
die dûhten sich des dinges wert
des manger vor den frouwen gert.
nû wart daz bluomenvarwe velt
und daz tiure gezelt
wârer schoenheit, als ez sol,
klârer varwen alsô vol
daz ir glanz vil nâch verdarp.
mit wârem strîte daz erwarp
manic wengel lieht, dâ bî ein munt
der sô kemphlîch dâ stuont
und in viures varwe bran:
er möhte wol werlîchem man
mit hurteclîchem kusse rôt
vüegen fröude und dâbi nôt.
ûf dem velde über al
vernam man mangen süezen schal.
von manger hande seitenspil
vernam man süezer doene vil.
al den werden bevorn
helliu schalbaeriu horn
manc meister dô erklancte.
manc heiden wert ersprancte
( vil ritter unde knehte
die beriet man dâ nâch rehte)
ir rôs ûf der ouwen
ze êren des landes frouwen.
diu quam nâch rîcheite siten
mit manger frouwen klâr geriten
den man volleclîchen jach
vil schoende, den man mit wârheit sprach
daz wîplîch wirde heizet.
dô diu süeze guote erbeizet,
manc frouwe ir engegen quam
als daz beidersît wol zam.
diu herzoginne zuht begienc:
in wirde si alle sie enphienc.
von dem pherde ûf daz gras
zuo in sie getreten was.
sie gienc an werder frouwen hant
dâ sie ir pavelûne vant,
und satzte sich dar inne.
dâ truoc diu herzoginne
vor allen frouwen liehten schîn.
nû quam ouch nâch der trûten sîn
wilhalm in hôher wirde kür.
dem edeln vürsten zogten vür
von hôher art juncherrelîn.
verre vor den kindelîn
tambûr und busînen grôz
gâben dô schalbaeren dôz.
sie zogten sâ den kinden nâch.
dâ man den vürsten komen sach,
süeze videlaere
floitierer und rottaere
die erklancten mange süeze note.
dem vürsten volgte ein schoeniu rote.
er sach durch enphâhen
sîne herren gein im gâhen.
willehalm, frou êren holde,
dankte als er solde,
und enphieng ouch zühteclîche
die herren alle glîche.
er sach sie gerne und sie in.
er kêrte gein dem gezelte hin
dâ al sîn fröude inne was.
verre dannen ûf daz gras
nider stuont er von dem pherde.
in daz pavelûn gienc der werde
mit den rittern frô durch schouwen,
dâ er enphienc die frouwen
in unvergezzener zuht.
ein herze trûric fröuden fruht
müeste enphâhen unde bern,
fröude und hôhes muotes gern,
quaeme ez dâ ez fünde
solcher fröude urkünde.
wider her vür der vürste gie,
die frouwen er bî gemache lie.
sân er jach, er wolde
daz man ezzen solde.
die tische und sitze berihte
man mit rîcher phlichte,
alsô ir vor hât vernomen.
ie ze dem tische sach man komen
hübsche kameraere.
von silber becken swaere
und tweheln wîz sie brâhten.
die spîser ouch dar gâhten
die ûf die taveln leiten dar
semel grôz und wîz gevar.
dô diz alsô was getân,
willehalm der süeze man
mit mangem werden sarrazîn
den rinc quam er gegangen în.
dar nâch diu minneclîch gevar
quam mit den werden frouwen dar
nâch frouwelîchem prîse.
der junge an tugende wîse
kunde wol vürstelîchen leben.
den frouwen hiez er wazzer geben;
daz truogen stolze ritter dar.
bî manger zît sô schoeniu schar
wart von frouwen nie vernomen
sô dâ was zesamne komen
in wîplîchen gebâren.
wie sie gezieret wâren
mit rîchem gewande
brâht ûz mangem lande,
mit phelle von achmardî
durchleit mit golde von arabî!
got an in hôhte sînen prîs.
dâ stuont swankel als ein rîs
manic maget unde wîp,
dâ der gürtel iren lîp
bevienc an der krenke,
mit geschicke ir gelenke
wol ze wunsche gestalt.
durch sie swant sich der walt
mit rîche ziernder koste.
an manger herter joste.
sie valten mangen ûf daz lant
den nie beruorte ir keiner hant.
alsô diu wîp mit wirde kraft
sint an den werden sigehaft.
süezen art und werden man
wîbes güete twingen kan.
des wil er alles sîn bewart
unwert man von unsüezer art.
man sach an in den gotes flîz:
undervan rôt unde wîz
kôs man dâ lieht unde klâr
vil wengel minniclich gevar
under liehter ougen blicke,
zene niht ze dicke,
dar über brûn wol stênde brâ,
als sie mit dem binsel dâ
ze wunsche sîn gestrichen.
dar under lechelîchen
glanz ein munt durchliuhtic rôt
al werbende vriundes herzen nôt.
ez gebôt ir zuhtebaerer sin
daz diu hübsche herzogîn
stille stuont an irer stat
unz ieglîch frouwe wazzer hât:
alrêrst diu edel guote saz.
wilhalm nie sich sô vergaz,
man ersaehe in bî tugende witzen.
ja enwolde er ê niht sitzen,
sichn gesetzten gar die frouwen.
sus liez er im prîses zouwen.
ieglîch bî ir trûte saz.
als er het geprüevet daz,
er gienc dâ wider unde vür
unz man in wirdeclîcher kür
über al driu gerihte getruoc,
spîse klâr und guot genuoc,
und man in manger grôzen schal
dô brâhte trinken über al:
mete, môrat unde wîn.
dô satzte er sich zer herzogîn
der vürste in hôhem muote:
daz dringen dâ diu guote
wolde lîden âne zorn.
dort manic bûsîne unde horn
wart erklenget grôze
mit schalbaerem dôze.
dô sich ante diser snar,
vür al die taveln trâten dar
videler mit williger gunst
bewîsten dâ ir süeze kunst.
dise rede ich kürzen wil.
dâ was allez seitenspil
daz man ze hôchzît ie vernam.
man truoc dar wilt unde zam
übric vil mit voller zuht.
dâ was alliu genuht
von kostelîcher spîse,
sô ez wolde der wîse,
von guotem trinken dar zuo.
sie hânt gezzen gnuoc nu.
die ambetliute quâmen
und die tische abe nâmen.
aldâ wazzer wart gegeben,
sie wolden baz den fröuden leben.
von manger werden hende
ûf manic stolz gebende
wart dô erhaben liehter kranz.
in dem ringe huop sich tanz.
die knehte wârn, die muosten vür
ûzhalp des ringes tür.
die ritter bî den frouwen
wolt wilhalm tanzen schouwen.
er was ouch selbe aldâ bekant:
diu schoenste gienc an sîner hant
frou guote diu klâre
den sorgen dâ was ze vâre.
dô man getanzet hâte,
wilhalm wart ze râte,
sie solden ûze ûf dem plân
die frouwen sich erkôsen lân
durch ir sunderlîch gemach.
wilhalm nâch sîm rosse sprach,
als tâten gar die werden man.
seht, diu brâhte man in sân.
dô huop sich stolzer bûhurt.
dâ wurden durch der bluomen vurt
diu ros mit hurte gewet,
daz grüene gras alsô getret.
stolz was ir hardieren,
ritterlîch ir bûhurdieren,
ir keinet tet dem andern wê.
sie begunden kurzwîlen mê.
swaz wirdic fröude heizen mac,
dâmit vertriben sie den tac.
alsô komen wolde diu naht,
dô wurden grôze kerzen brâht
volles liehtes rîche
vür die herren algelîche.
ob sie des tages fröude zam,
diu naht erbôt sich dô alsam.
dô gap vil wünne manic lîp,
ich meine diu güetlîchen wîp,
die fröude ein übergulde sîn.
ich fröut mich ouch etswan der mîn.
daz ich diz mit kürze sage:
willehalm die ahte tage
alsô wirdeclich zuobrâht
als hôchgezît ie wart erdâht
oder mac ouch iemer werden.
sus warp er mit den werden;
die wâren sînes heiles frô.
mit al den frouwen warp alsô
diu hôchgeborne vürstîn klâr;
sie wâren ir ze willen gar.
nâch dem lesten ezzen
wilhalm het niht vergezzen,
als in diu hôchgeêrte
bî der naht dô lêrte
dô er der süezen herzogîn
verholne wolde entrunnen sîn:
der vürste wîse und wert erkant
den âbent gap ûz voller hant
al den herren besunder
rîcher gâbe wunder,
edel gesteine, silber, golt:
er gebârte als er niht haben wolt.
al den werden er dô sant
drîer hande rîch gewant:
scharlachen rôt unversniten,
diu zwei von phelle wol gebriten
mit golde spaehe gar geworht.
diz haete ein herze kranc ervorht
ob ez der rîcheit urhap
saehe die man dâ vergap.
er gap ros unde phert
mangem armen ritter wert.
daz volc er allez wol beriet,
nâch ir reht die varnde diet.
waz tet diu süeze herzogîn?
diu gap ouch froelîchen hin
besunder hôhe rîcheit
al den frouwen gemeit,
sie waeren arm oder rîch.
sie gap al umb und umbe sich,
keine ir gâbe sie verschiet,
nâch wirde sie alle sie beriet;
unz von den handen diu vingerlîn
sant sie ir gespilen hin.
man truoc al umb und umbe dar
in grôzen kophen goltvar
guot trinken dazs wol hâten.
die schenken daz getâten.
den giengen edel kinder nâch
mit schalen grôz. dô daz geschach,
etlîch an der zungen hanc.
als sich ante der âbenttranc,
ritter wert in hübschen siten
sande er zin und liez sie biten
daz ir dehein sîn sitzen braeche
unz er guote naht in spraeche.
alsô disiu bete geschach,
der herzoge an die guoten sach,
bî der hende er sie gevienc.
mit der klâren er dô gienc
dâ die werden sâzen.
ir ûf stên sie muosten lâzen.
von disem ende an jenen ort
zin allen sprach er disiu wort:
< iur muot ist veste âne wanc
gein mir; ich sage iu grôzen danc
daz ir lieplich vernâmet
mîn gebot und dâ her quâmet.
ob iu ihtes hie gebrach
( von mîner kintheit daz geschah),
sô sult ir nemen ouch vür guot
unsern williclîchen muot.>
dô sprâchen frouwen unde man:
< herre, ir hât an uns getân
und unser frouwe, diu hie stât,
an uns ir prîs gehoehet hât
daz wir guot unde leben
in iur gewalt hân gegeben.>
dô sprach der vürste:< ir hât biz her
ie volendet unser ger,
ich bite iuch alle daz ir
mîner frouwen unde mir
iur wârez gelübde gebet
daz ir wol einander lebet.
wir haben unbesaezen,
ob sich die alsô vergaezen
daz sie durch unser kintheit
uns hazzes wolden sîn bereit:
sît ir getriuwe einander bî,
so ist unser lant der vâre frî,
daz wir mit gemache wesen.
sus suln wir wol vor in genesen.
komet mir, so ich iuch besende!>
ûf rahten sie die hende
und jâhen alle, sîn gebot
sie leisten ganz unz in den tôt.
daz enkünde niht undervarn,
sie wolden sich daran bewarn,
niemer dar abe gevallen.
sie nigen beide in allen.
die gehiuren werden wol bedâht
niht zuht in sprâchen guote naht.
hin giengen sie an ir gemach.
in allen was des selben gâch.
der herzoginne wârn bereit
ouch ûf den wec iriu kleit.
sie wârn niht phelle von triopolis
noch geworht ze tarsis,
niht rôt gel brûn oder blâ:
sie wâren einer farwen grâ
gar âne waege gezoc.
alsô was des vürsten roc,
alsô het einen der kameraere
der dô wiste disiu maere,
der mit den werden solde,
daz er gerne tuon wolde.
willehalm der wîse
het den kamerer spîse
geheizen wol berihten.
ze kumber sie phlihten.
er tet alsô im was geboten:
er nam schuldern wol gesoten,
dar zuo brôt unde wîn
in zwein gevüegen fleschelîn.
welt ir nû, sô hoeret wie
der vürste dô vil rîcheit lie
mit der herzogîn von arte hôch
und sich in armüete zôch
von hôher wirde in swache won.
mich jâmert daz ich muoz dâ von
bescheidenlich ir kumber sagen
den nû sol diu guote tragen,
und waz sie grôzer swaere leit.
dô al daz volc sich het geleit,
grôz müede etslîche slâfes twanc,
sumelîche müede und ouch der tranc
daz sie ûf einer sîten
wolden tages erbîten.
etslîcher ouch sô werde dâ lac
daz er ungerne sach den tac.
willehalm sprach zer herzogîn:
< wir suln uns machen hinnen.>
dô sprach diu süeze reine gemuot:
< swan dich, herre, dunket guot.>
der kamerer truoc dar daz gewant,
daz zôch an sich der wert erkant.
sie wolden des hân guoten muot.
der kamerer die spîse luot
ûf sînen rücke und ouch den wîn.
krist gebe in heil, sie gênt nû hin!
daz gên tet in von herzen wê.
nâch haeten siez getân niht mê,
die sich mit kumbers gewalt
gâben in ein grôzen walt.
willehalm mit ir kêrte
einer strâze geverte
volgte er, diu was im bekant,
vertic in ein ander lant.
nû wil an dem morgen fruo
mit tage jâmer kêren zuo
den die man frô des âbents sach;
sorge in durch ir fröude brach.
dô sie von der ouwen wolden
und urloup nemen solden,
dô wart in allen gesaget
des daz volc an fröuden zaget,
hôher vluste maere
daz in der vürste waere
verstolen mit der vürstîn.
daz gap an jâmer in gewin,
ir fröude warf sich under.
mit klage sie stalden wunder.
mangen wec sie sanden,
selbe ouch die herren randen
beidiu in stat und ûf daz hûs.
nû was ir suochen gar umb sus.
dô sach man frouwen unde man
grôzen jâmer begân.
kein leit sich dem gelîchen mac
swaz daz volc jâmers phlac.
wie herzelich sie weinden!
wol sie daz bescheinden:
manic frouwe lieht gevar
beidiu vel unde hâr
reiz und ir gebende.
ir dannenkêr fröudenswende
wart offenbar, niht tougen.
ir werdiu liehten ougen
von herzen sich erguzzen,
daz der zeher rêre fluzzen
und vûhten sô der tou daz gras.
swaz dô herzenswaere was
und seneclîches jâmers klage,
daz volsagete ich niht in ganzem tage.
sie twanc ouch nach den werden nôt;
herzentriuwe in daz gebôt.
man liez nider diu gezelt,
rûmen wolden sie daz velt.
sie wolden leides zins dô geben,
ir fröude sich kêrte in jâmeric leben.
doch ê sie schieden von dem plân,
ein vol geborner wîser man
mit witzen san an disiu wort
diu er von dem vürsten hôrt
des âbents, dô er gein in sprach
daz sie giengen an ir gemach.
er sprach ze allen herren dô:
< werden ritter, wie gebârt ir sô?
mîn herre und ouch diu herzogîn
sulen unverloren sîn.
ich hân an sîne wort gedâcht
diu er nehten sprach ze naht,
und an sîne süeze bete
die er des âbendes tete,
daz wir vereinet waeren
und einander helfe baeren.
dô gap er uns getriuwen rât.
swie ez umb die werden stât,
sie suln uns rât und helfe geben.
ich weiz vür wâr, sie sint bî leben.
lât daz sô sîn ergangen,
sie sîn uns abe gevangen,
mîn herre und daz vil reine wîp,
daz ist ûf guot, niht ûf den lîp.
allez leit mir geschehe,
ob ich iu unrehte jehe:
ê ich sie lieze verloren sîn,
waer des keisers rîche mîn,
des verzige ich mich und wolde ez geben
vür sie und wolde in armuot leben.
gehabt iuch, werden ritter, wol!
in alliu lant man boten sol
sie suochende senden
und endelîchen enden
swaz uns nu vüege drâte.
werden wir ze râte
ê wir scheiden von der ouwen!
man gebe ouch trôst den frouwen!
diz mac anders niht gesîn:
wir lîden billich nâch in pîn.
diz habe ouch ein gelenke
daz sich unser prîs iht krenke
und der sorge man setze fröuden zil!>
sîn rede in allen wol geviel
und jâhen daz sie wolden lân
sich gerlich an den wîsen man.
er was niht mit den lesten,
er fuor mit den besten
sô sie wâren in dem lande.
der edel wîse erkande
der wol geborne sarrazîn
sprach:< alsô sol ez niht sîn.>
er sprach:< ez sol ein ieglîch man
sîne rede hoeren lân,
waz nütze sî und ouch tüge
und wie man daz berihten müge
daz wir blîben bî êren
und unser triuwe iht versêren>.
dô wart von den getriuwen man
mangiu rede dâ getân.
dô sie al umbe hâten
nâch ir muote gerâten,
dô was ir rede unnâch sô guot,
ezn hülle enzwei doch ir muot.
dô quam daz râten an in.
er sprach:< ich sage iu mînen sin.
iur aller rât unde wort
hân ich vernomen unz an den ort.
sie sint wol behagelîch.
hie zuo sô wil sprechen ich.
ob iu niht mîn rât gevalle,
sô bite ich iuch alle:
gemeinlich widerredet daz
und sî iht daz iu vüege baz!
als ich hân gesprochen ê,
mîns herren râte ich nâch gê
daz wir vereinet wellen leben,
helflîch rât einander geben.
wir suln einen lantfride
swern und gebieten bî der wide
daz man den halde als man sol.
ouch gevellet mir daz wol
daz man einen iegelîchen man
sol bî sînem amte lân
offenlich; man solz niht heln.
man solz in allen sô beveln:
swaz der man ze handen habe
daz des niemer niht kome abe
wan nâch gemeinem râte.
vil kleinôt mîn herre hâte:
die sol man schrîben alle.
swaz vürbaz mê gevalle
von zinse und von gerihte
mit der schrifte phlihte,
ez gelde münze oder zol,
getriulich man daz halden sol,
swaz mînem herren hoere zuo.
alsam man mîner frouwen tuo:
swaz ir gevalle, daz hald man ir.
ir beider gesinde teilen wir,
swaz des niht behûset sî,
under uns und sîn dem helflich bî.
mîn frouwe und ouch mîn herre
koment niemer alsô verre,
wirn ervaren etewaz von in.
ir wizzt wol daz diu herzogîn,
unser frouwe diu gewaere,
mit fruht gêt alsô swaere
daz sie schiere gelît,
sô ich hoffe, in kurzer zît,
ob daz an unsern saelden ist
daz sie und ouch daz kint genist.
ob nu diu werde herzogîn
und der getriuwe herre mîn
uns sô entfremdet waeren
daz sie iemer uns verbaeren
und quaemen wider niemer,
sô suln wir doch iemer
in triuwe tragen unverirt
biz uns daz ze wissen wirt
ob sie bî leben niht ensîn.
sô hoffen wir an daz kindelîn.
bürge lant unde stete,
allez daz mîn herre hete
und mîn frouwe diu guote,
daz habe man in der huote
daz sie kein wanc undervar.
swaz gevalle, daz lege man gar
zesamen und beware daz
alsô wol unde baz
dan ob wir haeten unser hêrschaft:
sus hât unser triuwe kraft.
wie wert uns hete diu guote
und ouch der reine gemuote,
waz sie haben an uns getân,
wie liep sie uns gehabet hân,
hân wir daz in gedanken,
ez laet uns gein in niht wanken.
mîn herre noch einen sweher hât,
der uns helfe unde rât
unverzaget geben sol.
siht er daz wir uns haben wol,
diz stêt wol und ist ze mâzen.
wir suln in wizzen lâzen
unser leitlîche geschiht
mit boten; sûmen wir daz niht!
mînen rât und mîniu wort
hât ir vernomen und verhôrt:
mit den werken, als der lîp mich wert,
halde ich diz iemer unervaert.>
diz buoch ich hiemit kürzen wil.
sîn rât in allen wol geviel.
sie vielen alle an die bete
daz er ez durch die triuwe tete
und durch rehter liebe kraft
die er hete ze sîner hêrschaft,
die man starke an im erkande,
daz er in und dem lande
vore râten wolde.
ein ieglîch herre solde
des dâ ganz gelübde tuon,
er waere grâve od barûn,
daz sie ûf reht gerihte
mit wârer helfe phlihte
waern ze sîme gebiete
mit al der lantdiete,
sie waern rihter oder ambetman,
statrihter oder lantman:
swer des wider waere
daz im daz würde swaere.
dô sprach aber der wîse:
< hôhe ich iuch des prîse
daz ir ûf reht undertân
wellet wesen einen man.
ir habet hie barûn, grâven vil
den ir rîcheit stoezet hôhiu zil.
erwelet ein( erlât es mich!)
under iu allen: sô wil ich
iu wesen ein man gemeiner.>
ûz in sprach dô einer
ze dem werden sarrazîn:
< ir jehet, wir suln vereinet sîn,
gelîch gemüete einander tragen.
ir welt daz eine widersagen
daz uns alle dunket guot:
sô breht ir uns vereinden muot.
wert iuch niht des wir iuch biten!>
der heiden sprach mit zühte siten:
< mîn muot unbillich daran zaget:
sît ez iu allen wol behaget,
sô sol billîchen ich
in iuwerm dienste bewîsen mich.
mînem herren und der herzogîn,
swâ sie in der werlde sîn,
und iu bin ich des bereit.
daz spriche ich hie ûf mînen eit.>
ûf ir goten daz geschach.
er swuor vor, sie swuoren nâch,
daz sie hielden âne schranz
sîtmâl veste unde ganz.
den tac sie mit den frouwen
beliben ûf der ouwen.
sie wurden mit liebe des ermant
daz man sie wol gemuote vant.
als hievor daz büechel giht,
wol wart ez allez beriht.
wie ez mê disem vürsten gê
und umb die herzoginne stê?
daz tuon ich kunt mit wârer sage.
sie muosten ganze ahte tage
nâch kumbers geleite
wesen in arebeite
ê sie durchgiengen den walt,
die nû gein riuwe sint versalt.
an den niunden morgen fruo
ûz dem walt sie giengen nu
und quâmen ûf eine ouwe.
vor in in werdem shouwe
ein burc sie sâhen und ein stat.
gewalt dar obe ein vürste hât,
der dâ landes herre was.
burc und stat, als ich ez las,
wârn einsît bî dem grôzen sê.
dô wart der herzoginne wê
vor der stat wol drî gewende.
des quam in nôt der wende.
daz dô sîn herze niht enbrach
von jâmer den er an ir sach.
unde smerziclîchem pîn,
daz muoz von gotes gâbe sîn.
in al ir wêwen swaere
diu süeze lobebaere
wîplîcher zuht sich wol versan.
sie bat den vürsten gên hin dan
biz daz er gesaehe
waz an ir beschaehe.
des herze was betwenget.
mit jâmer disiu rede sich menget:
sie hât hie fröude unde leit.
got, dem ze geben ist bereit
beidiu swaere und gemach,
diser zweier triuwe ane sach,
diu âne truopheit bî in was.
hôher frühte dô genas
der lûterkeit ein spiegel klâr:
aldâ in armuot sie gebar
unmâzen schoen zwei kindelîn.
waz dan? sie suln doch vürsten sîn
ob sie blîbent lebende.
got ist in saelde gebende.
hie hât sich hôhiu wirdekeit
ze tal gelân in herzeleit.
daz wilhalm an der frouwen kôs.
unmâzen kranc und kreftelôs
sach er dâ al sîn fröude ligen:
des lebens was sie nâch verzigen.
waz welt ir daz der vürste tuo?
er muoz lîden swaere nu
umb diu getriuwen herzogîn
und die genaemen kindelîn:
die süezen fruht der werde
sach ligen ûf der erde.
er muoste weinen im genuoc:
die sô wert ein lîp getruoc,
daz die sô arme in swacher kür
dâ der werlde quâmen vür.
der herre wart mit jâmer lût:
< herzenliep, mîn süezez trût,
dîn hôhen art, dîn klâre geburt
ellendiclich hân ich verfuort.
dô ich dir volge jach mit mir,
dô versan ich übel mich an dir.
nu enweiz ich wes ich armer man
beginnen sol, wan ich niht kan
ze dirre noete rât gegeben.
ob sich endet hie dîn leben,
diu schult ist niemens mê dan mîn.
wie sint diu klâren kindelîn
mit unser tumpheit behuot!
hie liget mîn fleisch und mîn bluot,
hie liget unser zweier lîp
in swachem werde, ô süezez wîp.
wie mac sich enden disiu nôt?>
in krankheit doch ir mündel rôt
sprach:< eiâ, werder willehalm,
dîner klage jâmers galm
mit zwîvaltem smerzen
mich twinget in dem herzen.
wiltû mînem kranken leben
rîcher krefte stiure geben,
mîn süezer amîs, gehabe dich wol!
dîn triuwe mich erneren sol.
warîn winden wir diu kindelîn?>,
sprach zuo im diu herzogîn.
er sprach:< frouwe, ich enweiz.>
doch beidenthalp der vürste reiz
gein sîner sîten kêren
ûz dem rocke einen gêren.
als er daz kunde, diu kint er want
darîn mit sîner klâren hant
und gap sie hin der herzogîn,
diu sie an ir brüstelîn
leite dâ mit flîze.
daz brûne an der wîze
dâ sô wünniclîchen stuont:
in beiden gap siez in den munt
ob sie sich neren kunden.
kleine nar sie vunden.
an der klâren vürstîn jungen
noch kleine was entsprungen
daz wîp zem herzen schicket eben,
dâvon sie nar den kinden geben.
der getriuwe kamerer wîse
wîn unde spîse
in der stat hete genomen.
der was gâhes wider komen.
niht wan des wînes sie gezam,
ein lützel brôtes alsam,
des ûz dem wîne sie genôz;
daz gap ir kraft und doch niht grôz.
wilhalm az noch entranc;
sîn herze swaerlîche ranc.
er gedâhte, solde diu herzogîn
bekümbert mit den kinden sîn,
daz er verlust an ir kür,
beider sît er verlür:
wan er enkunde ir niht gephlegen.
nû hoert wes er sich het erwegen!
der vürste het vernomen ê
von der stat bî dem sê
daz von verren landen
grôziu schif dar wanden,
mit aller hande koufe
quâmen dâ ze houfe.
ze sînem kamerer er sprach,
an dem er triuwe sich versach:
< diz hil gar dîner frouwen:
lâz dir der verte zouwen,
ze der bürge soltû gân.
dâ vindstû aller hande man
die aller hande koufes phlegen.
lâz dîne frâge niht underwegen
under den kristen die dâ sint;
gein den dich frâgens underwint
ob iemen welle zwei kindelîn
koufen, zwei schoeniu knehtelîn.>
der kamerer getriuwe gar
huop sich des endes dar
und begunde ân betrâgen
nâch bevolner rede frâgen.
er erwarp daz er dâ suochte.
gâhes er geruochte
der widerkêre von dan
dâ er den herren het gelân.
dem quam er mit den maeren
daz dâ zwêne kristen waeren
die koufen wolden beidiu kint.
< ûf sundern kielen sie sint.>
der vürste sprach:< nu trac sie hin
und gip sie swie sie wellent, in!>
dô er die werden jungen knaben
an sînem arm hete erhaben,
dô muoste im sin und herze jehen,
er haete nie schoener kint gesehen
noch sô grôz von halbem jâre.
sus was ouch ir gebâre.
sam ouch die koufliute jâhen
dô sie diu kint ersâhen,
die beide williclich gemuot
umb diu kint gâben ir guot.
niht grôz was diu sumne
die er nam dar umne.
diu werde klâre guote
in kumberhaftem muote
mit slâfe was entnücket,
dô ir wart entzücket
ir wunne vil, ir fröuden hort.
diu was nû hin gegeben dort.
als mir der rede bediuter jach,
aldâ sie lac in slâf, sie sach
wie sie haete in ir schôz
zwêne jungen lewen grôz.
ietweder solt sîn rehte klân
an ir herze geheftet hân.
der zweier wunneclîchen löun
solt sie sich mit liebe fröun.
nâch wachendem kumbers dol
der guoten was in slâfe wol
mit den tiern dô sie sach.
sie dûhte enbor lanc darnâch
wie ein alder lewe quaeme
und ir die jungen naeme,
daz sie fröuden rûmes enget
und ir herze blibe betwenget
von der jungen lewen klân,
die daz sêrlich griffen an.
dirre troum den slâf ir brach.
dô sie der kinde niht ersach,
sie schrei lûte:< owê wâ sint,
trût herre, miniu lieben kint?>
wilhalm sprach:< sie sint versant
mit disem kompân ûf daz lant.
der hât ze ammen sie gegeben,
sie möhten dîn doch niht geleben.>
in jâmers gewalde
wilhalm frô sich stalde
ze liebe der frouwen sîn.
nie herze geleit sô grôze pîn
sam daz sîne dâ verborgen truoc.
den kamerer wîse unde kluoc,
wilhalm in mit zühten bat
daz er gienge in die stat
durch der klâren gemach.
er sprach:< al sanfte gêt mir nâch,
sô sol ich mir des zouwen lân,
guot ein herberge enphân
diu mîner frouwen füege und iu.>
er sprach:< getriuwer friunt, sô ziu!
sô dû herberge hâst,
sich daz dû des iht enlâst,
dû solt gâhes hervor
îlen ûz dem bürgertor,
unz daz wir komen aldar stên,
daz wir hernâch iht irre gên.>
hin er balde gâhte.
einen heiden got im bâhte
der sîn zuht an ime prîste.
ein herberge er im wîste
gemechlîch, doch rîch und guot.
die hete ein witwe wol gemuot
diu niht staeter geste phlac.
an ir vil wirdekeite lac.
der getriuwe dâ herberge erwarp.
wilhalms bete niht verdarp,
er îlte gâhes vür daz tor.
dâ wâren sie nû komen vor.
den herren mit der frouwen sîn
fuorte er ze der herberge în.
diu hûsfrouwe ir zuht begienc,
wirdiclich sie die enphienc.
diu witwe wert unde wîs
iren wîplîchen prîs
mit witzen hoehen konde.
mit minne ir bî wonde
ein minner hôch unde wert,
des sie ie ze trûte gert,
dem sie hete gar ergeben
wîplîchen prîs und werdez leben.
zehant dô sie die werden sach,
ir sinnic herze ir sô verjach
daz sie in armer waete
vil wirde gehûset haete.
sie sach ouch daz diu süeze kranc
was und ouch mit swaere ranc.
sie bat in zühte witzen
daz sie wolde sitzen
ûf einen tiuren senften siz.
ir wirdekeit gebôt ir diz.
dirre geste was sie frô.
diu werde enbôt sich in alsô
beidiu mit worten und mit tât
daz ir lop in wirden stât.
spîse guot und klâren tranc
truoc man dr niht überlanc.
willic ân verdriezen
bat sie sie der geniezen.
diu wirtîn mit der frouwen az,
der kamerer mit dem vürsten saz,
dâ er was wol berâten.
dô sie gezzen hâten,
diu wirtîn ze der frouwen sprach:
< ir sult gên an iur gemach
dâ ir iuch ruowe genietet.>
< frouwe, swie ir gebietet.>
sie vuorte die guoten von dem wege.
ouch schuofs ir wirdeclîche phlege.
wilhalms und des geverten sîn
phlâgen stolziu juncherlîn
von dem lande gelâzzen dar;
etslîches nam ir sippe war.
die vuorten ouch den vürsten hin
dâ er an ruowe vant gewin.
sie wârn nâch armuot sache
ze guotem gemache
komen und ze fröuden hûs.
nû warte diu wirtîn alsus
daz ir lieben gesten
nihtes solde gebresten.
als ir vor vernomen hât;
sie engulten niht der armen wât
dar inne sie wârn komen dar.
ir gebaere nam sie war;
sie hielt sie nâch der waete niht,
als tumben speher noch geschiht,
der merkt daz kleit und niht den man
und wil in darnâch in wirde hân.
des was diu wirtîn gar bewart.
an ir geloeze hôhen art
sie kôs und wirdeclîchen ruom,
daz sie von grôzem rîchtuom
und von grôzer hêrschaft
komen sîn in armuot kraft.
wie daz zuo komen waere,
sie versan sich rehte der maere.
vor der slâfenden herzogîn
wâren vil juncfrouwelîn
in der kemenâten
die alle ze werke hâten
alsô daz ir klârheit zam:
disiu worhte an der ram,
jeniu naete, disiu span,
als man in heidenschaft noch kan,
beidiu sîden unde golt,
daz man ze werke haben solt
ze dem daz heizent tiuriu tuoch,
diu man noch wert hât, sagt diz buoch.
sus lac frouwe guote
in werder kinder huote
daz sie iht würde entwecket
oder in slâfe erschrecket.
ruowe man guoten ruom ie gît.
ez was wol under vesperzît,
daz âbentezzen man machte.
wilhalm der erwachte,
erwacht was ouch diu herzogîn.
zuo ir saz diu wirtîn.
sie sprach:< frouwe, ir gebâret sô
sam iuch siechtuom tuo unfrô
und ir sît beswaeret.
iuch hât der wec ervaeret.
lîht ist daz ez uns geschiht.
nu helt mich iuwers willen niht:
wellen wir hînaht ân die man
wesen, ez dunkt mich guot getân.>
diu hûsfrouwe wert genande
der frouwen nôt bekande.
sie kunde daz geprüeven gar
waz der herzoginne war.
diu sprach ze der wirtîn:
< swâ ir gebietet, dâ wil ich sîn.>
diu alde hübeschlîchen vuor:
sie besande ir tohter und ir snuor,
ir eidem ouch und iren sun.
die solden kompanîe tuon
beider sît ir gesten.
die schicten ez zem besten.
sie wolde ergetzen sie ir nôt.
man truoc ûf tuoch unde brôt.
wirdiclich sie sâzen;
mit fröuden sie âzen.
diu wirtîn durch gesellekeit
vor der vürstinne sneit.
ir was liep ob sie wol az:
ez gunde nie muoter ir kinde baz.
daz bewîste diu alde wirtîn gar
an der diu doch wol gevar
bî vil grôzer krankeit was.
hie ûzen in dem palas
dâ der frouwen süne sâzen
und mit dem vürsten âzen,
die bewîsten werde geselleschaft
den gesten dâ mit zühte kraft.
mit mangem süezen maere
sie ringeten in ir swaere.
guot geselleschaft und werdiu wîp
wol fröuwent werdes mannes lîp.
alsô sie heten gezzen
und wol darnâch gesezzen,
die naht in urloup wolde geben.
solch wirtîn iemer solde leben
diu alsô kunde geste phlegen.
diu frouwe het sich kost erwegen,
die wolt sie mit den werden tuon.
sie sprach zem eidem und zem sun:
< die wîle ich dise geste hân,
so ensult ir keinen tac daz lân,
irn gebet mit kompanîe kraft
in swâ si wellent, geselleschaft.>
daz selbe het sie unverholn
ir tohter und ir snuor bevoln.
sie hiez sie gên ze guoter naht.
wilhalm wart ze bette brâht
und sîn kamerer alsam,
dâ sie nâch müede ruowe zam.
swie an den werden beiden
diu stat was gescheiden,
sie lâgen doch nâhe einander bî.
diu liebe liez sie des niht frî,
sie enslichen zuo einander.
mit gedanken wander
sich in daz herze der herzogîn,
sam tet diu süeze sich in daz sîn.
alsô frou minne werben kan
daz wert wol gemuote ein man
und des rein gemuotez wîp
wesen ein vereinder lîp
und eines willen unverschert,
swâ daz unminne niht undervert.
willehalm der sorgen phlac
als er êrste kôs den tac.
ûfstênnes greif er zuo.
< wol ûf, ez ist morgen fruo>,
sprach er zem kameraere
und bat in daz er waere
sîner witze sô bewart,
sîn geverte noch sîn art
solde er niemen wizzen lân,
unde heimlich solde er gân
dar daz man heizet ze der port,
dâ die kocken stüenden dort,
daz er solde ervaren sâ
ob kein kocke waere dâ
der ûf daz mer wolde.
dar ûf er mieten solde
im niht wan selbander.
der kameraerer gienc hin. dâ vander
als in der vürste ûz sande.
mit sneller gedinge er ande.
daz schif niht snelle wolde gân.
im seite sô der shifman,
er wolde dâ vierzehen tage sîn.
als seite er sînem herren hin.
der sprach:< ich sage dir waz dû tuo,
des grîf endelîchen zuo.
dû solt berihten uns die nar
der uns benüege zeinem jâr,
ûf das schif mit sinnen,
daz dîn frouwe iht werde es innen.>
mit rede er im vor entwarf
wes man ûf dem schiffe darf
und ze sêvarnes noete.
< ein wâge und geloete
mit gezogenlîchem site
ze der hûsfrouwen bite!>
sîn bete niht aldâ verdarp:
daz gewiht er erwarp
und brâhte ez dar der herre wolt.
der vürste hete ein kreftic golt
mit im dâ von lande brâht.
der edel getriuwe wirt bedâht
( diz sage ich bescheidenlîchen iu)
gelîche teilte er ez in driu.
diu zwei teil brâhte er under.
daz dritte er nam besunder.
daz wolde er offenbâren
und geben der frouwen klâren.
diu wirtîn was langes ûf
und berihticlîchen schuof
in dem hûse swaz sie wolde
des man beginnen solde.
wilhalm dem tugent nie gebrach,
er gienc dâ er die frouwen sach
und bat mit zühte witzen
daz sie geruochte sitzen
unz sie haete gehôrt
sîniu redehaften wort.
die frouwe leiste sîne bete;
sie saz nider an der stete.
der genende wîse junge man,
sîner rede er began
gar gevüegelich alsus:
< ûf genâde in iuwer hûs
bin ich, frouwe, komen her.
an iuwer wirde ich des ger
daz ir uns vürbaz halden wolt,
frouwe, und nemet darumb diz golt,
und swaz ir uns ze guote tuot!>
dô sprach diu hûsfrouwe wol gemuot:
< welt ir, ir müget âne vâr
bî mir vertuon al iuwer jâr.
iur wirt nâch friundes wîs gephlogen.>
ir neic der fürste wol gezogen.
er bat die werden alden
im daz golt behalden.
daz nam sie unde sprach zuo ime:
< iuwer golt ich alsô nime:
niht ûf geltlîchiu zil,
wan daz ichz iu behalden wil.
ir mügt ân gelt hie wol genesen;
als lange sô ir hie welt wesen,
sô wirt iur vort gephlogen baz.
saget durch zuht> -. er sprach:< waz?>
< warumbe ir sô arme gât?>
er sprach:< durch zuht die frâge lât!>
sie sprach:< ist ez iu schedelîch,
sô sol der frâge geswîgen ich.>
sie sprach:< mir gevellet einez wol:
die frouwe âne iuch wesen sol.
ich sihe an ir: sie ist kranc.>
des seite er der werden danc
und sprach daz sie solde
wesen swie sie wolde.
dise rede ich hiemit kürzen mac.
nie friunt friundes baz gephlac
dan diu süeze wirtinne
des vürsten und der vürstinne,
diu an kreften starcte.
wol man an ir marcte
daz sie was von süezer art.
nie anblic alsô wünnic wart
noch als gemeitlîch an ze sehen.
des muoste man ir dâ gejehen.
des werden vürsten jungen
herze was betwungen
umb die getriuwen herzogîn.
er gedâhte, ob er sie vuorte hin,
daz im daz niht entöhte,
wan sie verderben möhte
von manger sache ûf dem sê.
wilhalm was allenthalben wê
und swaerlîch ze muote.
er gedâhte ouch, ob er die guote
sîn verweiset lieze,
daz ir daz kumber stieze
und unergetzter sorgen nôt,
diu ir braehte lîht den tôt.
iedoch er rehte sich versan.
er gedâhte, er wolde sie dâ lân
bî der süezen wirtinne
diu mit getriuwen sinne
ir taete helfe unde trôst,
davôn sie swaere würde erlôst.
hie huop sich aber niuwiu klage
an dem vierzehenden tage,
als der schifman ê gesprach
und sîner verte im dannen jach.
dannach diu herzoginne slief,
der dâ al ir trôst entlief;
dô rief sîn verge ze porte.
wilhalm daz erhôrte:
ûf den kiel er gâhete
dem ouch nû kumber nâhete.
jâ vür wâr ich daz habe,
dô man stiez den kocken abe,
alsô sprach sîn getriuwer munt:
< werder fröuden süezes vunt
und hôher wünne was ich rîch,
der wart niemen sô arm sô ich.
daz liebste daz ich ie gewan,
daz hân ich hiute durch dich gelân,
hôher krist, und mîniu kint,
diu ensamt mir und der muoter sint
an vier stücken doch ein lîp.
eiâ, guotez saelic wîp,
würde ich ergetzet des an dir
daz dir ze leide geschiht von mir!
ob ich iender trôst des vünde,
wie mich daz fröuwen künde!
apollo, mahmet, tervigant
solden des iemer sîn geschant.
swaz ander gote haben kraft
die êret al diu heidenschaft,
durch die haete ich niht die lieben lân.
daz hân ich, krist, durch dich getân
und weiz vürwâr niht waz dû bist.
kanstû troesten, hôher krist,
bistû wârer fröuden gebe,
sô gip mir daz ich daz gelebe
daz ich die guoten noch müeze sehen
frô( sô wil ich an dich jehen)
unde mîniu klâren kint,
diu ûz lûterkeit erboren sint.>
daz vierde wil ich daz triuwe sî.
dâ lac etwanne fröude bî;
die wil nu jâmer manicvalt
dar ûf werfen mit gewalt
und überlestic herzesêr.
ir fröude tet gein riuwe kêr.
diu mir selben sorgen gît.
ez was nû vruoimbizzît.
die tische wârn bereite,
wan willehalms man beite.
diu wirtîn durch zuht des ruochte
daz mann al umbe suochte
und warte sîn mangen enden.
verlorn het sie den wenden.
diz ezzen wart âne in getân.
diu wirtîn sich des wol versan,
er waere sîne strâze.
diz beswârte sie ân mâze.
der herzogîn sie daz verhal,
diu doch mit gedanken qual.
ze der herzogîn sie saz.
diu sprach:< ôwê, waz diutet daz
mich hiut mîn friunt niht hât gesehen?
im mac wê sîn geschehen.>
mit worten gevuoge
undervuor daz diu kluoge.
sie bat daz sie ezzen wolde,
schiere er sie sehen solde.
sus wolde sie ir ringen
ir muot ûf den gedingen.
mit der wirtîn sie az.
alsô was geschehen daz,
dô bat werben diu genaeme
daz wilhalm zuo ir quaeme.
ein gevüegez juncfroulîn
sande diu guote dâ hin,
daz ir al ir fröude nam:
mit der rede ez wider quam
daz hie ûzen waeren maere
daz er hinwec waere.
als sie daz kint het gehôrt,
in jâmer sprach sie disiu wort;
ir herze mit siufzen sich ergôz,
vil wazzers ûz ir ougen flôz:
< nû wê, wilhalm, lieber man!
wie hâst dû mich verweiset lân!
nu enweiz ich arme war ich sol.
wolt sich nu êren an mir wol
jupiter der hôhe got,
sô sol sîn kreftic gebot
den gemeinen tôt mir senden
und mîn jâmeric leben enden.>
in âmaht viel diu getriuwe hin.
dô liefen nâch der wirtîn
zwô meide snel und lieht gevar.
diu quam ungesûmet dar
dâ sie die klâren ligen sach.
sô leide der frouwen nie geschach.
ir ougen sich erguzzen
daz die zeher fluzzen
ûf die kranken herzogîn.
gar diu juncfrouwelîn
begunden starke weinen;
diu grôzen und diu kleinen
wolden durch sie jâmeric sîn.
wîn gôz man der reinen în.
als diu guote sich versan:
< owê>, sprach sie,< war quam mîn man?>
sie reiz vel unde hâr.
sie erbôt hezzelîchen vâr
al ir werdem lîbe.
dem jaemerlîchen wîbe
diu wirtîn daz werte.
kein herze was sô herte,
haete ez ir jâmer an gesehen,
im waer ze weinen dâ geschehen.
ûz jâmer sprach diu wirtîn:
< ich wânde, frouwe, ir haetet sin!
ir sult bescheidenlîchen klagen.
laege iuwer wirt vor iu erslagen,
ir soldet niht sus gebâren
noch sus iuwer vâren.
saelic frouwe, waz dan?
ist iuwer man hinwec gegân,
daz ist ouch frouwen mê geschehen,
die man ouch trûric hât gesehen
und satzten der unmâze zil.
iur ungebaere ist alze vil.
iur man iu wider komen sol.
lât hie von, gehabt iuch wol!>
ir rede half niht, sie was in nôt.
swaz ir diu werde trôstes bôt,
alle stunde unde alle tage
was sô seneclîch ir klage:
swer sie gesach oder gehôrte,
ir jâmer in fröude stôrte.
dicke sie heller stimme schrei
( ir was diu wâre fröude enzwei):
< ôwê, ôwê mir, iemer wê!
sol ich dich, herre, niemer mê
gesehen? ôwê, dû lazzer tôt,
dû sûmest dich an mir ân nôt,
daz dû mich niht nimest hin.>
ez besande diu getriuwe wirtîn
swaz sie von friunden frouwen hât,
die sie durch troesten dar bat.
zuo ir gebote quâmen dar
vil frouwen wert und lieht gevar.
dô sie daz getriuwe wîp
sâhen quelen sus ir lîp
und diu sô jâmeric vor in saz,
ir aller ougen wurden naz;
sô wê in ir kumber tete.
nû was diz ir gemeiniu bete
ûz mangem süezen munde
der sie lieplich manen kunde,
daz sie wolde ir weinen lâzen
und sich ir jâmers mâzen.
ûz süezer einvalde
sprach diu getriuwe alde:
< frouwe, mir hât iuwer man
goldes in der mâzen lân,
dâbî ich genzlich mich verstê
daz er von iu iht lange gê.>
dô sprach diu fröuden weise:
< mîns herren verre reise
bî dem golde ich merken kan.
er hât ez alsô hie gelân
daz ich neme dâvon die nar.>
diu wirtîn sprach:< nu gloubet vür wâr:
waer über sê iuwer golt,
dannoch ir hie genesen solt.
ich wil iu sagen waz ir tuot:
weset mit uns wol gemuot!
mîne lieben friunde und mîniu kint
swaz sô der hie vor iu sint,
diu mir als mîn selbes lîp
sint( sô sprach daz werde wîp),
mac ich iht vürbaz, alsô wol
ich iuch iemer halden sol
und solich triuwe an iu tuon:
lieber tohter noch lieben sun
sich nie muoter baz erbôt.
nû senftet uns und iu die nôt!>
ist diu herzogîn bî vuogen,
der rede sol sie genuogen,
aleine ir ez doch harte lac
sît ir ein friunt sô werde phlac,
und volge den getriuwen
und entziehe sich ir riuwen
und lâze die werden bî ir leben
frô, die süezen trôst ir geben.
sie sol sich dannoch nâch ir man
mit vuogen senen, als sie wol kan.
des hôhen wenden überkêr,
war diu gerâte von dem mer?
daz sage ich iu als ichz vernam.
ze jerûsalêm der vürste quam.
ze sîme kamerer er sprach
daz er der herberge gemach
naeme zeinem kristenman.
nû diz wart alsô getân:
der kamerer wîsheit unverirt,
er warp im einen hôhen wirt,
als er was dâ der beste.
wol er enphienc die geste.
do er willehalmen ane sach,
sin und herze im sô verjach,
sich haete in swacher wât bewart
ein edel hôher süezer art.
wilhalm het ritterlîch gestalt.
under zwênzic jâren alt
was noch der junge werde man.
etswâ ûzdrungen im die gran,
doch niht ze dicke alumb den munt.
an im lac süezer fröuden vunt,
sîn anblic lieht und wol gevar.
dem wirt was liep sîn komen dar,
der ze willehalme sprach:
< nû schaffet, herre, iur gemach
swie ir selber gebietet!
nâch willen iuch des nietet!
vür ander geste man iuz sol,
herre, hie erbieten wol!>
wilhalm im mit zühten neic.
sîn danken er dâ niht versweic.
der hübsche wirt dô niht vergaz,
bî dem gaste er nider saz.
ez was ouch nû umb die zît
als man daz âbentezzen gît:
in was genuoc dâ vürgetragen.
waz sol ich vil dâvon gesagen?
der wirt phlac ir mit flîze wol.
sîn hûs was rîches râtes vol,
des ich dâheime bin erlân:
von mir vil selden wirt getân
mînen gesten solich geraete.
der gebreche müet mich staete.
alle tage durch daz jâr
muoz ich besorgen frische nar.
dô die werden gâzen
und noch bî einander sâzen,
dô sprach der wirt wol gemuot:
< herre, nemet ir daz vür guot,
ichn wart nie gastes alsô fro.>
der ellende sprah alsô:
< iuwer genâde, daz sol sîn.>
der wirt sprach:< lieber herre mîn,
getar ich iuch gefrâgen iht?>
wilhalm sprach:< warumbe niht?>
< nu ich der frâge urloup hân,
bî iuwer hübscheit ich iuch man
( wan mîn frâgen ist durch guot)
daz ir mir ze wizzen tuot
iur geverte und iuwern art.>
wilhalm der rede beswaeret wart.
er gedâhte:< ob ich nû disen man
sîner frâge triegen kan
und im die wârheit niht ensage,
deist ûz der wirdekeit behage.
er sol der wârheit sîn gewert,
sît er giht daz er des gert
mir ze guote und sî mir holt.>
er bat behalden im sîn golt,
daz sîn kamerer dâ truoc;
der was gemüet dâmit genuoc:
wan ich hânz alsô, ez waere
ze guoter mâzen swaere.
wilhalm der ermante
ûf gnâde er bekante.
ze dem wirte sprach er dô:
< herre, ir jehet, ir sît mîn frô:
daz sol iu vergelden krist
ich enweiz niht, herre, wer der ist,
und bin ûz doch durch in komen.
ich hân niht vil von im vernomen.
durch den ich ellentlîchen var
und hân mîne gote verkoren gar,
jupiter, apollen, tervigant,
herre, liute unde lant,
bürge, stete, rîchtuom.
diz spriche ich durch keinen ruom.
ir sît der rede unbetrogen:
man nennt mich einen herzogen,
aldâ ich volkes herre bin.
wilhalm ist der name mîn.
herre, ich liez ouch ein wîp durch in,
nâch der ich in riuwen bin.
ich muoz mir hôher flüste jehen,
sol ich die niemer mê gesehen
und mîniu klâren kindelîn,
diu ûz lûterkeit erboren sîn
âne trüeber minne ger.
ein lûter liebe was ir wer
âne wankes undersaz.
waern alliu lant und aller schaz
mîn und ich ouch diu verlür:
der erwaege ich mich, ê ich verkür
diu klâren kint, daz süeze wîp,
diu nâch mir quelt ir schoenen lîp.
tumpheit mîn witze ruorte
dô ichs in ellende fuorte.
ich stal mich von der reinen.>
ze der rede muoste er weinen.
ern kunde dem herzen niht entsagen,
ezn wolde in ze jâmer jagen
alsô daz man trûric sach.
ûz getriuwen süezem muote sprach
der wirt in troesten began:
doch moht er selber niht gelân,
sîniu ougen sus erwielen
daz im die treher vielen
über die wangen in den schôz.
wilhalms ungehabe was grôz.
< ist krist werder helfe rîch,>
sprach er,< sô sol er êren sich
an mir und helfe daz daz geschehe
daz ich sie noch vor tôde sehe:
sô hât er helfe mir getân,
diu sîner hoehe zimt wol an.
in ir dienste ich sô werben sol
als sie mir des getriuwet wol,
daz ich lôn enphâhe
der mich ir wirde nâhe.>
der wirt was wol gelêret,
des manic man wirt gehêret:
mangiu sprâche was im kunt,
heidensch, windesch rette sîn munt,
ob im des nôt waere.
er was walch und franzoysaere,
und was witziger worte.
dô er willehalm verhôrte
und des was bescheiden
daz er was ein heiden
und daz er kristum suochte
und sîner helfe ruochte
und er durch in sich bewac
gar hôher wirde der er phlac,
und liez liute unde lant,
ein wîp und kint sô wert erkant
und sich der gote hete erwegen
den er ê dienstes hete gephlegen,
und diu wâre gotes güete
wolt besitzen sîn gemüete,
der wirt antwurte sus im sân:
< welt ir kristes künde hân,
sô müezet ir den touf enphân,
der iuch von sünden reinen kan.>
er sprach:< saget an, wer gît den touf?
ist er veil oder hât er kouf,
sô loeset mir in umb mîn guot!>
dô sprach der wirt vil wol gemuot:
< nein, herre, in gît diu priesterschaft
âne gelt mit sîner kraft
der ouch den touf durch uns enphie
und uns bî dem toufe lie,
daz er uns von sünden reinet.
ouch suln wir sîn vereinet
an dem gelouben vaste gar
daz jêsum krist ein maget gebar.>
er sprach:< deist wunderlîch genuoc
daz ein maget ein kint getruoc.
saget mê, wer hât die kraft
dêr die megede machet berhaft?
ich hoere iuch hôher wunder jehen.
sagt, herre, wâ sint diu geschehen?>
der wirt genedeclîchen sprach:
< von unser sünde ez geschach,
darîn uns êvâ het gevalt
und uns ze vluste het gezalt.
dô wolt der hôhe starke got
uns armen nemen von der nôt.
sîn gotheit durch uns genande
daz er den engel sande
gabriêl von himel hernider
( sus wolde er uns gewinnen wider)
in die stat ze nâzarêt
ze der maget die man het
einem werden hôhen man
gelobet, den wir ouch heilic hân.
er was ûz hern dâvidês hûs,
jôsef sîn name, der megde alsus:
aller sünden frîe
ô süeziu maget marîe.
dô sich marîa an ir gebet
nâch ir gewonheit beslozzen het,
alsô in beslozzener tür
der süezen quam der engel vür.
diz was sîn gruoz gein ir: âvê!
( der gruoz der sprichet: anê wê)
dîn kiusche enphaehet und gebirt
des himel und erde erfröuwet wirt.
marîa aller gnâden vol,
got ist mit dir und wesen sol.
gesegent ist dîn süezer lîp,
frouwe hêr, vür alliu wîp.>
alsô marîa het gehôrt
des engels gruoz und sîniu wort,
dô wart sie ervaeret.
ir meitlîch kiusche beswaeret.
dô gedâhte diu hôhe künegîn
wie oder welich möhte sîn
disiu hôhe boteschaft
diu ir quam von hôher kraft.
ô wol dir, werdiu nâzarêt!
dîn name ze diute< ein bluome> stêt.
dâ von spricht sant bernhart
daz von süezem hôhem art
an rehter klârheit ruome
in der bluomen wolde ein bluome
werden uns ze heil geborn
von einer blüenden rôse ân dorn
und in der bluomelîchen zît,
sô der bluomen glanz vil wünnen gît.
als der engel ir seite diu maere
daz sie vol gnâden waere,
sant bernhart, der klâren kappellân,
daz aber sô bewaeren kan:
durch unser saelden luste
nâhen under ir bruste
in ir lîp het sich geleit
volliu gnâde der wâren gotheit.
er barc sich dâ an enger stat
der himel und erde ze gewalde hât,
der kristen heiden juden hât geben
daz sie von sînen gnâden leben.
übergrôz ist sîner gnâden maht,
allem sinne unvolaht.
swaz der himel ie bevât
und allez daz diu erde hât,
und die bûwent daz abgründe,
ob ein ieglîch sterne künde
im sprechen lobelîchiu wort:
sîn gnâde doch niemer würd volhôrt.
seht, die genâde beslôz ein maget,
an der niemen des verzaget,
sie einsî noch der genâden wer
dem der aldâ gnâden ger,
die sie noch überflüzzic treit.
genâden ist sie uns bereit,
stên wir an ir trôste vast.
ir herze truoc den süezen last
und noch, diu keiserinne,
deist die gnâde wârer minne
diu uns ie süenen kunde.
sie truoc ouch in ir munde
der genâden volle kraft,
daz sie staete redehaft
wil sîn mit vlêhelîcher gedult
umb alle süntlîche schult,
daz ein ieglîch sünder vinde
genâde an ir kinde.
in ir handen sie ouch truoc,
( und noch des mê ist dan genuoc)
des die hôhen nie bevilte:
die genâde der wâren milte
und die süezen barmekeit,
die sie noch übervlüzzic treit.
der ist sie muoter wâre genant,
diu giuzet sie ûz milter hant.
der rede wir mügen uns fröuwen wol.
alsô ist sie genâden vol,
von der genâden übervlüete
und ir volkomener güete
( wen wil der rede belangen?)
nement frîheit die gevangen;
in swelchen banden sie sîn,
in hilft diu hêre künegîn
daz sie werden gar erlôst.
sie gît ouch fröude unde trôst
trûrigen herzen,
die versêrent der leide smerzen.
des himels geselleschaft,
allen engeln hôher fröuden kraft
gît ir werdez aneschouwen,
der meide und ouch der frouwen.
diu trinitât gehêret
ist gelobet und geêret.
der sünden furt gesîhtet
und antlaezlich gelîhtet
wirt von ir genâden vollen
den die mit sünden sint bewollen,
von der maget wol getân.
die gerehten von ir gnâden hân
genâden vollekomenheit.
got nam von ir die menscheit.
doch swie sie der hôhen maere
von êrste betrüebet waere
und er die reinen bloeden sach,
gotes wort er aber sprach.
einen süezen trôst gap er ir.
< marîa, niht entvürhte dir!
ich tuon dir süeziu maere kunt.
dîn kiusche hât der gnâden vunt
an dem hôhen gote erjaget.
sich, du enphâhest, werdiu maget,
und solt geberen einen sun
der die genâde an dir kan tuon,
den dû nennest alsus:
der werlde heil jêsus.
er wirt kreftic unde grôz,
niht ist noch nie wart sîn genôz.
dem alle künige ze dienste sint,
man nennet in des hoesten kint.
ze sîme gebote wir alle leben.
got der herre sol im geben
den stuol dâvîdes sînes vater.
darzuo erwelt dich hâter
daz in dîner kiusche sal
in kindes wîse besliezen sal.
sîn gewalt wirt erhoehet sus:
er sol rîchsen in jâkobes hûs
êweclich und iemer.
sîns rîches wirt ende niemer.>
ze dem engel sprach marîâ dô:
< wie mac daz geschehen sô,
wand ich künde nie gewan
noch enhabe deheines man?>
dô sprach der engel aber sâ:
< ô wol dich, süeziu marîâ!
von obene nider hin ze tal
in dîner liehten kiusche sal
kumet der heilige geist
mit einer werden volleist;
ouch dîne hôhen klâren jugent
beschatwet des hôhen gotes tugent,
unde daz dû bernde bist,
über alle heiligen heilic ist.
sus sol man sîn wirde tiuren:
des hoesten gotes gehiuren,
de, alliu crêatiure zamet,
des einborn sun wirt er genamet.
ô wol dich, maget hêre!
dû bist aller frouwen êre,
dîn name tuot den boesen zagen.
ich wil dir hôhiu wunder sagen.
elisabêt diu alde,
diu von natûre gewalde
in ir jugent was unberhaft,
die hât erfröut diu gotes kraft.
diu edel hôhe niftel dîn
enphangen hât ein kindelîn.
einen sun sie gebirt,
des al diu werlt erfröuwet wirt.
sehs mânde hât sie in getragen.
ich wil dir genzlîchen sagen:
got ist an sîner krefte rîch,
bî im ist niht unmügelîch.>
dô er der lieben maere verjach,
marîâ ze dem engel sprach:
< gotes dierne ich bin.
mir geschehe nâch den worten dîn!>
bî der reinen gemuot
daz wort wart fleisch unde bluot.
mit dem wort enphie sie und gebar
kristum, diu süeze maget klâr,
diu hoeste und ouch diu hêrste.
mâriâ was diu êrste
diu gote gehiez und wolde im geben
ir kiusche und alsô iemer leben
daz nie mislîch gedanc
sie underfuor noch underswanc.
des almehtekeit was ie,
von ir die menscheit dâ enphie,
mit der sîn gotlîch hôher art
durch uns underbildet wart.
kristen gloube stêt alsus
daz der hôhe jêsus
unser herre, den wir nennen krist,
ein got in drîn persônen ist:
vater, sun, heiliger geist.
der geloube uns troestet aller meist
ob dem diu werc gelîche stên.
daz sol ze fröuden uns ergên
mit reiner bîhte urkünde
und riuwe nâch der sünde,
daz er uns sünde kan vergeben
der sich durch unser sündic leben
( alsô diu minne daz gebôt)
âne schult gap an den tôt.
wilhalm sprach:< nû saget mir:
im gebôt diu minne, sprechet ir,
und daz er sî erstorben,
daz habe er mit minne erworben.
kunde in diu minne twingen
und lie sich überringen
der werlde menschlîchen tôt,
wie mac er wenden dannoch nôt
und ist noch helfe gebende
allem dem deist lebende?>
< des sol niemen an im zagen>,
sprach der wirt.< nû lât iu sagen:
den man alt und jungen nennet,
âne urhap êwic erkennet,
dem ist noch hôch gewaldes ruof.
alsô er alliu dinc geschuof,
als mohte und mac noch gotes sun
alliu wunder wol getuon.
der hôhe süeze werde got,
diu wâre minne im daz gebôt
daz er vogel, visch und alle genuht,
würme, tier und alle fruht,
sunne, mâne und ouch den tac,
die naht und swes man niezen mac,
nâch sînem gotlîchen rât
und sîner wîsheit geschaffen hât.
darnâch schuof er besunder
den menschen und warf im under
al sîner ordenunge kür.
sus hôhte er in und zôch in vür
wîte aller creatiure.
uns ze saelden stiure
an dem frônen kriuze er starp
daz er daz leben uns erwarp.>
wilhalm sprach:< nû saget mê!
wârt ir alle erstorben ê?>
der wirt sprach:< von adâme sît
und iemer unz an dise zît
daz er sich an die martel gap
und man in leite in daz grap,
sô was al diu werlde tôt
an der sêle und lîdende nôt.
dar nâch an dem dritten tage
von dem grabe( als ich iu sage)
er wârer got und mensche erstuont.
alsô den edeln frouwen kunt
wart die in dâ suochten,
als sie des durch triuwe ruochten.
daz grap sie funden laere.
dô was der heilaere,
dâ er uns solt vor bewarn,
ze der helle gevarn,
dâ er sich an dem tiuvel rach,
mit kraft der helle tor zerbrach.
den argen wirt er aldâ bant.
er nam mit kreftiger hant
dâ alle die sînen
von des tôdes pînen,
und brâhte die in sîn rîche,
da ir fröude ist niht gelîche,
darinne sie êwiclîchen leben.
der touf sol uns daz selbe geben.
an sîner junger angesihte
ze hôher fröuden phlihte
ûf von diser erde
in den himel fuor der werde,
dâ er gewaldelîche
eben hêre und eben rîche
sitzt ze sînes vater hant,
der got almehtic ist bekant:
in drîer persônen underscheit
ein got in einer gotheit.
als kumet er alle tage wider
zuo uns vil armen her nider,
got der hôhe herre krist,
alsô er in dem himel ist.>
wilhalm sprach:< mac daz geschehen
daz ich ouch muoz den herren sehen?>
der wirt sprach:< jâ, herre, wol.
alrêrst man muoz unde sol
iuch mit dem glouben toufen
und in kristen leben sloufen.>
er bat den wirt des gâhen
daz er müeste den touf enphâhen.
dô sprach er ze dem wirte alsô:
< mac ich des toufes wesen frô
und ist er dâmit bewart
ob ich mich ziuhe nâch mîner art?>
dô sprach der wirt geêret:
< jâ, er ist es gehêret.>
der fürste warp mit sinnen.
driu ros hiez er gewinnen,
sô man sie iergen in der stat
aller beste veile hât,
und driu schoeniu diu wol zelden,
diu wolde er gerne gelden,
und sus zwelef schoeniu phert.
ouch bat den wirt der fürste wert
daz er fuogte einen man
den wolde er ze gesellen hân,
und zwelef rischer knehte,
die gekleidet nâch ir rehte
in drîen warten solden:
der dienst würde in vergolden;
daz im selbem drîer hande kleit
und ouch den zweien würden bereit,
den man rîcheite jaehe.
noch wolde er dazz geschaehe
daz in kleider würden gesniten
vor dem toufe niht nâch ritters siten;
wand er nâch kristenlîcher ê
wolt ritter werden. er bat noch mê,
ob er iht haben solde,
daz er im daz gewinnen wolde;
daz er daz zuo braehte ân verdriezen.
er enguldes niht, er solt geniezen
daz er sich im sô bewîste,
als man des sîn triuwe prîste.
der wirt was ein genendic man.
von hôher art er im gewan
einen kompân als er bat.
der was verarmet in der stat,
doch was er dâvür gezelt
daz er des lîbes waere ein helt.
der wirt ouch des niht enliez,
er gewan daz in der vürste hiez,
und brâht daz rîchlîchen zuo.
sie dorften westerkleider nu:
diu brâhte er zuo mit flîze
von tiurem samît wîze
und allez daz er haben solde.
sîn pate der wirt wesen wolde.
dô diz allez was volbrâht,
dô sprach der wirt wolbedâht:
< herre, nû tuot von iu die wât
diu iu her gevolget hât!
iu sint ander bereit.>
man truoc dar rîchiu knehtes kleit
wilhalme und sînen kompân.
als sie diu geleiten an,
sînen grâwen roc den alden
bat er flîzic im behalden.
daz tet der wirt und hiez im sân
ziehen dar driu kastelân
schoene und einer varwe gar,
guot als ein rabe swarz gevar,
dâ bî driu schoeniu zeltende phert
nâch willen als er der begert.
darnâch man zwelfe ziehen sach
den knehten, die dâ giengen nâch,
die im ir dienst gelobeten dâ,
daz er enphie und gap in sâ
diu ros, dâmit er sie beriet.
ze dienste er ir ahte beschiet
dem kamerer und dem gesellen sîn
und daz viere warten an in.
ie ûf dem rosse ein harnesch lac
vollen guot ûf ritterlîch bejac.
willehalm het des erdâht.
dô diz alles nû was brâht,
der rosse kôs er ime ein,
diu andern gap er den zwein
und diu phert als sie dâ stuonden.
guoten willen sie an im funden.
willehalm dô niht vergaz,
ûf sîn ros der fürste saz;
sînen wirt er rîten bat
ze velde mit im vür die stat.
daz vil kleine wart vermiten.
mit einander sie dô riten
ûz ze dem guldînen tor;
dâ sie durch kurzwîle vor
funden den patriarken
wolgeborn und starken,
bî im mangen ritter wert.
ir ros beriten sie unervaert,
diu sie vollen guot dâ hâten.
dem poynder sie rehte tâten.
alsam tet dâ manic edel kneht,
als in ir art gap daz reht.
den wirt den frâgte er maere
wer dâ ze velde waere.
der sprach:< herre, ez ist ein man
der iuch von sünden reinen kan.
im hât gegeben der hôhe krist
daz er nâch im geweldic ist
daz er kristenlîchem leben
alle sünde mac vergeben.
einen bâbst man jensît meres hât:
er verstât alhie desselben stat.>
wilhalm sprach:< swaert in daz iht
ob er mich diz ros berennen siht?>
der wirt sprach:< nein, lât varen vort.>
kûme volante er disiu wort,
den got ze dienste het erkorn,
vazte daz ros mit den sporn,
daz sich erhuop mit sprungen.
deheinen man sô jungen
saehen sie baz gerîten
dehein ros an den zîten,
sprâchen alle die in sâhen,
und begunden vast dar gâhen,
den wirt frâgen maere
wer der gast waere.
die zwêne ouch niht vermiten,
ir ros sie wol nâch rehte riten.
sus seite in der genende:
< er ist hie ellende.
er hât niemen hie wan mîn.
er ist ein werder sarrazîn,
ein junc man hübsch und wol gezogen,
an hôhem arte niht betrogen.
unser herre mac dienst an im bejagen,
der im wol zimt; ir mügtz im sagen.>
wilhalm ûf sîme rosse saz:
kein mâler möht in geschicken baz.
in bewîste alsô sîn hôher art.
vil er dâ beschouwet wart.
sie gesâhen nie man sô wol getân.
alsô man ritter prüeven kan,
sus was geschicket gar sîn lîp.
sîn mohten sich fröuwen werdiu wîp,
ouch senen nâch im tougen.
diz ist âne lougen:
wilhalm manic herze twanc
daz ez nâch im mit jâmer ranc.
nû wart diz langer niht verdaget,
dem hôhen werden wart gesaget
von dem gast daz maere
daz er ellende waere
und daz er was ein heiden,
als der wirt sie hete bescheiden.
ouch als sie an im sâhen,
dem patriarken sie verjâhen.
der was ein herre wîse gemuot,
dêmüetic, senfte unde guot.
ein grôze dêmuot er begienc:
er reit dâ er den gast enphienc,
und neic im wirdecliche.
dô dancte im zühteclîche
in sîner zungen der süeze gast.
wilhalm stuont ie an tugenden vast
darûz er trit nie was getreten.
sîn herze lôsheit was erjeten.
an slehte sache er sich hielt.
den herren wênic des bevilt
daz er in vor im halden sach.
ze wilhalms wirte er dô sprach:
< ob mich der herre vernaeme,
wol mich des gezaeme
daz ich mit im reden solde.
frâgen ich in wolde
( ob ers niht haete swaere)
von welchem lande er waere.
ich vernaeme ouch gerne sînen art,
und waz uns diutet sîn übervart.>
der wirt getriuwer worte kluoc
dem gaste er holdez herze truoc.
er sprach:< herre, des sehet an mich!
er ist von arte ein fürste rîch.
nû merket sînen klâren lîp:
werdiu kint, ein edel wîp
hât dirre süeze werde man
durch krist und grôzen rîchtuom lân,
darzuo liute unde lant.
willehalm ist er genant
verre über mer. er ist ein went.
nâch dem toufe er sich sent
und nâch kristenlîcher ê.
herre, ich muoz iu sagen mê:
ichn gesach bî mînen jâren
nie man sô wol gebâren.
nû solt ir an im êren got:
nâch iuwer wirde gebot
des toufes in bereitet!
niht langer des enbeitet,
irn gebt im kristenlîchez reht.
er giht, er welle sîn ein kneht,
aleine in heidens orden
er vor sî ritter worden;
sô gert er doch die ritterschaft
enphâhen von des toufes kraft.
grôz gerunge des hâter.
des wert in, heiliger vater!>
uz reines herzen voller maht
mit einer süezen andâht
diu ougen gegen himel swanc
der herre und seite gote danc
des und swaz er guotes tuot
der kristenheit. der reine gemuot
sprach lieplich ze dem koufman dô:
< dirre maere bin ich frô
daz dîn gast der werde heiden
von dem irretuom wil scheiden.
des toufs ich in berihte.
in hôher wirde phlihte
sol ich im ritterlîchez leben
in rîcheit nâch dem toufe geben.
sich daz dû des niht enlâst,
dûn sîst morn mit im mîn gast!>
diz was sîn flîzigiu bete.
ein kriuze er über den heiden tete;
der neic ouch im; der herre reit dan
und bat got für den jungen man
daz er im sende sînen geist
mit einer süezen volleist
und in behielde daran staete,
als er vernomen haete
daz er sich wolde bekêren
dem hôhen got ze êren
und der vil süezem muoter sîn:
diu solt des sîn sîn helferîn.
wilhalme liebe was geschehen
daz er den herren het gesehen.
an der selben zîte
ze kriege und ze strîte
gein den kristen lâgen starke
vil der heiden marke
von bâbilôn der soldân
und manic werlîch heidensch man,
der rîche voget von baldac,
der von hallap ouch dar zornes phlac
und ander manic fürste hêr,
die wol vermohten starke wer.
zwischen in doch was gesprochen
ein fride etlîch wochen.
an dem anderen tage
nam der wirt, als ich iu sage,
wilhalmen ûf des herren hof.
er wîste im mangen bischof
und mangen werden prêlât,
der under im vil der hêre hât,
vil grâven, herren, ritter guot,
wert und ellenthaft gemuot,
mangen man den er bekande.
binnen des der herre sande
daz der wirt vür in quaeme,
sîne geste mit im naeme.
sie quâmen zühteclîchen vür
dâ sie enphienc in werden kür
der wirt saelden rîche
und satzte sie êrlîche.
willehalm wol mercte diz,
er gesach nie sô rîchen siz
alsô dâ berihtet was
al durch und durch ein wît palas.
dâ was ouch fürsten genuoc,
under den etlîcher krône truoc.
der patriarke disen tac
willehalmes wol gephlac.
sam tet man den gesellen sîn.
als ich der rede bewîset bin,
der fürste ze naehste dem herren saz,
andersît sîn wirt, der mit im az.
daz was niht wan alsô getân
daz der hôhe möhte hân
antwurt nâch der frâge sîn.
der solt der wirt berihter sîn
zwischen im und dem gaste.
sie mohten ezzen vaste.
dâ was guoter spîse genuoc
die man dâ vür mit zühten truoc.
man truoc lûter unde clâr
wîn in tiuren vazzen dar:
etlîchez was ein tiurer stein,
etlîchez ouch von golde schein.
andersît des herren sâzen
künege, fürsten, die ouch âzen,
vil grâven, ritter ûzerwelt,
der tât ze prîse was gezelt.
der dorft diu kristenheit dâ wol.
wilhalm sîn brôt verdienen sol
noch mit ellenhafter hende,
daz der süeze wert genende
des tages und dicke sîtmâl az.
nie fürste daz verdiende baz.
alsô die werden gâzen
und nâch dem tische sâzen,
daz wilhalm des geruochte
und den touf sô verre suochte,
der patriarke hêre
bat im des danken sêre.
er stiez im hôher fröuden zil;
rîcher kleinoete vil
wurden vür den herren brâht:
vil sîdîn tuoch in rîcher aht,
gürtel, kophe von golde rôt,
dâmit dem gaste er sich erbôt.
willeclich enphienc er daz.
sîner geverten er ouch niht vergaz.
in sande der gehiure
rîcher kleinoete stiure.
sie nigen im und dancten sêre.
im hiez sagen der hêre
wanne wilhalm wolde
daz er in toufen solde.
des fürsten rede stuont alsô:
< swan mîn herre wil, ich bin sîn frô.>
nâch al der werden râte
die der patriark dâ hâte,
an den andern tac wart ez geleit.
dô toufte er in, ist mir geseit.
an dem naehsten sunnetac dar nâch
willehalmes bete geschach
daz er nâch sîner hôhen art
in hôhem werde ritter wart,
der sînen ouch manic edel kneht;
der patriark gap in daz reht.
in der wîte von jerûsalêm
dâ was der bischof von bêtlehêm
und ander phaffenvürsten gnuog.
durch willehalm die kost dâ truoc
der patriarke in wirde grôz.
vil kleine den süezen des verdrôz,
ern wolt sînem geistlîchen sun
veterlîche helfe tuon,
an allen dingen reht bewarn.
er bevalch diu reinen westerbarn
einem wîsen kappellân,
der solt sie in sîner phlege hân:
ein heilic man von hôher art,
sie wâren wol mit im bewart.
willehalm was saelden künftic.
wol gelernic und vernünftic
was der süeze fürste junge.
arâbischer zunge
mit lêre gie er vaste nâch,
die er nû sûberlîchen sprach.
der patriarke was ein wîser man,
als der noch liute merken kan.
er mercte an willehalme daz
sich ritter nie geschickte baz
ze ritterlîchem prîse.
hübsch, dêmüetic unde wîse,
milte, ein wol gezogen man:
dise tugende wil ellende hân.
diz allez an dem fürsten was.
eines tages ûf den palas
bat in der patriarke komen.
dar quam er, als er het vernomen.
der herre mit fuoge witzen
bat in zuo im sitzen,
willehalm, als er wol kunde.
sîner rede er sus begunde:
< herre, ez ist nû komen sô
daz ir sît unser saelden frô.
unser leit und unser klagen
solt ir nû mit uns swâre tragen.
herre, uns nâhet strîtes zît.
sehet wie harte ez uns nû lît.
grôz überfluot der heidenschaft
ist uns gehaz mit zornes kraft.
sie braehten uns gerne zir gebote
und daz wir solden ir abgote
mit in êren und anbeten
und ûz kristes glouben treten,
daz wir unser ê verkürn
und daz himelrîche vlürn,
daz uns got der guote
hât gekouft mit sînem bluote,
der sich unser êwic leben
an den tôt hât gegeben
und uns gap den hôhen segen
des wir mit dem kriuze phlegen.
daz kriuze ist schirm unde dach
vür allez hellisch ungemach.
swer under dem kriuze erstirbet,
wie saeleclich er wirbet!
wan im gît krist ze lône
daz er in sîme trône
mit im dort êwic wesen sol.
dâ ziert diu krône fürsten wol
dâ mite sie kroent der hôhe got.
sô müezen( ôwê!) jâmers nôt
iemer haben die heiden
mit dem tiuvel, sô si verscheiden.
mich ze erbarmenne diz hât,
wan sie sint gotes hantgetât.
iuwer helfe wir, herre, durfen wol,
diu uns gein vînden troesten sol.
gebricht iu ihts, daz saget mir:
des werdet wol berâten ir.>
wilhalm ûz süezem herzen sprach:
< tuont iu die heiden ungemach
und swaerent sie die kristenheit,
herre, daz muoz mir wesen leit.
swaz sie iu tuon, deist mir getân
sît daz ich kristennamen hân,
den ich mit iu gemeine trage.
durch krist ich niemer des verzage
und, herre, durch die wirdekeit
die des toufes orden treit,
dâ von nâch krist wir sîn genant:
ich sol mit werlîcher hant
und durch iuch gein den heiden komen
swie vil daz iu mac gefromen.>
wilhalm sprach:< nû gebet mir her
des kriuzes schirm, daz ist mîn ger.
daz suln ouch mîne kompân
alhie von iuwer hant enphân.>
die sach man dort mit zühten stên.
sie muosten vür den herren gên
und muosten bieten dâ ir eit
daz sie hulfen der kristenheit
daz sie mit willen tâten.
des kriuzes sie ouch bâten
in einer süezen andâht.
got hât voller gâbe maht.
dô fuorte sie der herre dan
ze dem heiligen grabe sân,
daz kriuze von im enphiengen,
daz lieplich an sich hiengen
in des hoesten kristes namen.
sîne knehte daz alle mit im nâmen.
des was der patriarke frô.
dar nâher hiez er ziehen dô
fünfzehen schoeniu kastelân.
ieglîcher muoste dâ einez hân.
darzuo ein harnesch vollen guot
gap in der herre reine gemuot.
darnâch ez kurzlich sô geschach
daz den vride widersprach
gein in ein werder heidensch man,
den sande dar der soldân.
daz schreip der patriarke
in al der kristen marke
daz in der soldân het entsaget.
den werden bruodern er ez klaget
von unser vrouwen spitâl.
die bruoder erz ouch niht verhal
von dem spitâl sant jôhannes,
des vil heiligen mannes.
der künic von ubiâne
was sîner brieve niht âne.
die herren von dem tempel
heten derselben rede exempel.
diu maere heten sie vernomen.
in wâren ouch die brieve komen
von dem argen soldân:
das heilige grap wolde er hân.
swaz dâ was des kristenhers
daz man sprichet jensît mers:
als sie diu maere vernâmen,
genendeclich sie quâmen
mit kraft ze jerosolimis.
strîtes wâren sie gewis.
dar ûf sie sich bereiten.
niht sie mê dô beiten.
ze bîhte sie alle quâmen,
daz lebende heil sie nâmen:
wâren menschen, wâren got,
der ie den sînen half ûz nôt
ir sêlen ze gemache,
den ich under des brôtes dache
daz ob dem altâr der priester segent,
( die des dô phlâgen und noch phlegent)
geloube einen got drîvaldic,
über alle geschaft geweldic.
wilhalm dâ der werde gast
was nû an dem glouben vast.
aleine er sünden lîhte
was, iedoch ze bîhte
sach man den herren gâhen,
den lebenden trôst enphâhen.
er erdâhte ein wâpen vremde:
sîn snêvar westerhemde
wolde er ze wâpenrocke hân.
vorne unde hinden daran
man zwei guldîn kriuze nât.
der kamerer ouch des selben bat.
der dritte het westerkleides niht:
ein samît wîzer varwe lieht
was des ritters wâpenkleit
ouch mit den kriuzen wol bereit.
ietweder sît zwei venelîn
mit den zeichen guldîn
wîz man ûf ir helme bant.
derselben varwe ir schilt erkant,
der rosse kovertiure alsam.
schehter wîz buckeram
den zwelef knehten wart gesniten.
rôtiu zeichen nâch des kriuzes siten
ûf dem wîzen man dâ sach.
daz kriuze was in nôt ir dach.
die werden templeise
ze des strîtes reise
alsam sich berihten,
an dieselbe wât sie phlihten,
alsô sie wolden dienen gote.
wilhalm wol zierte der herren rote.
er wolde ir strîtgesellen sîn;
daz wart an saelden ir gewin.
der soldân von bâbilô
und der herre von damascô
und von hallap der voget,
des gewalt sich wîten zoget,
vil fürsten ûz der heidenschaft
die von hôhes artes kraft
an ir gewalde wâren hêr,
mit den quâmen starke wer
dem ungelouben ze helfe
in kostbaerem gelfe
ze jerûsalêm vür die stat.
swaz von rîcheit wunder hât
gesehen ie ervarner man,
diu sach man bringen ûf den plân.
von heiden erwelte ritter guot
wol geborn und menlich gemuot
ir vînden engegen furen.
von bûsînen und tambûren
was dâ ungevüeger schal.
manic heidensch horn dâ lûte erhal.
pûken, floiten, schalmîen vil,
( daz heizent der herverte spil)
der gedoene was dâ grôz.
der koste die fürsten niht verdrôz.
nâch der hoesten gebote
sach man bringen ir abgote
ûf karratschen rîch gezieret.
in liehtez golt verwieret
sach man mangen tiuren stein,
der in liehter varwe schein
von der karratschen masten,
die jupiter dâ lasten,
apollo, machmet, tervigant.
die wârn den heiden wert erkant.
zuo in was flîzic ir gebet,
als noch ir ungeloubte stêt.
wie schône sie dâ lâgen,
waz sie hôchfertens phlâgen,
dâ waere vil ze sprechen von.
der damascus und der bâbylôn
und der voget von hallap,
ir harnesch rîcheit wunder gap;
nâch minne geldes lône
gemeine sie quâmen schône
ritterlîchen ûf daz velt.
man sach dâ manic rîch gezelt
allenthalben ûf geslagen,
die kemel brâhten dar getragen,
merrinder unde dromedâr.
olbenden kost truogen dar
als sie dâ lange wolden ligen.
sie hoften genzlich gesigen
an der werden kristenheit:
willehalm daz underreit.
dô der strît zesamene quam,
sic und prîs er aldâ nam
mit der werden geselleschaft.
die sarrazîn mit strîtes kraft
wurden von im an gerant
und gar mit werlîcher hant
sîn sper er flügelîchen stach
ûf einen heiden daz ez zebrach,
der mit kostelîcher wer
gein im quam ûf lîbes zer.
der nam von sîner hende
doch ritterlîchez ende.
dâmite samnete sich der strît.
ir beider krîe wart geschrît.
wilhalm ze helfe der kristenheit
durch krist sô manlîchen streit
daz ez tet niemen baz dan er.
ez waere diser oder der,
künic, fürste oder vrâl,
bârûn oder emerâl,
esklîr oder amazzûr,
sîn kunft in allen wart ze sûr.
sus er sich prîse nâhte.
swaz er zer erden brâhte
aldâ in strîte der sarrazîne,
die von im liten swaere pîne,
beidiu verwunt und erslagen,
die zal kan ich iu niht gesagen,
wan die heiden des bevilte
des er dô mit in spilte.
sîn swert ir mangen dâ versneit;
er vuor wol swer im entreit.
ungefüege was sîn zuht.
die heiden brâhte er an die fluht;
der wurden an dem nâchjagen
sô vil gefangen gefangen und erslagen
daz der voget von bâbilô
und der herre von damascô
und der herre von hallap
durch lîbes nôt die fluht gap.
sus wart in sic abe gestriten;
sie fuoren wol die im entriten.
die kristen froelîchen gewin
ze jerûsalêm fuorten hin,
dô der strît was ergangen,
an prîse und an gevangen.
willehalm schuof ez alsô dâ
und dicke sîtmâl hernâ
daz man im hôhes prîses jach.
an den heiden hernâch
gewan er mange rîche habe,
die er ritterlîchen abe
in gewan; wan er des phlac
daz er selden sich verlac,
swâ er die vînde woste.
mit strîte und mit joste
dicke er sie besuochte,
als sîn manheit des geruochte
gegen den heiden sîn ze wer.
wol was von im dem kristenher,
wan sie ze aller zîte
gesigeten in ir strîte.
die heiden wâren sêre bedröut,
die kristen gerlich ervröut
daz sie ze helfe hâten
den fürsten, dem sie tâten
êre swâ sie mohten.
sô verre sô sie tohten,
ze dienstlîcher wirdekeit
sie wâren willic im bereit.
an fürstlîcher tugende
was er sich vermugende.
swaz er den heiden abebrach,
als im sîn süezer art verjach,
daz was milteclich vergeben.
er konde wirdeclîchen leben
und was allen liuten wert,
ze allen sachen unervaert
die ze wirde tohten.
sîn herze was geflohten
in eine süeze reinekeit.
daz gap vor gote im wirdekeit.
nie er ze deheinen stunden
in untât wart ervunden.
sô er des muoze mohte hân,
sô muoste im ie sîn kappellân
etewaz von gote sagen.
daz konde er alsô suoze tragen
daz er des niemer mêr vergaz.
ze valscher fuore was er laz.
der hôchgelobten künegîn
wolde er in sundern dienste sîn.
des mit manger wunden
die sarrazîne enphunden,
swer mit strîte an in quam.
ir was vil den er dô nam
ir leben mit wertlîcher hant.
swer ie helm gein im verbant,
an dem erwarp der hêre
prîs und sîges êre.
mit manger jost gevelle
er fromte ir vil zer helle.
willehalmes überkêr
wîben siufzic herzensêr
gap und jâmers volle nôt
umb manges werden heiden tôt
den sîn hant von leben schiet.
sus im sîn menlîch ellen riet.
der heiden prîs er an sich las.
wilhalm dâ niht eine was:
der er mit liebe nie vergaz,
alsô daz herze sîn besaz
diu süeze klâre herzogîn.
des engalt manic sarrazîn.
alsô was er in liebe ger:
in allen vanen an sînem sper
was ir süezer name ergraben
mit grôzen guldîn buochstaben.
in der enge und an der wîte,
an der joste und an dem strîte
swer willehalme engegen quam,
prîs und sic er an im nam.
vrou bêne tet hie den vînden wê.
wie ez nû der klâren stê?
dô was ouch sie in senender nôt.
ir wîplich sin ir daz gebôt
daz sie kiusche wolde leben.
ir was ein süezez lop gegeben
mit wârhaftem maere
daz sie diu schoenste waere
die man bî ir zîten vant.
nie wîp sô wert wart erkant.
alle die sie ie gesâhen,
gemeinlich ir des jâhen.
diu stat het rîcher heiden vil.
wîp gebent hôher fröuden zil,
wîplîch güete machet frô:
daz was ie, als was ez dô.
vrou bêne manic herze twanc
daz ez nâch ir in kumber ranc.
nu was diu schoene des niht erlân,
nâch ir minne manic man
doch gezogenlîchen warp.
ir aller werben gar verdarp.
sie funden an der jungen niht
wan des man reinen wîben giht:
ein herze an vesten triuwen ganz,
an lûterlîcher kiusche glanz,
bescheiden wort und wîsen sin.
swer ie besaz die herzogîn,
er waer grâve, ritter, koufman,
und bôt ir swaz er mohte hân,
dirre bürge, liute, lant,
der ander silber, golt, gewant,
jener lîp und al sîn guot:
niht moht verkêren ir den muot.
sie wolde nâch im kiusche leben
dem sie von êrste sich hete ergeben.
swer mit rede sie besaz,
ir antwurt sie sô gevuoge maz
daz er sîn tôrlich werben
sîtmâl liez verderben
und nam umb ander sache rât.
ditze wort diu vrouwe hât
an manne joch an wîbe
daz nie an menschen lîbe
solîch wîsheit sî vernomen.
ir rât wolt allen liuten fromen.
des was sie al den werden wert.
wol sie diu solcher wirde gert
darnâch sie mit flîze warp!
der alde herzoge starp,
der des landes herre was,
âne erben. alsô ich daz las.
er enliez kinder noch wîp.
mit hôhen êren des fürsten lîp
wart der erden gegeben.
darnâch unvereinet leben
begunden die lantherren
und sich mit einander werren.
sie stiften roup unde brant
und wuosten starke ir eigen lant.
einer wolt den andern twingen
und im ze dienste bringen,
der im was wol ebenhêr.
sus warp daz tôrehte her
biz sie einander gar verderbten
und ir hêrschaft sich enterbten.
swer daz hât für kluocheit -
ich zel ez vür ein affenheit
swer durch sînen übermuot
an im selben übel tuot.
der herren haz unde nît
wert under in und dirre strît
vollic in daz fünfte jâr.
sie haeten sich enterbt sô gar:
solt ir urliuge langer stên,
sie muosten von ir hêrschaft gên.
wîslîche sie genanden,
bî zît sie wider wanden.
in der stat einn hof sie nâmen.
dar sie gemeine quâmen.
den bürgern wart ouch dar geboten,
und wart gelobet bî ir goten
daz sie niemer schieden dan,
sie wolden einen herren hân.
dô sie zesamene wâren komen
als sie den tac dô heten genomen,
und ir rât unde ouch ir wort
gemeinlîchen wart gehôrt,
dô stuont ir wille ungelîch.
sie kunden niht vereinen sich,
daz sie überein des quaemen
und einen herren in naemen.
dirre wolt sus und jener sô.
von der stat ein bürger dô
ze in genendeclîchen sprach.
grôzer wîsheit man im jach,
er was ein wol geredic man.
sîner worte er sus began:
< sagt mir, ir herren, umbe waz
welt ir aber lâzen daz
ir niht ein hêrschaft kieset?
ir hât verlorn und noch verlieset
die êre nâch dem guote.
entwîchet iuwerm muote!
ir sult kiesen einen voget.
und ist daz ir daz langer zoget,
wert iuwer kriec noch ein jâr,
ir verderbt iuch alsô gar
daz ir sîn niemer wider komet.
seht, waz iuwer kriec iu fromet!
ir swachet iuwer hôhez leben,
ir müezet iuch ze dienste geben
und iuwer kint an die stat
dâ man iuch vür eigen hât
und in eigenschaft gedîen
iuwer kint, diu ir soldet frîen
und mit in hoehen iuwern art.
nû seht, wie hât ir iuch bewart!
iu mac wesen wê ze muote.
ir wâret vor bî solichem guote
und an iuwerm gelde gerîchet
daz sich niemen iu gelîchet;
wan ander herren quâmen
daz sie rîcheit von iu nâmen
und sich iu underneigten
und sich dienstes iu erzeigten.
welt ir vürbaz alsô leben,
des müezt ir iuch ze dienste geben,
welt ir des hungers iuch erwern.
iur drîzec mugen niht einn ernern.
seht, wie iuwer hêrschaft liget!
niemen bûwes drinne phliget.
ez mac geleisten niender phluoc
daz iu ê alle genâde truoc.
tuot iuch des irretuomes abe!
ir sult ê kiesen zeime stabe
und mit gemeiner phlihte
mit dem ûf reht gerihte
kiest under iu einen wîsen man,
den sult ir ûf reht gefürhtet hân!
alsô möhtet ir wider komen
und müeste iu iemer an êren fromen.>
alsô der getriuwe man
sîne rede het getân,
sie dûhte die herren wesen sleht
und jâhen sô, er seite in reht;
mit gemeinem schalle
sprâchen sie dô alle,
sie wolden an den wîsen man
die kür umb einen herren lân.
der herre mit sinnen begurt,
alsus stuont sîn antwurt:
< welt ir der sache ein ende hân,
sô welt iu aht und zwênzic man!
ûz den kieset viere:
sô endet sich diz schiere.
den vier und zwênzic gebt den rât!
die gemeine in loben lât,
swaz die zwir zwelfe vinden,
daz sie daz mit ihte enbinden;
swaz sie in gebieten unde sagen,
den rât sie sullen vaste tragen.
die vier und zwênzic loben daz,
ob sie der witze sîn sô laz
und niht volvaren an der kür,
ob die vier den rât bringen vür
( obz von in alsô an sie zoget)
und sie welen einen voget
und kiesen eine hêrschaft,
daz sie daz halden mit triuwen kraft
und sîn des willen gar bereit.
die vier des sweren einen eit
daz sie niht von einander komen,
sie enhaben einen voget genomen.>
als in riet der werde man,
daz wart dô allez getân.
den vier und zwênzic man hât
von êrste bevoln den rât.
dô begunden sich die herren
an der küre werren;
dirre wolt disen, jener den
und begunden ungelîche jên.
sie mohten mit keinen sachen
sich des in ein gemachen
daz sie sich sô vereinden
und alle einen herren meinden.
sie wârn ir muotes unberiht.
des kurn sie einen herren niht.
ir boeser kriec daran erschein.
der bürger was der viere ein.
der tet als sîner wîsheit zam:
dô der rât an sie quam,
die drîe liez er reden vür,
vaste sprechen ûf die kür.
ir friunt, einen lantman,
die zwêne ze herren wolden hân,
daz sie der bevritte.
einen fürste wolt der dritte
der in fremde waere,
daz der waere ir rihtaere.
mit der rede ie die drî
unvereinet wârn dâ bî.
sus sie ze kriege lâgen.
< wolde iuch niht betrâgen
mîner rede, sô wolde ich brechen
den kriec.> sie bâten in sprechen.
billîchen er daz tete:
wan er den rât gesworen hete.
ze den zweien sprach er sân:
< ir jehet an einen lantman.
daz sî iu helfebaere
ob er hie fürste waere.
daz möhte wol ein wîle wern.
über ein jâr begundet ir aber gern
wie iu ein ander würde,
sô iuch sîns gebotes bürde
iht wider willen twunge.
jâ sint hie herren junge,
die erkenne ich in sô frechen siten,
sînen getwanc sie niht erliten
und begunden sich des gein im verheben
dazs an der geburt im waeren eben.
sus würde ir rede: « wes waenet der?
ich bin als edel alsô er »,
und würde der werre mêrre
dan sô vor was der êrre>.
der burger rehte sie beschiet.
ûf des dritten rede alsô er riet,
ob sie einn fremden fürsten kürn,
daz sie niht wol darane füern.
ich wil iu sagen alles wie:
er begunde ziehen über sie
sîne angebornen herren;
sô gedige ez aber zeinem werren,
un hüebe sich ein niuwer zorn;
sô waere ez bezzer verborn.
< des muget ir alles iuch bewarn,
welt ir nâch mînem râte varn.>
sie sprâchen:< an wen râtet ir?
lât hoeren! lîhte volgen wir
iu alsô wir hân biz her
gevolgic erfüllet iuwer ger.>
der werde wîse aber sprach:
< swaz ich noch liute ie gesach
und ich der werlde ervarn habe
ûf dem lande und an der habe,
über mer und swar ich ie bequam,
mîn sin, mîn herze nie vernam
alsô grôze bescheidenheit
und sô volkomene wîsheit
weder an frouwen noch an man
die ich alhie funden hân
an einer frouwe, diust ein gestin.
rehten muot und willen vesten
hât sie ûf rehte tugende,
guotes râtes sich vermugende
ûf alle sache, ûf alle tât
die diu werlt ze handen hât;
vollen rât sie kan geben
ûf daz heizet fürsten leben.
ichn gesach nie so schoenen lîp:
sie ist benamen ein edel wîp,
geborn von hôher fürsten art.
jâ sîn wir wol mit ir bewart.
wir loben sie ze jâres vrist;
ob sie dem lande vor ist
als ein fürste von rehte sol,
heldet sie sich wirdic unde wol,
sô loben wir sie vürbaz
ze fürstinne. ist aber daz
sie ir selber unreht tuot
und ez iuch danne dunket guot
daz ir sie entsetzen welt,
daz tuot ir lîhter danne ir welt
ze fürsten einen starken man.
sô müestet ir danne arbeit hân
ob ir den verwerfen woldet
und einen andern kiesen soldet.>
ûz gemeinem munde
die drî herren an der stunde
sprâchen:< ir râtet uns wâr.
wir hân alliu unser jâr
noch alsô biz her getân
daz wir nie ervaren hân
menschen so wîsen noch so kluoc.
wir haben an ir fürstîn gnuoc.
wir lâzen uns des zouwen
und loben sie zeiner frouwen.>
dô wart diu frouwe gekorn
und von den vieren gesworn
daz sie mit ganzer triuwen kraft
sie wolden an der hêrschaft
als ir erbherren êren.
swer wolde daz verkêren
und ir des wolde widerwesen,
der enmöhte niht genesen.
nû diz was alsô erdâht,
der rât wart von den vieren brâht
an die vier und zwênzic, ez muost sîn.
die lobten ouch die herzogîn
und brâhtenz an die gemeine dô.
die wârn der kür unmâzen frô.
mit gemeinem schalle
lobtens die frouwen alle
und zogeten dâ diu frouwe was,
in der heidenîn palas,
dâ diu lieht gevarwe saz
diu sich an êren nie vergaz.
da erbeizten vil der werden
von den rossen ûf die erden.
mit grôzer zuht sie giengen în
dâ sie funden die herzogîn.
diu wîse und diu klâre
mangem herzen was ze vâre,
daz twanc ir liuhtic glesten.
ûz al den herren die besten
giengen mit grôzer zuht vür sie
und vielen alle an die knie.
die frouwe stuont ûf und erschrac.
sie wiste niht wie diu rede lac.
mit grôzer fuogen witzen
bâtens die schoenen sitzen.
bî der clâren herzogîn
stuont diu edel wirtîn
und manic juncvröulîn lieht gevar:
diu wârn durch zuht gelâzen dar.
diu frouwe nâch der herren bete
saz. ein werder heiden hete
ûf der hant von golde rôt
ein schappel, daz er der süezen bôt.
daz nam diu vrouwe wolgeborn
mit schame. doch er sprach:< erkorn
sît ir ze vürstîn über diz lant.
in iuwer gebot, in iuwer hant
setzen wir lîp unde guot.>
dô sprach diu suoze gemuot:
< durch iuwer zühte gebot
sult ir lâzen diesen spot.
ein kranker wîbes name ich bin.
wie möhte ich landes frouwe sîn?>
er sprach:< sunder schimpfen
und âne argez glimpfen
sô hân wir iuch alsô erwelt.
ez sî der zage oder der helt,
der arme oder der rîche man,
er muoz iu wesen undertân.>
ûf ructen sie die herzogîn,
mit ir die alden heidenîn
und ouch manic klârez kint
diu vor ir gewesen sint.
sie vuorten sie ûf den palas
dâ des alden vürsten hof ê was.
dâ phlagen sie der frouwen wol,
als man vürsten phlegen sol.
ûf die andern wochen
ein hof wart dar gesprochen
daz ein ieglîch man dar quaeme,
von ir sîn reht dâ naeme:
swer des iht entraete,
daz erz verloren haete.
boten sie ûz sanden,
die in alle stete randen
und gebuten vesten fride.
swer den braeche, daz solt diu wide
rechen und ouch daz swert.
sus gebôt diu herzoginne wert.
daz das lant einen voget hete,
überal ze wizzen man daz tete.
des wâren die getriuwen frô,
den argen was diu rede ein drô.
alsô der tac was genomen,
dô sach man ze dem hove komen
die herren, als sie solden,
die ir reht behaben wolden.
ouch die burger von den steten,
alle die gerihte heten,
ir dâ hulten algelîche.
süezer witze wielt diu rîche.
dô diu klâre den ernest sach,
ze den herren sie dô sprach:
< ir hât ze frouwen mich genomen,
wold got, und waere iu daz ze fromen!
doch alsô verre als ich kan,
wil ich des flîzic aht hân
mit staeteclîchem muote
daz dem lande kome ze guote.
ich bevilhe iu daz ûf iuwern eit,
ûf iuwer ieglîchs wirdekeit,
daz ir mir setzet solichen rât,
der sich getriuwelîchen hât
under iu allen wol bewart,
der habe kraft und ouch den art:
einen man der nâch mir rihte,
den ir wizzet in der phlihte
daz er dem rehten mite var
und mich vollic dran bewar;
kamerer, truhsaezen, schenken,
die an ir rehte iht wenken;
und einen man lôsheit frî
der mîner koche meister sî,
an dem des iht abegê:
sunder daz mîn hof nâch êren stê.
alle die der amte sullen phlegen,
die sult ir sô sinneclîche wegen
und betrahten sô mit flîze
daz ichz iu iht verwîze.
swan der hof gerehte stât,
darnâch daz ander volc sich hât.>
hie an erfüllet wart ir bete.
sie sprach:< ich wil daz mîne stete
alle an einem rehte stên,
daran mîn gebot iht übergên.
swaz ich geldes ûf dem sê hân,
den neme în der koufman
der mit iu was an dem rât.
swaz man anders geldes hât,
ez waere gerihte, münze, zol,
mîn kamerer daz înnemen sol
ûf dem lande und in den steten.>
die iht von den frouwen heten,
sie waern rihter oder ambetman,
die solden ze sîme gebote stân,
daz er besaehe die stete
daz man darinne vaste hete
allez gesetze unde reht,
daz der âne twerhe sleht
genüzze algelîche
der arme und ouch der rîche,
âne wankes underlouf
die burger gaeben gesatzten kouf.
diu süeze werde guote,
allez des sie muote,
daz stuont sô ordelîche und eben:
man muoste ir des die volge geben,
sie bewîste sô fürstlîchen sich,
aller sache sô endelich,
und satzte sô ordelich daz lant
als man dô daran bevant:
wan ez kurzeclîche
quam wider und wart sô rîche
daz es stuont nû verre baz
dan dô ez vor der vürste besaz.
diu edel wîse schuof ez sô,
daz gemeineclîche ir lebens frô
wurden wîp unde man.
aller sît sô wol getân
wart gesehen nie kein lîp,
an erwunschter schoene so rîch ein wîp.
dem volke sie frô gebârte,
aleine sie twunge harte
ein seneclîchez sorgen
( daz sie doch truoc verborgen)
nâch im des sie nie vergaz,
der mit liebe ir herze besaz.
dar ûz willehalm nie quam.
in dem sînen alsam
was diu süeze herzogîn.
nâch ir gedanke im fuogten pîn,
ein lûter minne im daz gebôt.
sie wolde ouch nâch im lîden nôt:
swâ sie sich vereinde,
von herzen sie daz beweinde
daz sich der tiure wende
sus gap in daz ellende.
bînamen ez ist vil bermelich
swâ zwei geliebe als scheident sich,
die gedanke und getriuwer sin
lânt iemer ungefremdet sîn.
saget, vrou minne, tuot ez wê?
jâ vürwâr, ich sage iu mê:
nie kein orden was sô swaere
noch den fröuden sô gevaere.
dâ zwei mit flîzem sinne
mit ungevelschter minne,
als ir herze vereinet gernt,
einander umbevâhens wernt,
aldâ wirt man unde wîp
vereint ein herze und ein lîp.
daz ê an zwein stücken schein,
daz mac man nemen sus vür ein.
frou bêne und ouch ir lieber man
alle stunde einander sâhen an.
< nû sprechet, wie mac daz gesîn?
gesundert was diu herzogîn
und willehalm der herre
doch von einander verre;
nû was er dort über mer:
sach sie in dar und er sie her?>
dirre rede nemet war
und jehet daz ich iu sage wâr.
swaz sô der mensche liep hât,
sô ez des lîbes ouge lât,
doch alle stunde und alle zît
dem herzen in den ougen lît.
diu liebe was ganz an disen zwein.
sie truogen gerlich über ein
an lûterlîcher minne kraft
sunder wankes anehaft,
daz sie sin noch gedanc
nie mit lôsheit underswanc.
swer sus ist minne witzic,
dâ ist diu liebe hitzic
und blüejet zaller stunde
in reines herzen grunde.
sie machet frô und wolgemuot.
swâ man rehter minne unreht tuot,
sâ sich diu liebe speldet,
in mangen ort sich veldet:
von mislîchen gedanken
muoz staetiu liebe kranken.
wîtiu fröude wirt dâ smal,
hôher muot sich lât ze tal
und ist an fröuden sîgende,
sô zaller zît ist stîgende
der süeze minne gernde,
an rehter liebe der wernde.
disiu zwei ir muotes wâren vast.
ir herze truoc den süezen last.
diu schoene zallen zîten
half dort ir friunde strîten,
den sie in noeten nie verlie.
sie half im dort, er half ir hie
alle sache wîslich ahten
und die sinneclich betrahten.
wol sie an ir muoter tete,
die sie in hôher wirde hete
und hielt sie an ir vrouwen stat.
ein süezez herze gap ir rât.
alle der frouwen nâchkomen
muosten ir haben iemer fromen.
von ir herren hinevart
dicke sie ze redenne wart
mit ir werden muoter,
daz der süeze und der vil guoter
sîne hinvart vor ir hal
und sich alsô von ir verstal.
swaz sie von im ze redenne hete,
sô getriulich sie daz tete
und ouch mit solicher süezekeit
diu ir herze alsô versneit
daz ez was den ougen gebende
der zeher vlôz. hets lebende
in gewest, dâvür diu werde
deheiner fröude ûf erde
noch nihtes mê hete gegert.
der klâren herzoginne wert
rede stuont sô seneclîch,
swan sie alsô vereinde sich,
daz diu alde heidenîn
des niht mohte erlâzen sîn,
irn wurde mit ir von weinen wê.
über ein venster gein dem sê
dicke sie sich legete,
daz ir mangem zaher erwegete.
in der wochen alle tage
wolt sie sîn in senender klage
umb ir man, ir liebiu kint,
diu ir alsô entfremdet sint.
ja enwart nie sô herter man,
ern müeste ir nôt beweinet hân,
der ir seneclîchiu wort
und ir klage het gehôrt
ûz ir süezem munde rôt.
ir friunde si mangen segen bôt.
diu klâre niht enlôsete,
swan sie von im kôsete,
des vil selden sie verdrôz.
ir rede mit weinen sie begôz.
sie sprach:< er süeze saelic man!
owê, waz hân ich im getân
daz er sich hât entfremdet mir?
jupiter, daz wîze ich dir
und gibe des schult unsern goten.
ich hân iu êren vil erboten
daz ir mir braehtet den herren mîn
und ouch diu klâren kindelîn,
von dem mich krist geverret hât.
ich suochte an iuwer helfe rât
und hân iuch vil umb sie gebeten.
ich waen iur helfe habe undertreten
nâch dem mîner fröuden voget
in ellende hât gezoget.
ob derselbe herre krist
kreftic an sîner helfe ist,
an sîne helfe sô ruofe ich
daz er welle bringen mich
vor tôde dâ mîn herre sî,
oder füege in mir sô nâhe bî
daz ich an sînem arme
lieplich noch erwarme
und ich in umbevâhens wer
nâch unser zweier liebe ger
und mit kusse mîn mündelîn
friuntlich twinge an daz sîn,
des er etwan fröute sich
und noch ze fröuden braehte mich.
wil mir die bete krist versagen,
sô kan er ouch an helfe zagen,
als mîne gote sint verzaget.
und ist daz er mir niht versaget,
sô sol ich mit dem friunde mîn
iemer ze sîme gebote sîn.>
einer hübscheit sie erdâhte
diu ir sît fröude brâhte.
sie hiez einen werden knaben
daz er solde daz in ahte haben
daz er mit flîze des naeme war,
swan sô ein kiel quaeme dar,
sô der geankert haete,
ob von dem ze lande traete
bilgrîn oder ellende man;
von ir solde er den biten sân
daz er ir gast wolde sîn
aht tage. sô wolde diu herzogîn.
diu vürstîn wîse unde wert
was dem volke, als ez gert,
gereht und gewaere,
dêmüetec und êrbaere.
swaz sô sie ze ahten hete,
mit süezen siten sie daz tete,
daz im diu senfte genende
gap ein liutsaelic ende,
allen liuten gar gezaeme.
frou bêne genaeme,
wîplîcher wirde ein blüender stam,
ân allen frevel als ein lam,
senfte, kiusche, reine gemuot
was sie und allen liuten guot.
swaz man an rehtem wîbe,
an erwunschtem reinem lîbe
ze süezen tugenden mezzen sol:
dâ mite was sie gezieret wol.
daz gebrach an ir niht hâres grôz.
sie stêt aller lôshet blôz.
swer wil ein vestez herze spehen,
daz mac er an den ougen sehen.
frou bêne was in senender nôt.
dâ bî doch schoene durchliuhtic rôt
als dâ ein viuwer waere entzunt,
ir minneclich wol stênder munt
stuont ir lechelîchen gar.
sie was ouch wünneclich gevar.
ir namen wil bediuten ich.
< bene> daz heizet< behegelich>.
behegehlich gevellet wol.
die zwei man mac unde sol,
swer sie zesamene reht tuot,
an einem worte nennen< guot>.
die süezen reine gemuoten
nenne ich sie dan froun guoten,
sô hân ich rehte sie genant.
fröuwe dich, merhern, bêheimlant!
ir habt der guoten eine,
der ich dise rede meine,
diu iu ze frouwen ist gegeben.
durch ir hôher wirde leben
und ir wîplîch güete
fröut sich sîn gemüete.
rehter liebe meisterschaft
und vester herzen staetiu kraft
sie beide sô vereinet hât
und lûterlîcher minne rât.
aleine siht man sie an zwein,
man sol sie nennen doch vür ein.
mit triuwen sie gesament sint.
wenzelabe, des hoesten küniges kint
der under krône ie wart bekant,
von bêheim otacker genant,
daz beste glit der kristenheit.
sîns sunes wirde daz wort noch treit
und vert in rîches lobes maht.
sîns rîches name zesamne ist brâht,
alsô daz vant der wîsen list:
von latîne und von diutsche er ist.
bêheim ich bescheide alsus:
< bê -> daz diutet< bêatus>,
< - heim>< domus> oder< mansiô>.
daz sprichet ouch ze diute sô:
ein eigen hûs od wonunge.
eiâ süezer vürste junge,
ich schrîbe dich in mîn herze sus:
künic wenzelabe vom saelgen hûs
oder vom saelgen lande.
alsô dîn wirde erkande
ich uolrîch von etzenbach.
her wolfram von eschenbach
waer der bî iuwern zîten,
gehoehen und gewîten
iuwern wirde kunde er baz,
als er ze hôhem fluge maz
den lantgrâven von dürngen herman.
doch wol ich iu des selben gan.
iuwer wirde sol des glouben mir,
mir geviel nie vürste baz dan ir.
nû was daz jâr al umbe komen,
als sie ze vürstîn was genomen
nâch des wîsen râte,
der daz in ahte hâte,
er wolt den herren sprechen zuo
wie in diu frouwe gefiele nu.
alsô er der rede began,
sus wart ir aller antwurt sân,
sie behagte in ie baz und ie baz.
sie kunde wol verschulden daz.
ez waer in an ir gevallen sô
daz sie ir heiles waeren frô.
wolde si einen fürsten nemen,
des solde alle sie gezemen,
ob anders ir wesen waere
âne man ze swaere.
einem grâven von hôher art
disiu rede bevolhen wart.
der solde an sie werben daz.
dô sie an ir râte saz,
diu rede gevuoclich geschach.
der herren wort er alsô sprach,
der edel wîse von alder blanc:
< al unser gote des haben danc,
apollo, machmet, tervigant,
die iuch, frouwe, in daz lant
uns ze saelden brâhten!
wol si uns mit iu bedâhten.
der kreftige jupiter
derst aller geschaft diu wâre wer
und aller dinge hât gewalt,
der mache iuch an fröuden balt
und setze iuch langer jâre zil.
frouwe, ob iuwer klârheit wil
friunde sich durch liebe ergeben,
wizzt ir dekeinen vürsten leben
der iuwer wirde gevalle,
den loben wir ze herren alle.>
als sie die rede hete gehôrt,
sie sprach:< ist diz iur aller wort?>
sie sprâchen alle glîche:< jâ>.
diu herzogîn sprach aber sâ:
< des gebt mir iuwer triuwe her,
ob er mit komet, als ich ger,
dem mîn herze hât gehuldet,
daz ir sîn gebieten duldet!>
sie buten des ein vesten eit.
sie sprach:< dem iuwer wirdekeit
hiute hie hulde hât gesworn,
der ist ein vürste wol geborn
von hôher art in wirde phliht.>
sie wolde in vürbaz sagen niht
wer der fürste waere.
disiu rede wol ringte ir swaere.
die wîle sie die under in heten,
sie dûhte daz sie haete erbeten
ir süezen friunt in ir gewalt.
hügender fröuden was sie balt,
doch zühteclîchen wol gemuot,
als noch der liebe gernde tuot
den nâch friunde gedanke machent frô.
ich wil daz wol, ez sî alsô
daz liep mit liebe erfröuwet wirt.
ir herzen voget gewaldic wirt
was er in ir muote.
des fröute sich diu guote.
ir gap daz offentlîchen wân
daz ir noch quaeme ir lieber man.
des herze sie betwungen het,
ze krist was flîzic sîn gebet
daz im daz noch geschaehe
daz er sie frô gesaehe.
frou bêne diu klâre
in dem fünften jâre
was nû gewesen herzogîn.
ir kiusche an wirde vant gewin,
ir lant was rîche und stuont wol.
man lobtes, sô man die guoten sol,
die wol gebornen frouwen hêr.
ûf einem kocken über mer
quâmen bilgerîne von der habe.
die brâht vür sie der hübsche knabe,
als im von ir bevolhen was.
vor der fürstîn ûf dem palas
die ellenden âzen.
niht verre sie ir sâzen.
diu frouwe frâgen began
umb maere die ellenden man
wâ ir heimuot waere.
sie berihten sie der maere,
sie heten in tenemarken hûs
und füern durch kristum arm ûz
und durch der sêle genesen
waern sie über mer gewesen
bî dem heiligen grabe.
von dannen sie quaemen ûf der habe
und wolden wider ze lande.
dô sprach diu werde genande
daz sie ir wolden sagen mêr
von krist, dem grabe und über mer
und von der lande gelegenheit,
von den heiden und der kristenheit.
dô sprach mit zühten einer
under in( mê deheiner):
< ist ez uns niht ze vâre?>
< nein>, sprach diu frouwe klâre.
< sô wil ich iu von kriste sagen,
von dem leben daz wir tragen,
von des grabes heilekeit
dâ der herre wart în geleit
dô er unschuldic durch uns starp.
doch er noch lebt und uns erwarp
als wir dem tôde wârn gegeben,
mit im ein iemer werndez leben.>
sie sprach:< starp krist und lebet doch?>
er sprach:< jâ, ie unde noch.
êwic lebet er iemer,
sîns lebens wirt ende niemer.>
aber sprach diu gewaere:
< daz sint fremdiu maere.
wizzt ir, herre mîn, wâ krist
staete wone oder wâ er ist?>
der gast ze der guoten sprach:
< ez ist unlange daz ich in sach.>
sie sprach:< herre, saget wâ?
ist er uns gehûset nâ?>
< dô ich noch ûf dem schiffe was,
ein priester eine messe las.
dô sach ich den starken got,
des gewalt und des gebot
himel und erde wesent vol,
des wirde sich niht glîchen sol,
der künic ob allen vürsten ist,
got, unser herre jêsus krist,
von des kraft wil alle leben;
âne in daz niemen mac gegeben.
der eine in alliu herzen siht,
vor im mac sich verbergen niht,
dem alliu tougen sint offenbâr,
der in sînen handen gar
alliu dinc beslozzen hât,
er lât sich sehen an aller stat.
niemen der ist bescheiden,
er sî kristen, jude, heiden,
sîn übergrôz almehtekeit
im genâden ist bereit.
sîn gnâde ist vollic bî dem grabe.
man komet dâ grôzer sünden abe.
manic wert man des geruochet
daz er ez verre suochet.
die siechen werdent dâ gesunt.
dâ ist genâden hôher funt,
volliu saelde âne zil
und endelôses trôstes vil.
ein man dâ sicherlîche
erwirbt daz himelrîche;
swer dar rehtlîchen vert,
dem tiuvel er die sêle wert.>
dô fragte diu herzoginne
wer daz grap haete inne.
er sprach:< daz hât diu kristenheit.>
sie sprach:< ist ez den heiden leit?>
< frouwe, endelîchen jâ.
dâ hânt vil gekrieget nâ
der heiden vürsten über mer
fuorten kreftigiu her
unmâzen gein der kristenheit.
sie müet des grabes heilekeit
und daz unser herre krist
sô starc an sînen kreften ist
dat der heiden abgote
von des hoesten gebote
an ir krefte swachent.
sîn hôhe tugende daz machent
der aller sache gebieter ist,
daz sie zervarent als ein mist,
swan er ir triegen stoeren wil.>
sie sprach:< hât ritterschefte vil
über mer diu heidenschaft?>
< jâ, frouwe, gein der kristen kraft
sie mugen volleclîchen hân
tûsent gegen einem man,
und turren doch in strîten
der kristen niht erbîten.
jâ, frouwe, ûf sîner helfe trôst
der uns von tôde hât erlôst,
mit dem wir iemer sulen wesen
durch der sêlen genesen:
ich sach der tûsent kristenman
ir zehen tûsent randen an
und sluogen sie sô gar dar nider
daz niht der hundertste quam wider.
ez streit ein herre alsô dâ,
ich waene daz nie anderswâ
swaz ie strîte sîn geschehen,
iemen sô menlîch sî gesehen.
frouwe, ich was in strît mit ime
ûf mîne wârheit ich daz nime
daz nie sô werlîchiu hant
in strît gein vînden ist erkant.>
sie sprach:< ei, herre, saget an,
in welchen jârn ist er ein man,
und waz sint diu wâpen sîn?>
er sprach:< ein kriuze guldîn
fuort er in einem schilde wîz,
daz selbe mit kostelîchem flîz
in sînen wâpenroc gesniten,
den helm nâch denselben siten
rîlich gezimieret.
sus komet der helt gezieret
nâch wunsche ze velde.
swelch vîent des engelde,
des ahtet er niht umb ein hâr.
ich sinne, er habe wol drîzic jâr,
niht vil minner noch vil mêr.
vür al die ritter ûz dem her
hât er bejaget den hoesten prîs:
schoene, milte, küene, wîs.>
< ist er dâ durch iuwern got
oder von der minne gebot?
habet ir des iht vernomen
von wannen der herre dar sî komen?>
< jâ, frouwe, ich hôrte daz vür wâr,
er waere ein heiden dô er dar
ze jerûsalêm selbander quam,
dâ er den touf an sich genam
durch jêsum krist der in geschuof.
der name ist sîner krîe ruof,
gein dem er wâre triuwe treit,
und hilfet sîner kristenheit.
swâ ich bî im in strîte was,
der vînde kleine vor im genas.
ich sach daz er mit strîtes nôt
tervigant der heiden got
ân manic tûsent der vînde danc
mit strîte werlich erranc.
mit dem werke daz in truoc enbor,
warf er in in ein swachez hor
ze êren der gotes krefte,
ze smâcheit der heidenschefte.
ich sage iu, frouwe, waz im geschach,
daz manic werdez ouge sach.
ez was des soldânes mâc
( vil sînes trôstes an im lac)
ein heiden rîch von arte hô.
der enbôt dem herren sô,
er wolde aleine in bestân
ob im des fride waer getân
daz in niht wan sîn eines hant
mit strîte bestüende ûf dem sant,
quaeme er vür jerosolimis.
der rede in wilhalm tet gewis
daz er gerlich âne vâr
waer vor al den kristen gar.
gein im ze kamphe wolde er komen.
nâch sîner ger ein tac genomen
wart dô zwischen in beiden.
der kristen und der heiden
in grôzem werde quâmen dar.
ietweder hete ein schoene schar.
wie rîch der heiden aldar quam
mit gezierde wünnesam,
mit rîchlîcher koste,
als er sich ze der joste
und ûf den kamph het beriht!
dem gesach ich nie gelîches niht.
kleine in des bevilde.
ûf helme und ûf schilde
was jupiter sîn werder got
geworht von rîchem golde rôt,
vil steine darîn verwieret.
diu in sô kondewieret,
sîn wîp dem wunsche glîch gevar
was ouch in wirde komen dar.
grôzer kraft der heiden wielt,
dô er noch unverbunden hielt.
dem herren wilhalme er enbôt,
twunge er in mit kamphes nôt,
al sîne gote wolde er lân.
daz solde ouch sîn von im getân
ob er in betwunge
und sic an im errunge,
nâch dem und er in hieze
daz er kristum lieze.
des helfe wilhalm sich vermaz.
ûf sînen trôst sô lobte er daz,
in sîme namen hofte er gesigen,
der heiden schallen solde geligen.
ûf daz was im ze joste gâch.
wilhalm man schône komen sach.
die beiden manheit wielden,
niht lange sie enthielden,
diu ros sie dructen mit den sporn.
die ritter wert und ûzerkorn
swanten mit jostes krefte
ir starke gedigene schefte.
die trunzûn sach man stîgen hôch.
als daz ergie, ietweder zôch
ûz der scheiden sâ sîn swert.
sô herten strît die ritter wert
aldâ vor allem volke striten
sô lange mit unverzagten siten
daz al daz volc des verdrôz.
der schilde sie beide wurden blôz.
darnâch ze vuoze sie gedigen:
ir ros sach man verhouwen ligen,
daz sie niht mê entohten.
ze andern sie niht mohten
komen vor unmuoze.
dô striten sie ze vuoze
einen sô ritterlîchen strît,
ich waene daz hie vor noch sît
geschach sô herteclîch ein kamph.
von ietwederm gienc ein damph,
nû sehet, als rouchte ein grôzer berc.
wilhalm durch daz liehte werc
daz er ûf dem helme truoc,
den heiden sô krefteclîchen sluoc,
daz er strûchen began.
des fröute sich der werde man.
geloubt mir, frouwe, sîn was nôt!
der heiden gerte daz er in tôt
slüege, er wolt sich niht ergeben.
dô liez in wilhalm ûf daz leben
daz ern berihte ze kristes ê,
als er sich het verlobet ê.
daz muoste tuon der sarrazîn.
er nam im mit dem wîbe sîn
den touf. die heiden von dem plân
schieden trûreclîchen dan.
nû komen wir an diu werden kint
diu noch in ellende sint,
diu sô wert ein wîp gebar.
ob man den rehte mite var
nâch ir geburt geslehte?
hielt man sie nâch ir rehte?
nein. sie wâren unbewart.
man hielt sie niht nâch ir art.
sie muosten dienen ir brôt,
soldens mîden hungers nôt,
als armer liute kinder tuon.
ietweder doch wânde, er waere sun
des hûses und dâ liebez kint,
als noch kinder bî einvalde sint,
diu sich nihtes ervaren haben.
dise zwêne süezen knaben
swie man sie hielt in smaehe,
ir gebaere wârn doch waehe
und zühteclîchen wol behuot.
die lêre in gap ir reiner muot,
ir geburt sich sô bewîste.
vür ander kint man prîste
ir tuon und ir gebâren.
gesundert sie doch wâren
und ir wonunge underscheiden.
grôz wunder an in beiden,
als ich die rede vernomen hân,
ergienc. der wunder wundern kan,
daz gap; des almehtigen gewalt
noch wundert wunder manicvalt.
den sie ze koufe sîn gegeben,
die hielden kristenlîchez leben.
sie heten ouch zer kristenheit
dise zwêne bereit,
den got zir rehte helfen wil.
von ir hôchgebürte zil
daz ir muoter sie gebar,
des wârn dô ahtzehen jâr.
swes dem hûse nôt geschach,
dâ sande man sie dicke nâch.
sie muosten holz und wazzer holn,
viur machen bî den koln,
der wirte spîse brâten.
doch willic siez allez tâten
und genendic âne widerkîf.
ir ietweder gienc und lief
swar in iemen senden wolde.
des het sie daz gesinde holde.
niuwan der koufliute wîp
sie niten daz sie schoenen lîp
heten und adelîche var
ir kinden vor: daz swârtes gar.
vür ander ir kinder
dructen sie sie hinder
sô die wirte ûz wâren.
des engulden starke die klâren.
der edelste wirtinne sun
eins tages wolde unfuoge tuon
an dem einen und wolde in slân
und in bî dem hâre vân.
des im jener sich enbrach
und begreif des wirtes sun darnâch.
er warf in under sich darnider
und zôch in vort unde wider.
er zeiste im sîne wollen
mit fûstslegen envollen,
daz er starke: « owê, owê »
nâch sîner muoter helfe schrê.
als sie des sunes ruof vernam,
mit grimme sie an den vremden quam.
sie zôch in mit dem hâr herabe.
« owê », sprach sie, « daz ich daz habe,
dû gekoufter schalc gar betrogen,
mit mînem brôte an dir gezogen
daz dû mîn kint slahen solt! »
vaste sie in umbeholt
mit dem hâr her unde dar.
daz leit er zühteclîchen gar,
swaz sie im tet, swie sie in hiez.
als diu arge in verliez
und er ir ûz den handen quam,
er sprach, als sîner kintheit zam:
« owê, liebez müeterlîn!
ez huop an mir der bruoder mîn.
ich muost vor nôt mich sîn wern.
wes wiltû in vor mir ûz schern,
daz dû mich slehest und niht in
und doch dîn kint ich als er bin?
damite vestest dû im den muot
daz er aber unvuoge tuot. »
aber wart diu arge hût
gein im mit scheltworten lût
und gap im einen backenslac
daz er ir vor den vüezen lac.
« mîne sinne des betrüebet sint
daz dû gihst, dû sîst mîn kint,
dû vil arger villân »,
sprach sie, « jâ koufte dich mîn man.
dâ bî prüeve dînen art! »
sie gienc iesâ dannewart
und entslôz die kiste
dâ sie den gêren wiste
dar inne ir man in brâhte.
zim sie dô wider gâhte.
« diz ist dîn schaz und al dîn wât
diu dir biz her gevolget hât.
nû wart, wes dû erhebest dich!
wie tarstû ie erzürnen mich? »
sprach sie, « ich sage dir waz dû tuo »,
und warf im den gêren zuo,
« harte balde ziuch hin wec! »
und maz im mangen starken vlec,
die er geduldeclich enphienc.
er nam den gêren ê daz er gienc.
er sprach: « ich wânde, ich waere
iur kint. sô hoere ich maere
daz ich iuwer kint niht bin. »
sie sprach: balde von mir hin
daz ich mêr dich iht gesehe!
allez übel dir geschehe!
ist unser guot an dir verlorn,
waz darumbe? mangen zorn
von mir noch lîden sol mîn man
durch dich daz er tôrlich kan
und noch an mangen enden
unser swaere arbeit verswenden.>
ir arbeit ze lône
er zühtic neic ir schône
und bat sie bewaren got.
getriuwer sin im daz gebôt;
swaz sie im ze leide tete,
iedoch er sie in wirde hete
und sprach gar trûreclîche alsô:
< got herre, niemer wirde ich vrô,
ichn ervar von wannen ich komen bin.>
mit den worten gienc er hin.
daz übel wîp im vluochte nâch.
nû sehet, wie disem hie geschach,
als ergienc ez sînem bruoder dort
dâ er was, hân ich gehôrt.
ich sage iu rehte als ichz vernam:
er rûmte ez glîcher wîse alsam.
der truoc ouch sînen gêren mite.
glîcher gebare und site
an hôher geburt die klâren
von süezer natûre wâren.
trûric âne mâze
sie huoben sich ûf die strâze.
dem gelücke ich sie bevil.
sie muosten lîden kumbers zil.
ez lac in beiden swaerlich,
sie muosten allermenlich
nâch armer betelliute siten
ir lîpnar vor den hiusern biten.
billich waere ez in swaere
ob sie wisten disiu maere,
wilhalm und diu herzogîn,
daz sus ir kint in armuot sîn.
doch man selden in verseit.
daz schuof ir schemigiu kintheit.
ir wege wârn gesundert.
wie vrou saelde mit in wundert!
der rede ist guot ze gâmen
wie sie zesamen quâmen.
vor der stat ze lunden
die herren einander funden.
die doch ein herze wâren,
in unkunden gebâren
einander buten sie den gruoz.
der eine sprach:< ob ich iuch muoz,
knappe, vrâgen, wannen ir gêt
oder war iur gemüete stêt?>
windescher zunge diu frâge geschach.
derselben sprâche dirre sprach,
er haete willen in die stat.
dirre in kompânîe bat
und daz erm seite maere
wannen sîn geverte waere.
vor müede sie sâzen ûf ein gras
daz bî der wegescheide was.
jener sprach:< ich bin gegân
von einer stat, alsô ichz hân,
dannen sint wol drîzic mîle her.
knappe, sus stêt al mîn ger
ob ich iender dâhin quaeme
dâ man mich ze dienste naeme.>
dô frâgte in aber dirre sâ:
< sît ir kristen?> er sprach:< jâ.>
< sô saget mir wannen ir bürtic sît!>
< mîn geburt mir verre lît:
wan ich mich niht versinnen kan
ob ich vater und muoter hân.
ichn weiz niht, habe ich deheinen mâc.
in der stat, dâ man mîn phlac
von der kinde biz her und bin gezogen,
dâ hât mîn art mich betrogen.
ich wânde, ich waer dâ sun ze hûs.
von dannen bin ich gescheiden sus
daz ich niht darane habe.
mit zorne wîste man mich abe.
die ich wânde daz sie waere
mîn muoter, diu seite mir maere
wie ich waer dar verkoufet;
daz mîn herze in jâmer sloufet
und in dem muote swaere lît
und iemer sol unz an die zît.
daz mich got gewîset dar
dâ ich mînen art ervar.>
dô sprach der gefrâget het:
< unser beider leben glîche stêt,
al unser muot unde sin.
alsô ich ouch verweiset bin.
allez des ir hât verjehen,
sehet, alsô ist mir beschehen.
ich enweiz wer mîne mâge sîn.
vater joch diu muoter mîn
die sint mir entfremdet gar;
al mîner vriunde ich irre var.
ich zogte ouch gerne, wiste ich war,
dâ ich diende umb die nar.>
ietweder an den andern sach.
ir muot, ir sin gelîche jach
friuntschaft an den andern.
ir unkuntlîchez wandern
daz sie heten vor getân,
ir sorge truoc ûf fröuden ban.
unkuntlîcher sippe kraft
brâhte in werder liebe haft
dise edeln vrîen jungen
daz ir herze zesamen rungen.
ieglîcher bî im selben jach,
sô lieben friunt er nie gesach
und bî dem er gerner waere.
ir toerscher rede maere
sie manger hande vürbrâhten
ê sie des erdâhten
daz sie ir muot vereinden,
als ez doch ir herze meinden
und ir süezer art, der ir gedanc
ze wirdiclîcher ahte twanc.
daz sie alsus in rede sîn,
des was nû guote wîle hin
und ez ûf den âbent gie.
der eine sprach:< nû saget wie
wirt unser blîben dise naht?>
der ander sprach:< ich hân gedâht,
wan ich des geldes niht enhân,
daz ich wil suochen einen man
der doch niht halde geste
und an der habe sî der beste
als in diu stat gehaben mac.
dâ bite ich umb der nar bejac.
mich hûset hînt sîn wirdekeit,
daz lîhte ein snoeder mir verseit.>
< desselben ich mich versunnen hân.>
sprach der der frâgen began.
< sô sitzen wir niht langer!>
dô rûmten sie den anger
und giengen balde gein der stat.
ein gemüete ir herze begriffen hât,
daz von hôher geburt die klâren
gar eines willen wâren.
ûf swelche sache der eine sprach,
der ander an daz selbe jach
und sprach in hügender güete,
als stüende sîn gemüete;
als in gap lêre unde rât
dem sie krist bevolhen hât,
ir engel, der sie het in phlege
vor der stat ûf dem wege.
mit unverructer triuwe kraft
lobten sie geselleschaft,
daz diu zergienge niemer
die wîle sie lebten iemer.
als sie quâmen in die stat,
der alliu dinc ze gewalde hât,
der hôhe got geprîset,
in ein rîchez hûs sie wîset.
darinne wonde ein süezer wirt,
rîch, reiner tugende unverirt.
man vindet mangen armen man
der ouch nâch wirde werben kan.
als sie vür in trâten
und in in schemde bâten
daz er herberge in durch got
des nahtes gaebe und ouch sîn brôt:
daz sie wârn einer reinen fruht,
daz merkte er. im geviel ir zuht.
güetlich er zen kinden sprach,
in solde geschehen guot gemach.
sîn reinez herze gebôt im sô:
durch diu kint sô wolde er wesen frô
und wolde sie in wirde haben.
diz merkte er ouch an den knaben:
al ir tuon und ir gelâz
er nâch hôhem arte maz.
noch mê an in vander
daz nie kint sô glîche einander
wâren ûf der erde.
sô merkte er ouch ir gebaerde.
in sîn ahte er ouch daz nam
daz sô liutsaelic, sô wünnesam
noch sô wol getân geschicke
sîner ougen blicke
an menschen nie vernaemen.
sus konde er ir vuoge raemen.
sie vunden guoten willen dâ,
sô daz sie niender anderswâ
sô guoten wirt vernâmen,
swar sie vor ie bequâmen.
er phlac ir lieplîche
den âbent rîchlîche.
sie wâren wol in sîme behage.
ich künde iu nâch der lêre sage.
nâch dem âbentezzen,
als sie heten gesezzen
eine kurze stunde,
frâgen sie begunde
der wirt von wannen sie waeren.
mit zühteclîchen maeren
wolt daz an ir kintheit
ervaren sîn bescheidenheit,
und ob sie gebrüeder sîn.
der eine sprach:< nein, herre mîn.
wir sîn sippe einander niht.
uns brâhte unkuntlîch geschiht
zuo einander vor der stat.
mîn geselle wol drîzic mîle hât
von sîme heimuot biz her.
sus stêt unser beider ger
daz wir dienen wolden
und tuon daz wir solden,
vünden wir iender einen man
der uns ze dienste wolde enphân.
darzuo râtet uns durch got
durch iuwer wirdekeit gebot!>
dô sprach der wirt:< ez sol sîn.>
< iuwer gnâde>, sprach er,< herre mîn>.
niht nâch armer sache
wîst man sie ze gemache.
aldâ ruoten sie die naht.
der wirt wirdeclich bedâht
des nahtes âne slâfen lac.
umb diu kint er sorgen phlac.
er het ein reine gemuotez wîp,
die het er liep als sînen lîp.
ze der sprach der werde man:
< frouwe, sît wir niht kinder hân
al unser lebetage biz her,
frouwe, sô ist daz mîn ger
daz wir ze kinden disiu kint
nemen diu zâbent komen sint,
und erwerben gotes hulden an in.
swie sô sie ellende sîn
und sus in armüete varn,
sie sint doch werder muoter barn
und ûz reinem geslehte.
hâstû sie gemerket rehte:
wie liutsaelic und wie genaeme,
wie hübsch und wie gezaeme
ist allez ir gebâren
bî kintlîchen jâren!>
< jâ> sprach diu frouwe wol gemuot,
< ez ist behegelîch unde guot.
herre, nihtes mich bevilt
swâmite dû sie êren wilt.
mir gevielen niene kint sô wol.
vil gerne ich ouch sie êren sol
und liebe tragen in beiden.
dû solt sie morgen kleiden,
ziern und halden schône
dîner wirdekeit ze lône.
mit vollem rât daz zeche
daz nihtes in gebreche!>
sus gap ir herze süezen rât,
er ervulte ir willen mit der tât.
alsô schier der morgen quam,
al sîne gesinde er vür sich nam
und bevalch dem sô die werden knaben:
als sîniu kint solt man sie haben.
swer des niht entaete,
daz in der verloren haete.
er schicte in zwêne knappen zuo
die ir spâte unde fruo
mit flîze warten solden
und tuon swaz sie wolden.
gâhes wâren guotiu kleit
desselben tages in bereit.
alsô sie diu gelegten an,
man gesach nie kinder baz getân
noch lieplîcherre gestalt.
der wirt ir frô unde balt
was mit sîner trûtîn.
diu wol gemuote erbôt sich in
mit ganzer liebe, hôrte ich sagen,
als sies under ir brüste het getragen.
aldâ die herren sîn erzogen,
was ir übel dâ gephlogen,
des wurden sie hie ergetztet gar.
man nam ir wirdeclîchen war.
nâch ir armuot ungeleite
und nâch ir arbeite
sie wâren wol berâten.
dô sie geruowet hâten
und ir nôt überwunden,
dô het man niender vunden
rehter schoende sô rîche
und aller site sô tugentlîche
sô diu edeln kinder wurden dô.
jâ was ir niht aleine frô
der wirt und sîn gesinde.
als ich ez nâch in vinde,
alle die sie ie gesâhen,
saelden sie in jâhen
und gar an allem teile
ir tuon seiten sie ze heile.
in êren worden grîse
was der biderbe wîse
und ouch dem künege ein lieber man,
als in guoten steten hân
die vürsten noch an den sie spehen
triuwe und ganzer wârheit jehen;
den wesent sie gerne heimelîch
noch under stunden, sihe ich.
der wirt quam ûf den palas
eins tages dâ der künic was,
mit im die wolgetânen knaben
von den wir dise rede haben.
als sie der künic von êrste sach,
ze dem koufman er dô sprach:
< sage an, wer sint diu klâren kint
diu mit dir her komen sint?>
er sprach:< herre, sie sint mîn.
mir gap sie unser trehtîn.>
der künic aber mit frâge
sprach:< sint sie dîne mâge?>
er sprach:< herre, nein, sie niht.>
den künic er endelich beriht
wie sie zuo im wâren komen
und er ze kinde sie hete genomen
und sie alsô haben wold al ir leben,
sîn erbe in teilen, sîn richtuom geben;
nâch sîme tôde an sîner stat
besitzen swaz er erbes hât,
sie als liebiu kinder solden
ob siez gedienen wolden.
dô sprach der künic honestus
( der name ist in diutsche alsus:
êrbaere oder êren rîch):
< dû solt an in gezwîden mich.
dû solt mirs ze gesinde geben,
ich sol sie hoehen, suln wir leben.>
der koufman wart ervaeret,
der bete sêre beswaeret.
doch torste er dâwider niht
gereden, als ez noch geschiht
daz ein wîse zühtic man
deheine widerrede wil hân,
ern sî des volleclîchen wer
swes sîn herre an in ger
daz wider die êre niht ensî.
dem koufman wonet vil witze bî.
er sprach:< ô künic hêre,
iur hof der hât ir êre.
ûf genâde sie wesen iur.
ez wart nie keiser alsô tiur,
sie zaemen im ze kinde wol.
iur wirde sie bedenken sol.
lônet mir mîns dienstes an in!>
der künic sprach:< bî der wirde mîn
sô gelobe ich hiute dir:
sie vindent rîche helfe an mir.>
der koufman trûric schiet von dan
dô er sie von im muoste lân.
sîn wîp ouch die getriuwen
sach man nâch in in riuwen.
sie jach, ir trôst waer ir benomen
der ir waer von gote komen.
dô ir der künic sich underwant,
er gap in ros und rîch gewant
und berihtes nâch ir rehte
wol varender sehs knehte,
und einen wol gebârnden man
als der kint an wirde wîsen kan,
an zuht und an êre,
schicte in zuo der hêre.
sus wolde er sie bedenken:
ze einem nâchschenken
und ze truhsaezen sam
der künic dise zwêne nam.
dise jungen beide samt
sô wert sich hielden in ir amt
und swaz sie ze handen hâten,
sô genâme sie daz tâten:
swer ir tuon ie gesach,
süezes lobes er in jach.
ze hôhem arte man sie maz.
sô ietweder ûf sîn ros gesaz,
sô sprâchen alle ritter daz
man endorfte nie gewünschen baz;
sô jâhen beidiu junc und alt.
den prîs sie nâmen mit gewalt
swâ man sie ze velde sach;
alsô daz dicke geschach
daz durch kurzwîle siten
alliu edel kint ze velde riten:
dâ tâten ie daz beste
die ellenden geste.
sie wâren schoene, des lîbes starc,
tugentlîcher witze karc.
an ir süezen klârheit
manc liehtez ouge sich versneit.
wert den werden vrouwen
was ir lieht anschouwen.
der künic tegelîche
gap und machtes rîche.
in hôhem werde sie wâren
dâ vollic gein zwein jâren.
der tugentlîche koufman
het in ouch êren vil getân.
die ellenden hêren
ir zuogeworfen gêren
vor allen liuten hâlen gar.
under in des keiner wart gewar
daz in der ander bî im hete.
wê in ir ellende tete,
swie man sie hielt in wirde.
mit sorghafter girde
die edeln vürsten jungen
mit staetem muote rungen
( diz sie gerlich verswigen)
wie sie erfüeren ir gedingen,
wannen sie ouch waern geborn
und von ir heimüete verkorn.
eines tages ez geschach,
der eine ze dem andern sprach:
< geselle, ich klage dir mîn leit.
ob mir des rîches wirdekeit
und sîn gewalt waer gegeben,
doch swaert mich mîn ellendez leben.
deist wâr, uns tuot mîn herre wol,
( daz im der hoeste erstaten sol,
unser herre jêsus krist,
der künic über alle künige ist)
so enweiz ouch niemen, wer ich bin.
nû raetet mir herze unde sin
daz ich mit flîze kriege dar
dâ ich mînen art ervar.>
sus antwurte im der ander sân:
< ûf daz selbe ich lange hân
gedâht und wizze, alle zît
mir daz swaere in dem herzen lît.
ich haete ez lange wider dich
gesprochen: dô gedâhte ich,
ich möhte dich beswaeren
mit den leiden maeren.
sît wir hie an gelîche tragen,
geselle, sô wil ich dir sagen:
wir suln unsern herren biten
gar mit flêhelîchen siten
und der gnâden im danken sêre
die an uns begêt der hêre
und volliclîchen hât getân,
daz er uns welle ze lande lân
und unser friunde an uns sehen
sîn êre und im des lobes jehen.>
der ander sprach:< daz sî alsô!>
vür den künic sie giengen dô,
als sie gesprochen hâten.
urloubes sie in bâten.
durch zuht versagete er in niht.
doch alsô, bin ich beriht,
daz sie wider quaemen binnen dem jâr,
wan er ir ungerne enbar.
als ez dem künige hêren
wol zam an sînen êren,
in rîchem gelâze
berihte ers ûf die strâze.
umb der jungen hinevart
al der hof betrüebet wart
und ir werder wirt alsam,
dô ir bete an in quam
und an die süezen wirtîn
daz sie die vart erloubten in.
die beweinden disiu maere
in bitterlîcher swaere
als ob sie von in waern geborn.
sie heten trôst an in erkorn:
der entviel in al ze mâle dâ
unde lange stunt dar nâ
unz daz sie vernâmen
war die herren quâmen.
sie bevulhen in des hoesten phlege
ir tuon, ir leben, alle ir wege.
der koufman triuwen rîche
und diu vrouwe sunderlîche
ûf den wec in gâben mite
ir habe niht nâch armuot site.
hin zogent die gesellen.
ob sie wizzen war sie wellen,
ûf welcher wege lâge
sie vünden ir mâge?
nein. ez was in unbekant.
sie fuorn ir irre durch manic lant.
sie enwisten wen sie solden
frâgen, ob sie wolden,
und von ir friunden reden iht.
ellende hât mit kumber phliht,
ellende gît seneclîchen muot.
bî friunden ist daz wesen guot.
dâ dise vürsten sunnen nâch,
in swelcher stat man sie gesach
dâ sie durch ruowe zogeten în,
dâ wunschten alle liute in
daz got in helfe baere
und ir geleite waere.
in swelchem lande daz geschach,
aldar man einen turnei sprach:
swâ sie den vernâmen,
sô hovelich sie dar quâmen
daz man des danc ir fuoge saget.
prîs sie erwurben unverzaget.
sie zerten vrîlîchen
und sô rîchelîchen
als ob der künic noch alle tage
in rîchlich gaebe. ir geverte ich klage
und ir kumberlîche pîn
dâ sie sît gevielen în.
nû was daz jâr alumbe komen,
als ir dâvor hât vernomen,
als in des küniges wirdekeit
ir widerkomen geleit.
daz zil sie übermezzen
heten und des vergezzen.
daz beswârte ir gemüete.
ir milte und ir güete
lêrte zern sie über maht,
daz sie ze grôzen sorgen brâht.
sie wolden niht nâch armuot geben,
wan als sie lêrte ir vrîez leben.
âne tegelîch gewin
ein rîchez guot ist schiere hin.
alsô geschach ouch disen zwein.
die des nû quâmen überein:
sie jâhen daz sie den künic verlorn
heten und vorhten sînen zorn,
und an dem werden koufman
heten sie sêre missetân:
die daz vür guot doch naemen
wan daz sien widerquaemen,
und sich seneten nâch in starke.
ûz der kristen marke
sie kêrten an die übersê.
ir kumbers wil nû werden me.
sie quâmen in die guoten stat
die ir muoter inne hât,
der willic liute unde lant
gewarten ir klâren hant.
sie wolden vrâgen, wistens wen,
ze dem sie vriuntschaft mohten jên.
unkunde noch unminne sint.
hie wâren muoter unde kint
unwizzende nâhe einander komen.
sie wârn aldâ, hân ich vernomen,
biz daz sie aller ir habe
gerlîche gestuonden abe.
sie heten einen scharphen wirt.
man vindet in noch der geste schirt
und ungefuoge niezen kan.
als wart den herren hie getân.
dâ bliben ir ros und al ir phert,
als der wirt was gewert.
ir sorge tet in ungemach.
der eine ze dem andern sprach:
< sage an, guot geselle, mir,
wellen alsô verderben wir?
der wirt wil niht mê ûf uns wern.
wirn wizzen vürbaz waz wir zern.
sît ich die wârheit sprechen sol,
got het uns berâten wol
dô wir dem künige quâmen zuo.
ichn weiz wes wir beginnen nu
daz wir vürbaz mugen genesen.
alzelange sîn wir gewesen
alhie in der heidenschaft.
got ist noch bî sîner kraft
daz er uns helfe nicht verseit.
wir vergaezen gar der kristenheit,
solden wir lange wesen hie.
doch an die stat quam ich nie
dâ ich so gerne wolde sîn
als hie. nû twinget mich von hin
der ungloube, dis volkes leben.
krist sol uns gelücke geben
von der sarrazînen ê,
und suochen herren, als wir ê
ûf des gotes güete tâten.
er sol uns noch berâten.
er ist noch hôher gâbe rîch.
an sîne gnâde ergibe ich mich.
waz des, ist tôrlich und geschehen?>
der ander sprach:< des muoz ich jehen,
wir hân tôrlîche ein grôzes guot
verzert. ich sage dir mînen muot:
mînem herzen ist diz ande,
sol ich von disem lande.
ich enweiz waz mîn gemüete her
twinge. sus stêt al mîn ger:
lebete diz volc nâch unser ê,
ich wolt hie wesen. ich sage dir mê
daz ich niemer alsus arm
in herren dienste werde warm.
swelchem ich zuo quaeme
der mich sô armen naeme,
der wolt mich des engelden lân
und in armer ahte hân.
ich wil dir sagen waz dû tuo,
dâ kêren wir endelîchen zuo.
waz des? und sîn wir ze fuoz,
unser armuot wette werden muoz.
wir sprechen unser kompân:
ûf den walt wir sullen gân.
ich hân daz wol gemerket ê:
gar rîche habe von dem sê
sihe ich mangen starken wagen
ûf die waltstrâze tragen.
ouch bûwents rîche koufman
die golt und silber bî in hân.
diz kan sich müelich uns entsagen,
wir ensullen habe aldâ bejagen.>
disiu rede dem andern wol geviel.
er sprach:< dar ich mit dir wil.>
die knehte begundens frâgen
ob siez wolden mit in wâgen.
die sprachen:< genzlîchen jâ.>
dô bereiten sie sich sâ
und giengen verholne ûf den walt;
des twanc sie armuot gewalt.
in frechem gelâze
sie wâren ûf der strâze
darûf ir muoter mit in gienc
dô noch ir klârheit sie bevienc
und sie noch in ir lîbe truoc.
ich künde iu als mir gewuoc
der dirre sache urhap was
und ich in sîner schrifte las:
dem wis genaedic, herre krist!
ez ergie darnâch in kurzer frist
daz nâch koufwîse siten
ûz ir selber land riten
ûf der waltstrâzen ban
sehse rîche koufman,
als ze dem sê sie solden,
mit bereitschaft koufen wolden,
mit kreftigem guote.
als sie quâmen in die huote
an der wege getwenge
dâ sie lâgen an der enge,
dô liefen dise sehse man
jene vierzehen an
und nâmen mit gewaldes kraft
diu phert und alle bereitschaft.
unversêrt und unverwunt
quâmens doch von in gesunt.
die röuber zogent den walt în,
die koufliute vür die herzogîn
mit klegelîchen maeren
daz sie beroubet waeren.
daz heten vierzehen man
ûf dem walde getân.
diu vürstîn nam daz ûf ir eit,
ez waere ir von herzen leit,
als daz nie mê was gehôrt
daz weder roup oder mort
ûf dem walde was beschehen.
dô bat diu frouwe huote spehen
ob man sie anequaeme,
daz man in daz leben naeme
oder ze gerihte braehte.
in ir selber aehte
seite sie daz werde wîp.
sie wârn ir liep alsam der lîp,
aleine erkande sie ir niht
den ir reht nû hazzes giht.
der walt was dicke, vinster, lanc.
etswâ ein boum den andern dranc.
darin sie starke verhagten sich
in grôzer wilde, sô hôrte ich.
in beiden landen überal
diu rede klegelich erschal
daz ûf dem walde röuber wâren,
die der strâzen vâren
wolden unde brechen abe,
die liute noeten umb ir habe.
ze in sich machten( daz buoch uns saget)
die von dem lande wârn verjaget
und geschriben an die aehte
nâch der schult mit rehte.
dise rede ich kürzen wil.
sie sich samenten staete, ir wart sô vil
die zuo in phlihten ûf den walt,
daz sie ûz zogeten mit gewalt.
swaz dem walde nâhe lac,
aldar sie quâmen durch bejac
und nâmen swaz sie vunden.
ez geschach ze mangen stunden
daz man ein volge nâch in rief,
daz beide reit unde lief
in nâch vil der lantschaft:
sô giengen in mit gewaldes kraft
starke die waltdiebe vür.
die zwêne in menlîcher kür
sô ellenthaft sich werten
biz sie den wec beherten,
den verzingelt mit ir hecken
heten die waltstrecken.
alsus sie wurben umb ir nar.
daz wert vil nâhe ein halbez jâr
daz sie stalden grôzen mein.
niht in der muoter lande alein,
in ir selber lande alsam
sie nâmen swaz sie zuoquam;
daz sie billich lâzen solden
und dâ vriden, ob sie wolden.
sie mohten sich anders niht ernern.
krist sol in die unfuoge wern
und sich über sie erbarmen
die bî rîcheit sint die armen.
sîn kraft sol in daz wenden nu.
hie twanc sie grôz gebreche zuo
daz sie diz ze handen hâten.
mit vorhten siez doch tâten
und mit michelme schemen
swan sie den roup solden nemen.
an einem morgen ez sô beschach:
ûf dem sê der knappe sach
einen kocken grôzen
ze der porten stôzen.
als schiere der geankert hât,
er sach daz von dem kiele trat
an dem stalde ûf daz lant
bî dem sê an den sant
selbe vierde in bilgerînes wât
den disiu rede ze handen hât
und sol uns von im künden mêr
von jerûsalêm ûf daz mer
wie er an sîner widervart
von der kristenheit beleitet wart
mit mangem vürsten lobesam.
der patriarke selbe quam
sîner wirdekeit ze ruome
und ze êren dem kristentuome
ze des vürsten übervar.
vil grâven, ritter quâmen dar,
bischofe und werdiu priesterschaft,
gar mit voller wirde kraft,
ouch mit grôzem leide.
wol drî tageweide
mit im sie in ein insulam
vuorn, aldâ er urloup nam.
wie er ze der übervart
mit voller kost berihtet wart,
dâ wil ich niht mê sprechen abe.
er ist nû komen ze der habe
aldâ er sînem wîbe entran,
nâch der sîn herze hin wider san.
ir bote ze dem vürsten gienc.
mit grôzer zuht er in enphienc.
alsô sprach der edel kneht:
< daz ist mîner frouwen reht
von disem lande der herzogîn:
swaz sô ellender liute sîn,
die wesent alle ir geste.
den tuot sie dan daz beste
als daz ir wirdekeit vermac,
mit willen an den ahten tac.
ich wirbez von mîner frouwen wegen.
vil schône lât sie iuwer phlegen.>
alsus antwurte im sân
willehalm der werde man:
< swaz mîn frouwe diu herzogîn
wil und gebiutet, daz sol sîn.>
bî vil liehter varwe klâr
grâwen bart und blankez hâr
truoc er, doch von alder niht;
diu zal sus sîner jâre uns giht.
nâch der er in kumber ranc,
gein den vînden swaere gedanc
wie man an den erwerbe prîs,
macht jungen man in noeten grîs.
ich hânz an rittern selbe gesehen.
alsô willehalm was beschehen.
dâvon er unerkentlîch was.
dô er ûf den palas
vür des landes vrouwe gienc,
diu in gar güetlîche enphienc
und alle die gesellen sîn
mit gruoze enphienc diu herzogîn.
mich hât berihtet diz maere,
aleine er entwildet waere
ir klâre sehenden ougen,
ir herze spehete in tougen,
wan ez in erkande,
sie dicke sîn ermande
swan sie an in blicte,
daz sie vor liebe erschricte
und gedâhte:< ei wie diser man
glîch dînem friunde gebâren kan!
dû solt in sîn geniezen lân,
durch sîn gebaere in wirde hân.>
alsô gedanke ir gâben nôt.
sie begunde bleich unde rôt
dicke erverwen sich durch in.
im erbôt sich wol diu herzogîn.
sie schuof, sô sie ze tische saz,
daz der vürste vor ir az
und sîne kompâne alsam.
sie tete als des ir wirde zam
daz man geste êren sol.
sie sande in vil und êrtes wol:
von spîse guot geraete,
visch und wiltbraete
gap man in und guoten tranc.
des sagen wir ir fuoge danc
daz sie die wirde gein in tete.
alsô diu vürstîn gezzen hete
und man die tische nam hin dan,
sie bat den gast vür sich gân.
grôzen danc er ir sprach
umb die êre diu im geschach
von ir und den gesellen sîn.
sie sprach:< ir sult hie langer sîn.
man gît iu herberge in der stat
aldâ man iuch nach wirde hât.>
einem knappen was bevolhen daz,
der mit nihte des vergaz,
ern schüefe in guot geraete
als man im bevolhen haete
und als daz sînen witzen zam.
dô er vür daz palas quam
und alsô schiere daz geschach
daz sie den gast niht mêre sach,
daz truobte ir gemüete.
ir wîplîchiu güete
kûme des erbeite
daz daz ezzen wart bereite.
dô sie ûf den âbent az
und er aber vor ir saz,
dô wart frou bêne hügende,
an fröuden sich vermügende:
ir herzen was er offenbâr.
daz twanc ir diu ougen dar,
diu sie eine stunde
niht enthaben kunde
sô daz sie aber an in sach.
mit ir selber sie verjach:
< ich enweiz waz ich an diesem man
vür mich her geladen hân.
er mac die êre mir benemen
oder er lêret mich verschemen.
zwîvel ez im sterket
ob ez iemen a mir merket
daz ich flîzic an in sehe
und in sô kuntlîchen spehe
als ob er alliu mîniu jâr
mit mir habe gewesen gar.
ich enwirde doch niemer mannes wîp
wan dem ich êrste mînen lîp
gap: der sol noch fröuwen mich.
wil anderswar daz herze sich
senen unde kriegen,
lâtz sich diu ougen triegen,
sô wil der muot unde sin
an rehter staete wernde sîn.>
daz diu tugentlîche
waer sînem wîbe glîche
die er in der selben stat
verweiset dâ gelâzen hât,
wol er des gedâhte.
doch was im des kein ahte
daz diu süeze wolgeborn
dâ ze vürstîn waere erkorn.
nâch dem âbentezzen wider
in diu stat zogte er hinnider,
die er in kurzer wîle durchgie.
er vant sie niht als er sie lie.
anders was sie gebûwet gar:
daz was von viure komen dar.
nu enwister wie diu wirtîn hiez
dâ er die herzoginne liez.
des was sîn vrâgen unberiht.
sîn herze het mit kumber phliht
dô er niht ervaren konde
wâ sîn wirtîn wonde
und wâ er nâchvrâgen kunde,
sînes herzen fröude funde.
er gedâhte erwerben noch an ir
daz sie des ungelouben gir
durch sîne liebe verbaere
und kristen mit im waere,
die er doch alle tage sach.
wider in sie eines tages sprach
und bat in sagen maere
wannen er bürtic waere,
und jach mit fuoge witzen,
er solde zuo ir sitzen.
dô sazte er verre sich hindan.
sie sach in güetlîchen an.
sie sprach:< sitzt her nâher baz!
ir gebârt sam ir mir sît gehaz.>
er sprach:< daz enwelle krist!>
sie sprach:< wizzet ir, wer der ist?>
er sprach:< genzlîchen jâ.>
sie bat in aber sitzen nâ.
er saz hin zuo nâch ir gebote.
sie sprach:< nû saget von iuwerm gote,
durch den ir alsus irre vart.
ist er von einer hôhen art
und edel als unser gote sîn?>
er sprach:< vil edeler, frouwe mîn,
ist er vor aller geschaft.
iuwer gote habent keine kraft,
sie wesent an ir helfe toup.
mê krefte hât ein dürrez loup
swan ez wirt von kelde sal
und von dem boume lît ze tal.
daz ist doch nütze, wirt ez mist.
iuwer gote keiner ist
der deheiner geschefte vrome
oder hâres grôz ze staten kome.>
sie sprach:< ir jehet ze sêre
unsern goten an ir êre.>
< nâch iuwer vrâge ich hân geseit>
sprach er,< ist ez iu, frouwe, leit,
sô sol ich vürbaz reden niht
wan als iuwer gebot vergiht.>
sie sprach:< nû saget von wannen ir sît?>
< mîn heimuot hinnen verre lît,>
sprach er und rette ungerne mêr.
sie sprach:< komet ir über mer?
wârt ir bî iuwers herren grabe?
dâ hoere ich wunder sagen abe.>
dô sprach er zühteclîchen:< jâ.
binnen disem jâre was ich dâ.
sîn heilekeit sol uns bewarn.>
< ich hân vil dâ von ervarn
von den, die dannen quâmen
und hie herberge nâmen.
die hânt mir ouch vil gesaget,
dâ wese ein ritter unverzaget.
der beste sô in habe diu lant,
der sî willehalm genant:
wie der menlîcher kraft
betwungen habe die heidenschaft.
man seit mir von im maere
wie er vor ein heiden waere.
er sî nû kristen worden
und krenke heidensch orden,
und wie er grôze smâcheit
unsern goten habe angeleit,
machmete, apollen, tervigant:
die habe er sêre geschant.>
als sie des namen sîn gewuoc,
daz antlütze ze tal er sluoc.
guote wîle saz er sô.
sie begunde in aber frâgen dô
ob er sîn künde haete,
daz er ir ze wizzen taete
etwaz von sîner wirdekeit,
der man sô vil von im geseit,
von welchen schulden waere daz
er den goten trüege haz,
die er durch helfe holde
haben und êren solde
und sie flîzic anbeten
daz sie sîn genâden heten
an sîme leben unde dort
gaeben den êwigen hort.
< sîner wirde kan daz vâren,
wil er an in missebâren.>
er sprach:< frouwe, ich kenne in wol.
vürbaz ich nicht reden sol,
wan er ez alsô hât getân
daz man in zelt vür einen man.
daz er haz den goten treit,
daz erziuget an im diu kristenheit
mit wârhaftem maere.
er hât sie vür trügenaere.
frouwe mîn, sô wonet ein site
allen werden liuten mite:
swaz sô gerne triuget,
effet unde liuget,
daz sie wesen dem gehaz.
mit iuwern hulden rede ich daz:
iuwer gote in ringe wegen.
aldort ist al ir kraft gelegen.
krist des hoesten gotes sun
der hôhe helfe mac getuon,
der gap dem ritter die gewalt
daz er ir kraft hât gevalt.
alsus er sie unêren kan.
jâ hât der einige man
manic tûsent heiden
von ir dienste gescheiden,
die geloubent an den hôhen got
und tragent die ê als er gebôt.
wer solde an einen touben stoc
gelouben oder an einen boc?
jâ ist ez ungezaeme,
den wîsen ungenaeme.>
sie sprach:< nû saget der kristen ê
und wie iuwer gloube stê!>
< frouwe, alsô stêt unser leben
als daz von gote ist gegeben:
ob wir daran behaldic sîn,
daz wert uns die hellepîn
und ist schirm unde dach
vür allez hellisch ungemach
den touf wir êrste enphâhen,
dâmite wir kriste nâhen.
an den suln wir gelouben sus
daz der herre und der altissimus
ist got schepher himels und erde,
in almehtigen werde
ein gebieter aller geschefte gar.
êwic âne ende sîniu jâr
âne urhap wesent ungezalt.
als ist ouch iemer sîn gewalt,
sîn übergrôz almehtekeit.
dô er den tôt durch uns leit
und als er an dem kriuze starp,
dâ er daz leben uns erwarp
daz êwic ist und iemer wert.
swer gnâden an dem herren gert,
der niemen ist verscheiden,
er sî jude oder heiden
und ouch gar sündic kristenman;
ruoft er in flîziclîchen an,
sô wil er in ze gnâden nemen,
wil er sich vürbaz sünden schemen.
wir glouben an eine gotheit:
in volkomener drîvaldekeit
in sînes himels trône
in drîn persônen schône
sitzt er in sîner majestât
der gewalt ob allen künigen hât,
der die helle überwant
und darîn den boesen bant,
als er noch gebunden lît
biz ûf die urteillîchen zît
daz wir nâch tôde wider erstên
und müezen vür den hoesten gên.
al unser werke dâ antwurt geben
diu wir begên bî disem leben.
sô siht man ze sîner zeswen stân
alle die sînen willen hânt getân.
ouch koment in der verlornen schar
juden unde heiden dar;
machmet, apollo, tervigant
die schicket man zer linken hant.
alsô daz urteil wirt getân
dar nâch und wir verdienet hân.
sô koment die engel vür gegân
und scheident von den boesen sân
die guoten die daz wünneheil
enphânt. sô nimet an sîn seil
lûcifer die armen schar.
owê der jaemerlîchen var
die sie müezen varen dan
die niht an krist geloubet hân!>
nû wâren aber maere komen
daz die röuber heten genomen
ûf dem walde ein rîchez guot.
daz machte die vrouwen ungemuot.
alsus sie ze râte wart.
sie hiez ruofen hervart:
allez daz möhte wer getragen,
daz die binnen aht tagen,
sie waeren junc oder alt,
sich berihten ûf den walt.
sie waeren jene oder dise,
vor dem walde ûf einer wise
als der tac was genomen,
solden sie zesamen komen.
alsus was der vürstîn wort.
dô wilhalm daz gebot erhôrt,
ûz ir râte einen werden man
der vürste frâgen began
und tet gar zühteclîchen daz
( der vor mit rede ouch in besaz)
war man hervart schrîte,
daz in sô kurzer zîte
diu volge zesamen was geboten
bî der vürstîn hulde und bî ir goten
an den er der berihtunge gert,
der was ein hübscher ritter wert.
er sprach, ûf die röubaere
daz diu volge geboten waere,
die den walt bekümbert haeten
und grôzen schaden taeten.
dô sprach der reine guote
in einem süezen muote:
< aldâ ich mê dan zwênzic jâr
in urliuge hân gewesen gar,
( ich enweiz wie hie ze lande)
dâ dûhte ez wesen schande
daz man der lantdiete
mit voller gebiete
gebôt ûf röubaere varn.
mîn frouwe sol es ouch bewarn.>
dô sprach der hübsche lantman:
< herre guot, nû saget an,
waz welt ir daz mîn frouwe tuo?
sie darf wol guotes râtes nu.
jâ hânt wol dick driuhundert man
nâch in die suoche getân.
sô sint sie alsô starke verhegent:
ez enwerde daz volc gar erweget
unde daz diu lantschaft
den hac zerbreche mit kraft,
sô wil ichz dâ vür niht hân
daz man sie iemer müge gevân
oder daz iht anders darzuo tüge
daz man in geschaden müge.
ez kumet ouch dicke daz man sie jaget.
sô gênt sie vür unverzaget
den jagenden werlich mit gewalt.
gar lanc und dicke ist der walt
daz sie der aller die sie jagen,
in der wilde sich gar entsagen.
zwêne wesent under in
die tragent junger jâre schîn.
von der wir hoeren wunder jehen.
alle die sie hânt gesehen,
die sagent vil von ir kraft
und daz sie wesent ellenthaft,
daz sie die zwelf die mit in gên,
wolden ê dan sie bestên.
sie hânt sich sô bewîset,
daz volc ir ellen prîset.
der andern ahte ich aller niht,
swaz sô arges geschiht:
umb die zwêne ich sorge hân,
solt iht arges an in ergân.
und koment sie ze banden
mîner frouwen ze den handen,
diu ist sô kriegel im gerihte,
so ernert man sie mit nihte.>
dô sprach der wîse werde man:
< vil ich des ervarn hân:
swâ liute menlîch und erwegen
sîn die solîcher vuore phlegen,
die wizzen wol, ob man sie vâhet,
daz man sie redert oder hâhet.
ê sie danne schemelich
ersterben, herre, wernt sie sich,
ê daz sie sich lâzen vân.
sô mac mîn frouwe einen man
verliesen des sie schade hât
und sorge al ir lant enphât;
ob dan jene alle wurden erslagen,
doch müest mîn frouwe den schaden tragen.
des prüeve ich mêre noch hie an:
sô grôze kost muoz man hân
als ob man sich müeste wern
eins vürsten. sols ir lant verhern
und gar verderben umbesust,
daz ist ein smaehe verlust.
lât jene ze wer niemer komen!
wan sô sie daz hânt vernomen
daz man ûf sie varen wil,
ist in iuwer dan ze vil
daz sie sich niht enthalden mügen,
gein iu ze wer niht entügen,
sô zogent sie den walt în
( wer mac dan gevolgen in?)
und entfremdet sich biz ûf die frist
daz diu volge zergangen ist.
der walt ist grôz unde lanc.
sô koment sie wider âne danc,
sô ist diu kost gar verlorn
und hebet sich ein niuwer zorn.
haeten sie des waldes niht,
sô waere ez schiere beriht.>
der heiden sprach:< nû saget mir
durch iuwer zuht, wie râtet ir
wie man dâ mite gebâren müge
daz dem lande und mîner frouwen tüge
und den êren zeme wol?
des iu mîn frouwe nîgen sol.>
dô sprach der süeze wîse man:
< mîn frouwe hât êre an mir getân.
daz gediene ich iemer swâ ich mac,
die wîle ich lebe einen tac.
mîn frouwe sende ein boten dar
der mit rede an in ervar
ob sie nâch ir schulden
wolden dienen nâch den hulden
ob mîner frouwen des gezaeme
daz sie sie ze gnâden naeme.
ist ez dan alsô getân
daz sie die hulde wellent hân,
sô râte man aber, als ez stê,
daz ez nâch êren ergê!>
sîn rede der ritter eben vienc;
sît dô er vür die vürstîn gienc,
er sagete ir rât unde wort
als er selbe het gehôrt
von dem getriuwen gaste.
mit gevüeger rede vaste
begunde ern vor ir prîsen.
daz tuont noch gerne die wîsen
daz sie den liuten redent nâch
daz beste. dô er ir gar verjach
als der gast gesprochen hât,
dô besande diu frouwe ir rât.
mit dem ûf den palas
muost wilhalm, dâ diu frouwe was.
dâ wart sîn rât aber gesaget;
allen den herren der behaget.
diu frouwe sprach:< wen senden wir dar
der uns getriulich daz ervar,
der wese alsô bescheiden?>
dô rieten al die heiden
daz den gast diu vürstîn baete
daz er dar sîn reise taete.
mit grôzer vuoge sie dô sprach.
an ir bete er sân verjach:
nâch ir gebote er solde
rîten swar sie wolde,
ir ze êren in dem lande
swar sô man in sande.
dâ sprach er ze der vürstîn dô:
< frouwe, ob ez sich vüeget sô,
ob ich mit wârheit vinde an in
daz sie bî hulden wellent sîn
und wellent sich iu ze dienste geben
getriulich iemer unz sie leben,
( ich mein under in die houbetman:
swaz sie dem lande hânt getân
und iu, frouwe, sô man giht,
ir tûsent daz vergulden niht):
habe ich des, frouwe, von iu wer,
ob ich sie vür iuch bringe her
und sie sich berihtent iht,
daz kein übel an in geschiht?>
diu guote sprach:< des sehet an mich!
ir müget sie bringen sicherlich.>
er bat sich wîsen ûf ir slâ.
ein bote wart gegeben sâ
der ûf den walt in wîste.
wilhalm der hôchgeprîste
frô mit sînen gesellen reit.
der wec ûf fröuden ban in treit.
er mac nû vaste gâhen
und ze den vînden nâhen:
er vant dâ seneclîchen vunt.
im wart dâ süeziu wünne kunt.
die wîle er reit ûf dem wege,
sîn herze was in fröuden phlege.
dâ sîne süne die klâren
in ir veste wâren,
verheget heten sie den walt
ietweder sît der strâzen balt
diu hin zuo ir wonunge truoc.
der edel süeze vürste kluoc
erbeizte nider vor dem hage
an dem ûzeren slage.
dâ bevalch der vürste wert
disem knappen diu phert
der in den wec wîste dar.
die röuber wâren âne vâr,
alle ir slege er offen vant.
als man diu phert an gebant,
dem verhagten slage er nâch
gienc da er inne sitzen sach
sîne süne die edeln jungen.
die gevorhtic ûf sprungen
und dâhten beide:< wir suln den man
in vorhtlîchem werde hân.>
als sie waern gebunden,
sô stille sie vor im stuonden.
ietweder in im selben jach
daz er nie man sô gerne gesach.
diu natûre seite in daz.
wilhalm in sînen sinnen maz
mit wârer liebe phlihte,
sînen ougen ze gesihte
nie quaemen zwêne junge man
die dûhten in sô wol getân,
die er sô gerne ie gesach.
gotes fride er in sprach.
im wart zühteclich genigen.
ir enphâhen wart ouch niht verswigen.
mit zühten sie daz tâten.
den hern sie sitzen bâten,
sîne gesellen und den kappellân
sie mit vuogen satzten sân.
vor im sie dienen wolden.
er sprach, sie ensolden.
ir gebaere und ir gestalt
wilhalme sagt daz sie gewalt
über al die andern hâten.
dô sie vür in trâten,
er sprach mit vuoge witzen
daz sie zuo im wolden sitzen.
dô leisten sie des herren bete
als er sie geheizen hete.
sie sâzen beidenthalp sîn hin.
frô die drî wol mohten sîn
dô sie sâzen bî einander.
hôhen vunt dâ vander,
willehalm, dem was alsô,
er enwurde von herzen nie sô frô,
alsô daz in daz maere
hete wunder wâvon daz waere,
wannen im diu fröude quaeme
diu im swaere sô gar benaeme.
ir wesen dâ gedrîet schein:
geloubt, sie wâren doch wan ein!
diu kint und dirre werde man
dicke einander sâhen an.
der eine frâgen began
warumbe waere daz getân,
durch waz er des geruochte
daz er sie dâ suochte.
dô sprach der edel grîse:
< niht wan in friundes wîse
durch iuwer heil unde fromen
hân ich mîn reise her genomen,
als ich iuch verrihten sol.>
< des gelouben wir iu wol.
wir wesen vor iu âne vâr.>
dô truoc man vür sie trinken dar
sô sie daz beste mohten hân.
nâch dem bat der werde man
( wan under disen kinden zwein
ir gestalt sô gar gelîche schein)
daz er in berihte der maere
wer under in der eldeste waere.
den wolde der saelden rîche
sprechen sunderlîche.
er sprach:< ir müget gebruoder sîn.>
ietweder sprach:< nein, herre mîn.
uns bindet sus ein friuntschaft.
mit geselleclîcher kraft
wesen sô gar vereinet wir:
swelchem sô gebietet ir
under uns, der sol ûf stên,
swar ir wellet, mit iu gên.>
dô sprach der reine gemuote man:
< sô geruocht ir êrste mit mir gân!>
dô giengen sie ûz vür den slac,
vaste hin dan in den hac.
wilhalm an den jungen sach,
ze dem er güetlîche sprach:
< ich vrâge iuch ob ir kristen sît?>
< herre, jâ, gar âne strît
gelouben wir kristenlîchez leben,
als daz von gote ist gegeben.
selb vierzehende wir wesen
die mit dem toufe wellen genesen,
alein wir hie verwildet sîn.
die andern wesent sarrazîn.>
< wol ich iu der saelden gan.
eiâ, süezer junger man.>
sprach wilhalm,< wer gap iu den rât
der iuwer werde tugent hât
gewîset an diz swache leben?
iuwerm adel ez vüegt uneben,
den ich hôhe prüeven kan.
ûf der erden nie kein man
wart sô ahtbâr noch sô tiur,
ern möhte ze dienst sich fröuwen iur;
swâ ir nâch wirde dienen wolt,
ir erwerbet rîches lônes solt.
ich sage iu genzlîchen daz:
ûf den lîp ist iu gehaz
von disem lande diu herzogîn.
alsam ouch al die herren sîn,
gebûre und alle koufman,
als sie des reht zuo iu hân.
swer dem andern leide tuot
und unverschult im nimt sîn guot,
billich der dar hazzes giht.
ir habet anders rehtes niht
wan swer iuch vâhet oder slât,
daz der kein übel an iu begât
und daz dan alle liute jehen,
ez sî wol an iu geschehen.
swer dâ kriegt nâch fremder habe,
ob der stât der sînen abe,
daz ist daz man selden klaget:
ez richet daz krieclîchiu jaget.
doch enweiz ich ob irz hât vernomen,
ob iu sîn diu maere komen:
ûf iuch ein volge ist geboten
und gesworen bî der heiden goten.
ûf iuch vert ein kreftic her.
gein dem hât ir dekeine wer.
sô wizzet, ob daz sô ergât
daz man iuch unerslagen vât,
ob alle rîcheite iuwer wesen,
daz ir mit nihte müget genesen.
nâch gerihtes gebot
sô nemt ir schemelîchen tôt.>
swie ern mit rede schulde,
gar zuchtlîche er daz dulde
âne widerbâgen.
wilhalm begunde in frâgen
von welchem lande er waere
und daz erz niht verbaere,
ern wolde im sagen rehte
sînen art und sîn geslehte;
er solde sich nihtes vor im schamen.
er wolde ouch wizzen sînen namen.
dô sprach der wol geborne knabe:
< man nennt mich, herre, boizlabe.
ichn weiz wannen ich geborn bin.>
aller der rede beschiet er in
wie er nâch wâne was betrogen:
daz koufwîp diu in het gezogen,
welchen urloup sie im gap
und sîner rîcheit urhap
im zuowarf, den gêren
( den wîste er dâ dem hêren),
und im seite maere
daz er des koufmans sun niht waere,
wie âne trôst er dannen gie
ellendeclîchen unde wie
er ze sînem kompân quam,
wie sie der künic ze dienste nam
und hielt in wirdeclîcher aht
und wie sie wurden an in brâht;
wie sie schieden von dan,
darnâch verzert ir habe hân,
daz sie kumbers gewalt
und armuot twanc ûf den walt.
swaz ûf die zît im ie geschach,
gar er dem herren des verjach.
der nam den gêren an sich.
er sprach:< zewâre schemelîch
ist iu ditze bî ze tragen.
welt irs gote gnâde sagen
und lop des sîner hoehe geben
ob man iu von disem leben
hulfe ze hulden er herzogîn?>
< eiâ herre, und möht daz sîn,
kein guot ich dâ vür naeme
ob ich hievon quaeme
âne schemelîche nôt.
alsô sêr vürhte ich den tôt,
noch mê des reinen gotes zorn.
diz leben ich lange het verkorn
wan daz ich enwesse war.
wand ich verweiset irre var
aller mîner friunde,
da ich rât oder helfe vünde.
nû hât iuch krist ze uns gesant:
herre, erwerbet uns die hant
und hulde der werden herzogîn!
iur dienst wir wellen iemer sîn
und nâch dem hôchgelobten gote
gerlich stên ze iurm gebote.>
wilhalm der gêre ermande:
er jach( wan er in kande),
der stolze knabe waer sîn sun.
< der alliu dinc mac getuon>,
dâhte der herre guote
in swîgendem muote,
< der hât dich wunderlîchen her
brâht ûf hôher saelden wer:
dirre ist bînamen dîn kint.
alsô sie beidesament sint:
wie glîche wesent diu gesiht,
doch sie einander kennen niht!>
er sprach:< iurn willen hân ich wol vernomen.
heizt mit iuwern kompân komen!
darnâch als ich an im ervar,
ich nâch triuwen iuch bewar
und wil iu danne geben rât
dar an iu helflîche ergât.>
er sleich balde gein dem tor;
sînen kompân hiez er gên hervor.
nâch sîme namen der vürste sprach.
des er im hovelîchen jach;
er sagete dem herren sus,
er waere geheizen dânus.
wilhalm frâgen in began
rehte als er jenen het getân.
allez des er het verjehen,
alsô seit dirre daz im geschehen
waere. sîn wille unde wort
stuonden als er het gehôrt
von dem den er zem êrsten sprach,
daz dâ nihtes an gebrach.
bî dem er ouch den gêren vant
dâ er den klâren in want
mit sîn selbes hende.
ob der edel hôhe wende
iht liebe im gedâhte,
do im solich saelde nâhte?
als ich wol versinne mich,
sîn fröude was unmaezeclîch,
die er doch verborgen truoc.
beide gêrn er under sluoc.
mit dem gienc er wider în
und satzte sich zin beiden hin.
dô frâgte sie der herre wert
ob sie möhten haben phert.
sie sprâchen beidesament:< jâ.>
er sprach:< diu heizet berihten sâ!>
sie sprâchen:< herre, war nâch
ist iu hinnen alsô gâch?>
er sprach:< wes mugen wir bîten?
jâ sult ir mit mir rîten
vür die geêrten herzogîn.
daz sol morgen vruo sîn.>
< ob wir fride haben dar?>
< jâ, âne aller hande vâr.
ûz allen iurn gesellen welt
zwelfe die ir vüeren welt!
die andern sîn alsô beriht
daz sie nâch iu schaden niht!>
sie jâhen:< daz geschehe alsô!>
durch in sie wolden wesen vrô.
sîniu phert diu fuort man în
und ouch der gesellen sîn.
ir wart lieplich gephlogen
und ouch des werden herzogen,
mit dem von art die klâren
enwisten wie gebâren.
er muoste blîben durch ir bete.
daz er niht ungern tete.
des morgens sie riten mit im hin.
wiste diu klâre herzogîn
waz ir fröuden rite zuo,
sie müeste sich gefröuwen nu.
alsô sie quâmen in die stat,
als man in vride gesprochen hât,
der wart an in gehalden.
frou saelde muoz ir walden
daz sie wol berâten sich
mit der vürstîn, des bite ich.
ich hoffe daz niht verderben
sol getriuwes friundes werben,
den in got zuo brâhte.
wilhalm ze hove gâhte.
als diu guote in ersach,
sie enphienc in lieplich unde sprach:
< herre guot, nû saget an,
wie ist iu diu reise ergân?>
er sprach:< genâde, frouwe, wol,
ob ich muoz unde sol
iu von iuwern vînden sagen,
sô gesâht ir nie bî iuwern tagen
in solicher jugent zwêne man
sô glîche und wünneclich getân.
al ir tuon und ir gebâr
ist nâch hôhem arte gar,
dar ûz sie erboren sint.
geloubet, sie sint edeliu kint!
ir art und ir geslehte
hân ich ervaren rehte;
aller ir friunde
ist mir guotiu künde.
wol daz iuwer wirde stêt
daz ir genâde an in begêt
und gebt in iuwer hulde.
lât sie nâch ir schulde
iu dienen, frouwe hêre!
iur hof der hât ir êre.
ûf eine sache ich reden wil.
ir habet rîcher lêhen vil:
ob ir ze hulden sie enphât,
darnâch sie vaste dienen lât!
habt daz ûf mîne wârheit:
ob sie hoehet iuwer wirdekeit,
daz ist an in unverlorn.
sie sint ûz wirdekeit geborn.
ich vant bî in manger hande man,
die hân ich ûf dem walde gelân.
die hie in der aehte sint gewesen,
die kêrten zuo in durch genesen.
die lâzet ouch ze hulden komen!
an disen zwein hân ich vernomen
daran iu wol genüeget
und ouch iur wirde vüeget
baz dan ob ir hetet erweget
al iuwer lant durch sie erreget.>
die wîle er seite von den knaben,
ir herze ze vröuden was erhaben
als ob sie kint unde man
in hôhem werde solde enphân,
nâch den sie dicke swaeren muot
truoc. dô sprach diu frouwe guot,
ir herren sie wolde besenden
und nâch ir râte daz enden.
nâch dem als er ir het verjehen,
sie wolde und waere ez sân geschehen.
michn triege herze unde sin,
nâch sînen worten quals nâch in.
iren rât diu guote sprach;
daz ouch gar kurzlich geschach.
dô sie noch von verren sach,
ir herze ir grôzer fröude jach
und friuntlich sich gein in entslôz.
einez starke sie verdrôz:
dô sie ir quâmen nâhen,
daz sie sie umbevâhen
niht nâhen zuo ir solde;
versêren sie daz wolde.
möhte sies wesen unverdâht,
dar waere willic ein küssen brâht
lieplich an ir werdiu kint,
diu ûf genâde dar komen sint.
diu wart nû vollic dâ getân.
die zwêne jungen süezen man
ze dienste diu herzogîn enphienc.
ein friuntlîch suone dâ ergienc.
in einer süezen gedult
vergap diu klâre in al ir schult
und ir unvuoge manicvalt
den die mit in ê den walt
bûweten daz sie âne vâr
vür sie gemeine quaemen dar.
diz geschach nâch ir gebote.
den jungen zwein und ouch ir rote
aldâ und ûf dem walde sît
wart starker vride alsô geschrît.
diu frouwe ze dienste sie het genomen.
sie wâren alle ze hulden komen.
swer umb die schult iht taete
in leides, daz der haete
verloren lîp unde guot.
dô wart der vürste wol gemuot
daz er ze werdem dienste hât
sîniu lieben kint bestat.
wie stark diu liebe ze kinden sî,
alein daz ist ze wizzen bî
werder muoter unde vater.
grôzen trôst ir vürbaz hâter:
er half in mit der gotes kraft
wider an ir hêrschaft,
von der er sie verwîset hete.
swaz êren in diu vrouwe tete,
dâ suln wir ouch nû sprechen abe.
sie begundes rîchen an der habe:
ros, gewant und guotiu phert
gap in diu edel vürstîn wert.
darzuo lêch sie in rîchez gelt.
den einen sie ir ze schenken welt
und daz der ander waere
truhsaeze. uns seit daz maere
daz diz umb anders niht geschach
wan dazs sie tegelîchen sach.
diz brâht sie zuo mit vuogen gar
und âne lôslîchen vâr
aller sache unverdâht:
wan daz sie grôzer wirde maht
hete und ouch enboten daz.
daz gehielt nie jungiu frouwe baz;
des jâhen ir dâ glîche
beidiu arme und rîche.
ir rât so gerlich an sie jach:
swaz sie wolde daz geschach;
ez was in allen guot getân.
willehalm der wîse man
im liebe an sînen kinden sach.
ze der herzogîn er sprach:
< unser herre, jêsus krist,
der aller sachen gewaldic ist,
der sol iuwerm werden leben
vor tôde ein saelic ende geben
umb die êre die ir mir getân
hât und mangem armen man
der in sînem dienste vert,
sîne tage ellende zert.
der gebe iu muot unde sin
daz ir welt erkennen in.
ân den niht ist noch mac genesen,
der vergalde iu, frouwe, hie mîn wesen!
iuwern urloup wil ich hân.>
sie sach in güetlîchen an
und bat in daz er blibe dâ
alsô maere als anderswâ.
er sprach:< frouwe, daz mac niht sîn.>
< warumbe?> sprach diu herzogîn.
sie bat in daz er spraeche
wes im dâ gebraeche.
er sprach:< frouwe, nihtes mê
wan daz ich trage kristes ê
und vürhte daz iu daz wider sî.>
sie sprach:< der vâre weset vrî!>
< waz dez? ich wil ze lande doch.>
sie bat in daz er blibe noch
und er dâ leben solde
swelcher er ê wolde.
er sprach genaedeclich zuo ir:
< frouwe, ir müget gebieten mir.
iuwer bete sol ich gedagen.>
sie hiez dem hovemeister sagen
daz er im sunderlîch gemach
schüefe. gâhes daz geschach.
daz wart im guot bewîset,
dâran sîn wirde geprîset.
er was doch niht ungerne dâ.
gote hiez er ze êren sâ
einen altâr setzen drîn.
mit vînen tuochen sîdîn
als er sie brâhte über mer,
den altâr behienc der vürste hêr
gar flîzic mit sîn selbes hant.
er hete rîchiu messegewant.
des nam diu vrouwe eben war.
sie quam dicke tougen dar,
dô man dem herren messe sprach.
unmâzen gerne sie daz sach.
die stunt dô der priester daz ambet tete,
in grôzem werde sie die hete.
ze jungest begunde sie offenbâr
mit al den herren suochen dar.
den was ez wunderlîch genuoc.
wilhalme holdez herze truoc
des hoves ingesinde gar:
sô hübscher site unde klâr
man sie nie gesâhen;
gemeine sie des jâhen.
swan sô der edel vürste saz
vor der herzogîn und az,
diu selden ab im die ougen lie,
al sîne site wol merkte sie.
ez was allez gezaeme,
liutsaelec und genaeme
swaz sie pruofte an dem man.
einen site merken sie began,
der was ir von herzen leit.
wilhalm niemer daz vermeit:
swelch sîner süne vür in gie,
sô mohte er daz gelâzen nie,
im erguzzen sich die ougen.
daz merkte diu vürstîn tougen.
im tete ir ellende wê.
sîner swaerde was noch mê
diu in ze sorgen brâhte,
swan er daran gedâhte
wie er hie ellende sîn
nâch im liez die herzogîn,
und an die bitter arbeit
die sie willic durch in leit
und mit im in ellende gie,
lant und liute durch in lie.
ez möhte noch getriuwen man
erwecken bitterlîchen trân
dem ie alsam waere geschehen.
als noch getriuwiu herzen jehen.
frou bêne diu vürstîn lobesam
eines tages in sunder nam
und sprach:< ich merke daz ir sît
starke betrüebet alle zît
und vil der trehen rêren lât
swelcher der zweier vür iuch gât.
bî iuwer wirde ich iuch des man,
durch welche sache ist daz getân?>
dô sprach der tugenthafte man:
< frouwe, wie mac ich daz gelân,
so ich gedenke wie diu werden kint
von hôhem arte erboren sint,
den man ouch vürsten rehtes giht,
daz diu von kumberlîcher phliht
in ein swachez armez leben
heten ir edel jugent geben
und ûf tôtlîchen vâr
mit roube nâmen in ir nar?
waern sie iu ze handen komen,
ir haetet kein guot vür sie genomen.
ir haetet nâch ir grôzen schult
daz reht gar an in erfult.
sô haeten die herren wol geborn
sêle unde lîp verlorn.
wen solde daz erbarmen niht?>
< ir hât niht rehte mich beriht>,
sprach aber zim diu herzogîn.
< ez muoz ein ander sache sîn
diu iu an in werrende ist.
die saget mir, sô iu helfe krist!
bî iuwer vart über mer,
bî iuwer ê ich iuch beswer
daz ir mir genzlîche saget
die sache und mich niht verdaget.>
wilhalm der rede ervaeret
wart starke und beswaeret
dô sie sô sere in beswuor.
diu sorge im fröude undervuor
daz er vil trûric vor ir stuont.
ir vil güetlîcher munt
sprach aber ze dem vürsten dô:
< guot herre, wie gebârt ir sô?
lêrt iuch ein rede sus verzagen?
frâget ir mich iht, ich wolde iu sagen
daz mir ze wizzen waere.>
in nam diu frouwe maere
und vuorte in besunder.
vor grôzer swaere kunder
dem herzen niht verbieten daz,
ezn machte im durch diu ougen naz
sîn lieht antlitze, grâwen bart
diu frouwe mit im betrüebet wart.
ze der er trûrlîchen sprach:
< swaz diu kint hânt ungemach
und swaz in leides ie gewar:
frouwe, daz ist mîn schult gar.
ich solde gelden sie vor got,
waern sie in dem leben tôt
dâ ir sie, frouwe, hât von genomen.>
< sint sie von iu dar zuo komen?
saget an, wie ist daz geschehen?>
< ûf genâde wil ichs verjehen:
sie sint, frouwe, mîniu kint
diu hie in iuwern gnâden sint.
als ich die zal hân vür wâr,
ez sint wol vier und zwênzic jâr
dô ich sie ze leste sach
biz daz diu saelde mir geschach
daz ich sie ûf dem walde vant,
unwizzende sie hân erkant.>
< daz sie iuwer süne sîn>,
sprach diu wîse herzogîn,
< welch urkünde habt ir des?>
er sprach:< owê, frouwe, wes
manet mich iuwer wirdekeit!
herzeliep und herzeleit
der beider hân ich mich gewent.
nâch liebe sich mîn herze sent.
leit mit staete wonet mir bî,
liebes bin ich lange vrî
sît ich von der guoten schiet
diu mich der zweier süne beriet.>
dô er von der reinen sprach
die er unwizzende vor im sach,
nâch der sîn jâmer was sô grôz,
ir herze sich gein im entslôz,
darîn sie in kuntlich nam.
mit rede sie aber an in quam
daz er ir seite maere
wâ vor sîn wonen waere
ê daz er füere über mer.
er sprach:< von hûs mîn überkêr
quam gar wunderlîchen zuo.>
sie sprach:< eiâ, lât hoeren nu!>
er sprach:< frouwe, ich het ein lant
von dannen ich vürste was genant,
daz mir mîn vater nâch im liez
der ein geweldic vürste hiez.
er het bî lebelîcher kraft
eins vürsten tohter mir behaft,
die ich nâch sîme tôde nam.
ich was ein kint und sie alsam.
under vünfzehen jâren
ich und diu süeze wâren
dô sie mir ir vater brâhte.
in wirdeclîcher ahte
was ich und diu vürstîn klâr
mit fröuden in daz dritte jâr
daz sie diu kint von mir enphie
( diu ich nû hân vunden hie)
dô wir gâben unde nâmen
unser zweier minne sâmen.
got ist sô hôher helfe rîch:
er sol ir noch bewîsen mich
mit der ich in der heidenschaft
dâ truoc des ungelouben kraft.
dô vernam ich êrst von kriste
von dem ich niht enwiste.
mit ir ich mich von lande stal,
al mînen herren ich daz hal.>
sîniu seneclîchen wort
ruorten ires herzen ort.
in einer süezen liebe gar
nam sie sîner rede war.
sie sprach:< durch krist, nû saget mêr!
war was iuwer reise kêr
dô ir schiedet von hûs
und iuch von lande stâlet sus?>
er sprach:< dô ich von lande schiet,
mîn reise alher geriet.
dô ich nâhete der stat,
als mich got her gewîset hât,
und ich noch ûzerhalp ir tor
was wol driu gewende vor,
dô wart der lieben frouwen mîn
wê ze den kindelîn.
gein eins gewendes mâze
vuorte ich sie von der strâze
in ein tal ûf ein gras,
dâ sie mit arbeit ir genas.
den jâmer den ich an ir sach,
daz der mir niht mîn herze brach,
daz ist von gote ein wunder grôz.
sîner helfe ich dâ genôz
den ich ze voget hân erkorn.
alsô diu kint wârn geborn,
ich het an mir diz selbe gewant.
ietweder sît mit mîner hant
reiz ich einen gêren abe
und want sie in die swachen habe.
niht anders wir dâ hâten.
sus wâren wir berâten.
dô nâch der nôt als sie genas,
mîns herzen liep entslâfen was,
diu mîn herze sorgen mande,
ûf den sê ich sie versande
mit mînem kameraere
( der noch ziuget disiu maere),
der sie zwein kristenmannen
verkoufte, die sie dannen
vuorten. nû sints wider komen.
die gêrn hân ich von in genomen
darîn ich sie selbe want.
dâbî diu kint ich hân erkant.>
dô sie der rede urkünde sach,
ir mündlîn rôt getriulich sprach:
< ich hoere iuch, herre, maere sagen,
ein vester muot möht ir verzagen.>
swie sô sie kint und lieben man,
nâch den sô seneclich sie san,
aldâ ensament vunden hete,
der glîche sie doch niender tete,
sunder daz sie sprach alsô:
< herre, ir müget wol wesen frô,
als ouch ir muoter waere
diu leit durch sie verbaere
und müeste ir hôher fröude jehen,
quaeme ez ir sô, solt sie sie sehen.
hât iu krist daz heil gegeben,
ir müget im gern ze dienste leben.
iuwer frouwen der ir irre gât,
saget an, wâ ir die hât
gelâzen!>< frouwe, in dise stat
diu mich noch sorgen niht erlât,
brâhte ich nâch ir arbeit die.
bî einer frouwen ich sie lie,
die ich mit nihte ervaren kan.
wan ich ir namen niht enhân;
ir hûses ich irre worden bin.>
aber sprach diu herzogîn:
< welt ir sîn ze ir gebote,
ob diu hôhe kraft unser gote
iuch naeme von der swaere
und iuch braehte dâ sie waere?>
er sprach:< frouwe, durch daz wîp,
geschaehes nôt, wolde ich den lîp
wâgen und doch der sêle niht.
nâch der ich bin in senender phliht:
mich sol mîn herre, der hôhe krist,
der iuwer gote gebieter ist,
die kleine mügen gehelfen mir,
bringen kurzlich zuo ir.
der sol mit sîner güete
berihten ir gemüete
daz sie zuo im sinne
mit wârhafter minne
und von irretuom der heiden
gerlich welle scheiden,
mit mir in kristenlîchem leben
diser kranken werlde urloup geben
der fröude als ein îs zergêt.
der werlde ordenunge stêt
alsô daz weder wîp noch man
mit wârheit daz erziugen kan
daz er hie fröude staete
gein einem tage haete,
im enquaeme ein trüebe drunder.
sô hât staeter fröude wunder
âne truopheit undervar
des himels ingesinde gar.
gotes rîch stêt êweclîch.
disiu werlt ist zergenclîch.
dort ist fröude, hie ist klage,
diu niuwet sich von tage ze tage.
war quam mîn vater? er lac tôt.
mîn muoter starp der selben nôt,
die iuwer gote hânt betrogen
und ze der hellen pîn gezogen.
des mac ich niender vinden trôst
daz sie iemer werden erlôst.
die nôt mîn herze swaere treit.
mir ist umb mînen sweher leit,
ist er ouch erstorben sô.
wan lebte er noch, des waere ich frô.
quaeme ich ze im, ich gaebe im rât
und lêre als kristenleben stât,
alsô daz er bekêrte sich.
der hôhen fröuden werte er mich
an der die ich bî sorgen lie
dô ich mich von ir stal alhie.>
disiu wort er seneclîchen sprach.
mit gewalde im durch diu ougen brach
ein michel rêre sneller zeher.
sie sprach:< wer was iuwer sweher?>
er sprach:< der edel barne,
des fröudengâbe ich arne
mit leitlîchem smerzen,
den ich in mînem herzen
hân. krist erwende mir die klage
die ich unergetzet trage,
ob ich der triuwe rehte tuo!>
hie gebârte sô vremdeclîchen zuo
diu edel vürstîn maere
als ir niht hierumbe waere,
wan daz si sprach:< nû wîse iuch krist
aldar dâ iuwer frouwe ist
und daz ir alles des ir gert,
an ir nâch willen sît gewert.
ich waene, sie niht jâmer lât
nach iu ob sie triuwe hât.
ich hôrte von iuwerm sweher sagen
daz er noch lebte in kurzen tagen.
gehabt iuch wol! ez mac geschehen,
ir müget in noch in fröuden sehen
und iuwer swiger alsam.
ein bote mir niulich von im quam.>
ez was nû volleclîchen zît
als man daz âbentezzen gît.
sich fröute tougenlîche
diu süeze saelden rîche.
libiu maere het sie vernomen.
man sach sie frô ze tische komen.
des âbends sie ir geste phlac
als daz ein vürstîn wol vermac.
vil dicke sie güetlîchen an
sach liebiu kint und werden man.
in wîplîcher güete
was hügende ir gemüete.
swer sie sach, der jach ir sô
daz sie von herzen waere frô.
diu wîse frouwe wol bedâht
doch mit sorgen ranc die naht
wie sie ez zuobraehte
daz man irz niht verdaehte
und daz ez mit êren quaeme zuo.
als ir quam der morgen fruo,
wîslich sie genande,
ir rât sie besande.
den herren begunde sie verjehen
als ez quam und was geschehen:
wie sie von lande vuorte ir man
und wie er ir aldâ entran
und wie sie got vor der stat
der zweier süne berâten hât;
wie sie wurden verkoufet
und nâch kristen ê getoufet
den sie nâch roubes schulde
nâch ir râte gap die hulde.
dô sie in allez het gesaget
und al ir ungemüete geklaget,
mit wîser rede in gar entslôz
ir dar komen und ir kumber grôz,
sie sprach:< der die hoesten hant
treit und dem vor ist benant
der gewalt hôch allen goten obe,
dem alliu crêatiur ze lobe
ist, der sol iu saelde geben
und hôhe wirden iuwer leben.
daz hât volleclîchen ir
mit triuwen kraft verdient an mir.
solde ich leben tûsent jâr,
ich möhte iu niht voldanken gar
der êren die ir hât begân
an mir. ô wert getriuwen man,
der hôhe got müeze iuch bewarn!
ich sol hinnen von iu varn.>
der rede die herren wurden unfrô.
< genâde, vrouwe, wie komet daz sô?
woldet ir uns sô verweiset lân,
unbilde begienget ir darân.>
dô sprach aber diu herzogîn:
< nâch dem mich herze unde sin
dicke ze sorgen hânt gejaget,
sîtmâl in vröuden nie betaget
bin ich sît er mich alhie
nâch im ellendeclîchen lie,
der ist mir her wider komen
des ir hât maere vor mir vernomen
von mangem ellenden man
den ich nâch im gefrâget hân,
waz er hôhes prîses hât
menlich mit ritterlîcher tât
erworben kreftic über mer.>
sie sprâchen:< gnâde, vrouwe hêr,
der sol mit iu hie herre wesen.
wir suln wol mit im genesen.>
sie sprach:< des enmac niht sîn.>
< wie sô, edel vürstîn?>
sie sprach:< dô treit er kristen ê.
sîn orden taete iu lîhte wê
den ich durch in enphâhen wil.
sô hât ir mich geêrt sô vil
und ouch gehalden alsô wol
daz ich nihtes muoten sol
an iuch daz iuch beswaere
und iu wider waere.
mîn herre beginnt von hinnen
ze sîme lande sinnen.
ich weiz wol, vinden wir unser man
als wir sie gelâzen hân,
und unser wartende noch sîn,
swaz in gebiutet der herre mîn,
daz tuont sie alle glîche.
frô und willeclîche
beginnent sie des gâhen,
durch sîn liebe den touf enphâhen.
sô welt ir herren iuwer gote
vil lîht niht lân nâch sîme gebote.
darumbe blîbet er hie niht.
der rede hân ich iuch beriht,
ez enwese ouch alsô vil
als ich iuch der rede mannen wil
diu von iu gemeine geschach.
iuwer wort der grâve sprach:
ob mir mîn wesen swaere
âne herren waere,
daz ich mir welte einen man.
den woldet ir ze herren hân,
beide ze fröuden und ze nôt
mit triuwen leisten sîn gebot.
dô ich iu jach der maere
daz ich sîn wartende waere
dem ich von êrste mich het ergeben,
nâch dem wolde ich alsô leben:
dô bôt iuwer wirdekeit
mir des willigen eit,
ob mir mîn herre quaeme,
sîn gebot waere iu gezaeme.
stêt ir vaste noch daran,
sô behaldet ir mich und ouch den man.
ist des niht, sô muoz ich
mit im von iu entfremden mich.
geloubet mir, daz ist ein zît
diu mir von herzen swaere gît
ob ich sol von iu scheiden.>
dô sprachen die werden heiden:
< hôher wirde frouwe rîche,
ir hât sô lieplîche
von der zît und wir iuch kurn,
dô wir den herren verlurn,
und alsô reht mit uns gelebet:
swelchem orden ir iuch gebet,
des selben wir mit triuwen gern.
mit nihte wir wellen iur enbern.
swaz wir hân vor gesprochen,
mit nihte daz wirt gebrochen.
saget, vrouwe, welch ist der man
den wir ze herren sullen hân,
daz wir nâch rehte enphâhen?>
< wir suln uns niht vergâhen,>
sprach diu gevüege herzogîn.
< sô lât iu diz verborgen sîn
alsô liep sô ich iu sî!
er saz mir nehten nâhe bî.
güetlich ich mit im kôste,
wol mich sîn rede trôste.>
aber sprach diu frouwe klâr:
< ich weiz iuch sô getriuwe gar,
swaz ir gein mir sprechet,
mit nihte ir daz brechet:
wie tuon wir dem lantvolke dan
ob uns daz wil widerstân,
wirt und daz erbolgen?>
< niht, vrouwe. sie müezen volgen
uns swes wir beginnen.
mit getriuwelîchen sinnen
suln wir werben gar dar nâch.>
alsô der grâve aber sprach:
< vrouwe, ich hân von iu die kraft
und ouch von mîner hêrschaft
daz ich al der diete
die dâ wonent in der gebiete
dâ ich gewalt von iu hân,
mit voller maht gebieten kan
daz sie leisten müezen
swes wir sie begrüezen.
daz selbe ein ander ouch vermac.>
diu vrouwe nam dô einen tac.
vor der stat ûf einem plân
dâ solde ein hôchgezît ergân
mit rîcheit gewalde.
vor dem grôzen walde
ein lustic anger aldâ was
dâ sie ê ir süne genas.
den hof gebôt sie wîten sagen,
die ander rede gar verdagen.
nû wart wîten gesant
allenthalben in ir lant
und geboten alsô:
diu herzogîn wolt wesen frô.
dâ solden zuo berihten sich
alle ir herren wirdeclich
und mit ir frouwen komen dar.
grâven, barûn, ritter gar,
alle ir burger von ir steten
und alle die von ir iht heten,
ir deheiner solt den hof verligen.
diu rede wart ouch niht verswigen
in ir selbes lande.
den herren sie brieve sande.
den schreip alsô diu herzogîn
nâch werdes râtes lêre hin
und bat sie ze fröuden komen:
< und ouch als ich hân vernomen,
als ez ergie vor langer zît,
daz iu noch niuwen jâmer gît
umb den hern den ir verlurt
dô ir vür vröude swaere kurt
durch die herzoginne wert
der ir getriuweclîchen gert:
komt ze mir, welt ir sie sehen.
iu mac noch wol von ir geschehen.
mit iuwern frouwen sô sult ir
alle komen her ze mir.>
als in die brieve quâmen
und sie die rede vernâmen
dazs ir herren und ir frouwen
bî leben solden schouwen,
und daz gemeinlich erschal
in dem lande überal,
dô wart dhein volc nie sô frô.
überal wart geboten dô
daz ze der verte rîlich
ein ieglich man berihte sich;
und wolden ir hêrschaft sô enphân
daz sie des êre mohten hân.
niemen daz ungerne tete.
fröude sie besezzen hete.
aller hande wercman
muosten vil ze werke hân
von rîcher gezierde
diu noch hoert ze solicher wirde.
von der vürstîn wünnesam
ir vater ouch diu rede quam
mit wârhaftem maere
daz noch bî lîbe waere
sîn eidem und sîn tohter.
wol fröuwen sich des mohter
des herze twanc der riuwen kraft,
dô im quam diu boteschaft.
er was lîhte dar ze biten.
er berihte sich mit rîcheit siten
ze der froelîchen var.
mit einer schoenen frouwen schar
froun bênen muoter sich erhuop.
diz riet ir wirdeclîcher uop.
hôher koste sie sich bewac.
sie gelebte nie sô lieben tac
sô daz ir solde geschehen
daz sie vor tôde moste sehen
ir tohter und ir eidem wert.
dâ vür sie keiner fröude gert.
der noch sô wert zwei kint verlür:
ich waene man in in fröuden kür
ob er solde komen dar
dâ er ir kuntlich gewar
mit solicher wirde würde.
im ringete sorgen bürde
hôhiu fröude im trûren werte.
rîch sie ûf der verte
und in hôhem muote wâren.
mit hübschen gebâren
vil kleine sie wîlten.
ungesûmt sie îlten
daz sie kurzlich ze dem tage
quaemen nâch der süezen sage,
als in vrou bêne het enboten.
der alde herzoge het geboten
von ir lande den herren gar
daz sie vüern in sîner schar.
daz was allez sô geschehen.
nû moht man schoenheit wunder sehen
an frouwen lieht gevar,
diu hübschlich quam gezoumet dar
von werdes ritters hende.
under stolzem gebende
quam dar manic rôter munt
und hôher fröude süezer vunt.
dâ smâhte manic antlitzes schîn
bî dem wege diu blümelîn.
durch die frouwen lieht gevar,
ich waen, man naeme ir kleine war.
ein lieplîchez kôsen
friuntlich âne lôsen
ûz süezem rôtem mündelîn
gît dicke an hôhem muot gewin
und ouch an fröuden bejac.
frou bêne warte gein dem tac
als sie ir vater het geschriben
und den die in ir gebote bliben
ie wârn und wolden iemer sîn:
den rât gap in getriuwer sin.
nû was diu reine gemuote,
diu lobes rîche guote
durch warten an ein fensterlîn
gesezzen gein dem walde hin
dan sie sich fröuden künfte versach.
sie merkte daz ûz dem walde brach
ein hübschiu gefüegiu rote,
diu nâch ires vater gebote
ir brâhte liebiu maere
daz er nâhen waere
und mit im zoget diu herzogîn.
nû enwist diu süeze vürstîn
vor liebe wie gebâren,
dô ir die boten komen wâren.
sie begunde an ir goten zagen,
dem hôhen krist genâde sagen,
dem sie iemer dienen wolde
daz sie noch ir vater solde
und ir muoter sehen lebende,
dêr sô hôhe gâbe was gebende.
ir entwellen was unlanc.
ûf ein phert sie sich swanc.
man mocht sie lîht dar ûf geheben.
ez gie snelles zeldens eben
daz sie volles ganges reit.
manc vrouwe klâr und gemeit
jagte ir gâher verte nâch.
vil herren und ritter man ouch sach
nâch ir gâhen balde
vaste gein dem walde.
aldâ vor an ein grüenez gras
mit allem gesinde erbeizet was
der alde werde grîse
und ir muoter diu wîse.
als diu froun bênen verre sach,
zuo ir herren sie dô sprach:
< mich entriege mîner ougen spehe,
unser tohter ich dort sehe,
diu ir vor al den frouwen
sô lât der reise zouwen.
sich fröut mîn herze unde sin;
mir selber überhêr ich bin.
mir gît hiute dirre tac
sorgen vlust und rîch bejac
an hôhen fröuden wert gewin.
wan saehe ich nû den eidem mîn!
vinden wir den hie, als man saget,
sô sîn wir saeleclich betaget.
eiâ, wol ûf! wes bîten wir
daz wir gâhen niht gein ir?>
dô saz der vürste ûf sîn phert,
sam tet diu alde vürstîn wert.
sorgen urbor was dô kranc.
frou bêne gein ir vater dranc
und gein ir muoter alsam,
die sie mit süezem gruoze nam
und vuorte sie sunderlîchen hin.
sie sprach:< herre und vater mîn,
daz ich bin iuwer beider kint,
mîne liute unwizzende des sint.
swaz sie mich gefrâgten ie,
sô wolde ich verjehen nie
von wannen ich waer dar bekomen.
ez ist in gerlich unvernomen.
nû bite ich flîzlich iuch daz ir
ez noch ein wîle helt mit mir.>
vor liebe ir ougen wurden naz.
sie sprâchen:< tohter, umbe waz
suln wir dir vürbaz fremde sîn?>
sie sprach:< hie ist der herre mîn,
der ist suochende mich.
ich bin im unerkentlich;
alsô waere er iemer mir
gewesen, vater, wan daz wir
zesamen sâzen an eime tage:
nâch frâge vernam ich sîne sage
wie der werde mich alhie
in diser stat ellende lie,
wie er versande unser kint,
diu mir ouch wider komen sint,
diu er wunderlîchen vant.
von kriste wurdens im bekant;
des er im ze trôste giht.
diu mîn ouch noch erkennent niht.>
sie seite in al die rede gar
wie ez von êrst was komen dar.
von dem herzen manic trân
durch diu ougen wart gelân.
des twanc sie liep unde leit.
die seneclîchen arebeit
von ir klagenden worten
vater und muoter hôrten,
disiu zwei von arte hêr.
< wir geren nû niht fröuden mêr>,
sprach vater und muoter aber zir.
< lange zît nâch iu hân wir
mit grôzem jâmer sô vertân.
sît wir dich, tohter, vunden hân
und als wir dich hoeren jehen,
wir suln willehalmen sehen,
sô muoz uns trûren wilden.
an rîchen fröuden milden
suln wir vürbaz zern unser jâr.
dîne bete wir leisten gar.
in dîme schirme wir hie sîn.>
dô riten sie mit liebe hin
dâ ein gestüele was geworht
nâch rîcher kür unervorht.
man moht dâ wunder schouwen
wie man ritter unde frouwen
mit hübschen grüezen dâ enphienc.
al ûf dem velde umb den rinc
der marschalc herberge het geben.
sie wolden nû den fröuden leben.
frou bêne nâhe ir vater reit,
dem sie liebiu maere seit
wie wilhalm wünschte daz daz geschaehe
daz ern noch lebende saehe.
umb sie grôz was der gedranc.
den vürsten wîse von alder blanc
frou bêne von dem velde
geleite ze sîme gezelde.
alsam sie die muoter tete.
manic man sie geprüevet hete
von ir selbes lande
ob er sie rehte erkande,
daz sie sîn frouwe waere.
under in lief diz maere
mit froelîchem muote entwer
den âbent hin unde her.
ez was nû komen an die naht.
grôze kerzen wurden brâht
dâ die werden sâzen,
als sie ûf den âbent gâzen:
daz mit fröuden wart getân.
urloup nam frou bêne sân,
überal sie guote naht dâ sprach.
ir wart vil gesehen nâch
von manger süezen frouwen wert
diu dâ noch ir wesens gert
ûf daz sie sie erkande baz.
herze und ouge in seite daz
diu süeze wîse gewaere
ir rehtiu frouwe waere
diu sie bî hôhen fröuden lie
des âbendes und darnâch sie
an dem naehsten morgen
brâhte in grôzez sorgen.
jâ waer vil rede mit ir getân.
durch zuht sô wolden sie daz lân:
doch twanc sie des diu herzogîn
daz ir liehter ougen schîn
nâch ir rêrten vil der zeher.
wilhalm wol merkte dâ sîn sweher
und die herren von sîme lande:
ir keiner in doch erkande
niwan aleine diu herzogîn.
er wolt sich ouch niht kunden in
noch wolt sich vil dâ dringen niht,
als wîsem manne noch geschiht
der dem nâch mit siten gât
swaz sô er ze ahten hât.
doch er sich wol under in besach.
darnâch gienc er an sîn gemach.
sîn herze sich in gedanken flaht,
wênic slief er die naht.
er gedâhte daz diu herzogîn
gar anelîch waer der frouwen sîn.
der mündel wert getriuwe rôt
mitsamt dem morgen im enbôt
( von ir ein ritter warp an in),
er solde in hôhem muote sîn
und frô mit iren gesten.
von phelle dem besten
als sie in in ir kamern vant,
des sande sie im rîch gewant
sam sînen geverten, hôrte ich sagen.
er soldes ir ze liebe tragen.
als ichz vernam, sô sage ichz iu.
sie sande im starker rosse driu:
ein turnei waere aldar genomen
( sô warp der bote), dar waern komen
ritter die hôhes prîses kraft
menlich in der heidenschaft
an turnei und an strîten
heten erworben wîten.
driu harnesch von liehtem werke guot
gap im der ritter wolgemuot,
als sie dar frou bêne sande,
dâ bî sie in erkande:
driu gar rîchiu wâpenkleit.
doch was daz sîne baz geveit
dan diu sîne kompân
in dem turnei solden hân.
in rîchelîcher ahte
sînen helm sie im ertrahte.
dâ sach man gebunden obene
ein zimier diu was ze lobene:
zwei vach rîch von golde
alsô diu frouwe wolde.
in sîme schilde lac ein ar
ûz lâsûr von golde klâr;
al nâch des wâpenrockes siten
sîn covertiur alsam versniten.
alsô was des boten sage:
der turnei an dem selben tage
solde vor fruoezzen sîn;
alsô hete ez diu herzogîn
mit ir vater des âbendes beret.
der ervulte dran der tohter bet.
al den die mit im quâmen dar,
den was diu rede nû offenbâr
von des vürsten gebote.
wol berihte sich diu fremde rote
gar mit rîchlîcher koste
ze dem turnei und zer joste.
al den herren von dem lande
frou bêne die rede sande.
als in diu wart ze wizzen,
die sich rîcheit flizzen,
in hôher schoenheit melde
berihten sich ze velde.
wilhalm der werde genande,
swaz im frou bêne sande,
mit grôzer zuht er daz enphienc.
ê der bote von im gienc,
mit der rede er ande gar,
als in sîn frouwe sande dar.
er sprach:< ich wirbe als ich sol.
mîn frouwe getriuwet des wol
iu und iurn geverten
daz ir wellet beherten
irem lande den prîs.>
dô sprach der süeze vürste wîs:
< mîner frouwen saget gnâden vil!
ze ir gebote ich wesen wil
und daz ich und mîne gesellen
gern darnâch werben wellen
alsô verre wir vermugen
und ze ritterschefte tugen.
wir dienen hiute unser brôt.
ich bin in trôste des ze got
daz wir mit werlîcher hant
gedienen swazs uns hât gesant.>
dâmite der ritter schiet von dan.
wilhalm bat den kappellân
daz er zer messe bereite sich.
die hôrte der vürste andehteclich.
darnâch sîn harnesch leite er an.
sam tâten sîne kompân.
überal hal des ein maere
daz ûf dem velde waere
ein ritter bereite
als er der joste beite,
torste in iemen dâ bestân.
er waere ein dar komen man
mit dem alden herzogen,
rîcher koste niht betrogen
als in diu schoene zierte dar
diu sîn nam mit liebe war,
diu im gap hôchgemüete.
er fröute sich ir güete,
als noch tuot werlîcher man
der sich liebes fröuwen kan.
als daz willehalm vernam,
gein im er zer joste quam
in ritterlîchem schouwe
als in dar sîn frouwe
rîlich het gestiuret.
wîp mannes herze tiuret:
ez was noch an dem tage fruo,
doch sach dâ mangiu frouwe zuo
daz willehalm den ritter valde
mit rehter jost gewalde.
sus erwarp er prîses uop.
ûz dem satel er in huop.
er stach in flügelîchen hin.
der heiden ouch niht vâlte sîn.
nâch rehtes râmes luste
traf er in ûf der bruste
darûf sîn vestez sper zerbrach.
ûf man die trunzûn stîgen sach.
uns tuot diu âventiure kunt:
drî ritter er darnâch bestuont,
die wolden rechen ir gesellen.
die sach man in dâ vellen
gar mit kreftiger hant
rehter joste ûf daz lant.
die versêrten zogeten în.
des fröute sich diu herzogîn
daz er dâ prîs erworben hât.
nû was der turnei ouch begat.
swie der ligen solde,
wilhalm haben wolde
bî im sîniu lieben kint.
der kristen niuwan fünfe sint:
die wurben in dem turnei sô
daz sich ir prîs dô zogete hô:
doch was dâ guotiu ritterschaft.
waz des? sie lâgen in mit kraft
aldâ sô gar geweldic obe.
der fünfer tât was wol ze lobe.
mangen rîch gezieret helm
mit kraft sie sturzten in den melm.
wilhalm mit den kristen
sich vor der verluste fristen.
kreftic was ir rîten.
dô wart ze beiden sîten
genuoc gewunnen und verlorn.
wilhalm der vürste ûzerkorn
swaz sîn geselleschaft verlôs,
snelle machte er sie des lôs.
ir verliesen koste dehein phunt.
der turnei herteclîchen stuont
volleclich ûf mittentac.
willehalmes rote lac
sîn halp an gewinne.
ir halp diu herzoginne
und ir vater der herzoge
gebuten lân von dem gezoge.
der turnei gâhes ende nam
als in disiu botschaft quam.
doch ê sie von dem velde riten,
willehalm mit hübschen siten
eine grôze zuht begie:
die geste er alle ledic lie
swes sô sie heten dô verlorn.
dô erklangte man manic horn.
dô die werden zogeten în,
frô was diu werde herzogîn
daz ir kint, ir lieber man
ir lande den prîs behalden hân.
beide jene unde dise
als sie da wâren ûf der wise
die dâ harnesch vuorten an,
daz wart gâhes hin getân
und der râm von in getwagen.
man sach sie rîchiu kleider tragen.
nû was diu spîse gar bereit,
diu wise mit tavelen beleit
und beriht alsô sie solde sîn
nâch dem gebote der wirtîn
die man sach wirde râmen.
in dem ringe ze tische quâmen
grâven, ritter, frouwen wert,
als des diu herzogîn begert.
diu erwarp dâ süezes lobes namen.
die frouwen satzte sie zesamen,
die fremden under die kunden,
durch daz sie trôst dâ vunden
und der frâge si niht verdrüzze,
ieglîch ir vuoge genüzze.
die herren satzte sie alsam.
ir vater wilhalm zuo im nam,
sie selbe mit ir muoter saz.
wol sô mohte wesen daz.
sie bat sie alle froelich leben.
als man wazzer het gegeben,
nâch vürsten rehte in rîcher kür
truhsaezen, schenken giengen vür.
waz mac ich dâ von vil gesagen?
dô wart mit zuht vür getragen
spîse vil und trinken guot
als man noch bî vürsten tuot
sô sie lieber geste phlegen.
einen vürsten rîcher koste erwegen
und guoten wirt hât bêheimlant:
sîne geste er wirdet mit voller hant.
aller hande seitenspil
was dâ umbe und umbe vil.
swaz man ze fröuden haben sal,
des moht man vinden dâ die wal
als man noch ze hôchzît phlît.
ir ezzen werte ûf vesperzît.
dô daz mit fröuden wart getân,
als ich rehte vernomen hân,
und man die tische erhaben hete,
nu hoeret waz frou bêne tete!
zuo ir muoter sprach sie sân:
< frouwe, geruochet mit mir gân!>
sie sprach:< tohter, swar dû wilt.
ey, wie kleine mich des bevilt.>
sie stuont ûf und gap zehant
einen sun der muoter an ir hant,
den andern selbe sie gevienc.
zwischen den beiden sie doch gienc
und fuortes an ir hende.
diu muoter an dem ende
gienc der frouwen alles nâch.
das volc gemeine dar sach
und gedâhte wes sie wolde
beginnen. als sie solde,
het sich geziert diu herzogîn,
als noch lêrt reines wîbes sin
diu sich lieplich smücken kan
sô sie wil liebe friunde enphân
der sie im herzen nie vergaz.
sus gienc sie dâ ir vater saz
und ir herzelieber man.
die beide gein ir sprungen sân
ir wirdekeit ze lône.
dô sie vor ir stuonden schône,
ir wîplîche site gâben daz
manic ouge wart dâ naz
dô sie ir rede begunde
vil suoze als sie wol kunde.
sie kêrte sich umbe unde sprach
gein al den herren die sie sach
von ir beiden landen stân:
< ze saelden müezen iu ergân
alle iuwer tage und iuwer jâr!
ez lac mir kumberlîchen gar
dô daz mîn herre wolde
daz ich im volgen solde,
unde ich mit im wande
verholn von unserm lande
und er mich ellentlîchen hie
nâch im aleine verweiset lie
als mich got vor diser stat
diser zweier süne berâten hât,
die ich der werlde zemâle
vürbrâhte mit grôzer quâle.
dô ich ir swaerlich genas,
ein wênic ich entlegen was.
sie sant mîn herre ûf den sê
und verkoufte sie. nu hoeret mê:
unser kameraere
noch ziuget disiu maere.
nâch in mîn herze in kumber ranc.
darnâch was niht enbor lanc
daz sich mîn herre von mir stal,
gar mir sîn hinevaren hal.>
al weinende sprach diu guote:
< al wie mit jâmerigem muote
mîn krankez leben runge,
welich nôt mîn herze twunge
mit bitterlîcher swaere,
ob ie liebez kint gebaere
werdez wîp, ob sie gewan
ie von herzen lieben man,
diu mac mir helfen noch die nôt
klagen. ich waere bînamen tôt
wan daz ein werdiu heidenîn
helflich underwant sich mîn
und mir muoterlîchen riet.
sie mir verniuwet sô sie verschiet,
swaz mir ze leide ie geschach;
fröuden urbor sie mir brach
und satzte mich in riuwic leben
nâch trôst den sie het mir gegeben.
ze der hûse quâmen
mîne herren und mich dâ nâmen
dô sie mich ze frouwen enphiengen,
ir wirdekeit an mir begiengen
und hânt ir triuwe wol iemer sît
an mir behalden ûf dise zît
daz mir diu saelde ist geschehen
daz ich iuch, vater, hân gesehen
und ouch die werden muoter mîn.
nû lât ir mich bî fröuden sîn.
hie sint ouch mîniu lieben kint
diu mir ê lange entfremdet sint;
diu hât mir brâht der hôhe krist
der aller sachen geweldic ist.>
aber sprach ir süezer munt:
< hôher fröuden süezen vunt
wîset mir hiute dirre tac.
an saelden ich mich wol vermac.
vater hêr, hie stêt mîn man
nâch dem ich mich enthalden hân
( als daz dis landes herren gar
wizzen) wol vier und zwênzic jâr,
dem dû mich, vater, hâst gegeben,
nâch dem in jâmer stuont mîn leben.>
mit dem worte viel diu süeze
wilhalmen an die vüeze.
nâch triuwen geluste
ir rôter munt sie kuste.
sie wurden von ir zehern naz.
wilhalmen starke truobte daz.
mit nôt erwarp er daz sie
diu bein im ûz den armen lie.
er trat ein lützel ûf hôr.
die frouwen ruckte er ûf enbor,
als im zuht daz gebôt.
er wart von rehter schame rôt
sô daz er gegen der klâren
enwiste wie gebâren.
doch sprach er:< frouwe, ir saget wâr.
die rehte zal brâht ir der jâr.
als ich ê hie von iu schiet,
sin und herze mir daz riet
und der alle gâbe mac gegeben,
daz ich enphienge kristenleben.
frouwe, daz hân ich getân.
nû müezet ir mîn mangel hân,
wan ir sît ein heidenîn.>
< nein, buole>, sprach diu herzogîn,
< ich verspriche hie alle unser gote
und stên ze kristes gebote.>
er sprach:< ir müezt iuch toufen lân.>
sie sprach:< herre, daz sî getân!>
er sprach:< geschihet daz alsô,
sô muget ir mîn noch werden frô.>
aber viel sie dô an in
und druckte ir rôtez mündelîn
in grôzer liebe an sînen munt.
sach ez iemen der dâ stuont,
daz was ir als ez waer verholn.
sie was mit liebe an in verquoln.
wie in mit fröuden enphienc
sîn sweher und wie dar nâch gienc
sîn swiger, wie ez diu erbôt?
wilhalm leit von küssen nôt.
darnâch sîne süne giengen.
wie lieplich in die enphiengen
dânus unde boizlabe,
dâ waere vil ze sagen abe.
umb vil rede diu dâ geschach,
manc ouge man sich ergiezen sach
von liebe und von leide niht,
als ez dicke noch geschiht.
ich hân ez selbe wol vernomen:
swâ liebe friunt zesamen komen
die einander fremdent langiu jâr,
dâ siht man manger hande gebâr.
aber sprach diu guote
in froelîchem muote:
< vater, gên wir sitzen dan!>
bî der hant nam sie ir man,
anderhalp ir muoter sam.
sie giengen dâ sie sitzens zam.
frou bêne gar kempflîchen saz:
doch âne vîntlîchen haz
sprach daz schoene erwunschte wîp
wilhalme ir friunde an den lîp.
vor in grôz wart der gedranc.
noch ir sitzen was unlanc
daz in hôher wirde kür
von dem lande die herren giengen vür.
ir frouwen wirde ze lône
in hôher tugent schône
enphiengen sie den vürsten sô.
< wir wesen iuwer künfte frô>
sprach ein wîser man ir aller wort,
< uns selben und dis landes hort
wir iu ze gewalde hiute geben.
ze iurm gebote suln wir leben;
wir hulten: des sint langiu jâr
ergân.> frou bêne sprach:< deist wâr:
ir jâhet, quaem mir der herre mîn,
ir woldet ze sîme gebote sîn.>
sie sprâchen:< frouwe, als jehen wir noch.
wir wellen sîner gebote joch
iemer tragen sunder wanc.
wir sagen des iuwer wirde danc
daz wir sô wirdeclîchem man
nâch iu wesen undertân.>
der vürste an wîsheit unverzaget
der rede grôzen dank in saget
und ouch der hôhen wirdekeit
die sie mit flîze heten geleit
an die wîsen herzogîn.
er jach, solde er ir herre sîn,
gein im âne verdriezen
soldens des geniezen.
sie sprâchen:< sô welt ir von uns hin?>
er sprach:< ein kristenman ich bin.
möhtet ir mir al die werlt gegeben,
woldet ir in ungelouben leben,
der hêrschaft ich enbaere
ê ich bî iu waere.
dem hoehesten getriuwe ich wol.
von sîner kraft ich komen sol
und mîne frouwen bringen dar
dâ wir erwerben unser nar,
daz wir vor im der sêle genesen.>
sie sprâchen:< herre, wir wellen wesen
ê ir und unser frouwe wert
von uns hiute scheidens gert,
in swelchem leben sô ir wolt.
alle unser huobe, trüegens golt,
und al die hêrschaft die wir hân,
herre, die wolden wir ê lân,
swelchem schaden wir des kürn,
ê daz wir unser vrouwen vlürn.
ân sie wellen wir niht sîn.>
in neic diu süeze herzogîn,
wilhalm in ouch gnâden jach.
zuo in er wol gemuot dô sprach:
< ich fröuwe mich daz ich vunden hân
solche triuwe an iu, ô werden man.
ja endürft ir niemer umb ein hâr
durch daz iur hêrschaft werden bar.
ob ir uns gerne bî iu hât,
sô bite ich daz ir den touf enphât
und iuwern goten widersaget,
mit mir kristenorden traget,
sô muget ir mich ze herren hân.>
< jâ, herre, daz sî alsô getân!>
mit gemeinem schalle
jâhen sie dô alle:
< wir loben hiute kristenleben
und den touf lât uns geben!
unser gote sint trügenaere.>
wilhalm sich fröute der maere.
er sprach:< gerne unde wol
man in iu froelich geben sol.
leistet des êrsten mîn gebot:
lât holen iuwer abgot!>
dô begunden sie dâ gâhen nâch.
schiere man sie bringen sach.
sie wurden zerbrochen und zerslagen
nâch sîme gebote, hôrte ich sagen.
manic werc von golde waehe
wart dâ gehalden harte smaehe.
gar zerbrochen und zerkloben,
in armen sac sie wurden geschoben.
als daz ergie, zehant darnâch
von sîn selbes lant man komen sach
sîne herren, die vür in gâhten
und im rîchiu kleinôt brâhten
und in gar wirdeclîche
enphiengen und froelîche
und ouch die vürstîn hôchgemuot.
< grôzen hort und rîchez guot>,
sprach ein herre der dâ phlac der amt,
< hân wir, herre, nâch iu gesant,
ouch unser frouwen în geleget.
dô uns jâmer nâch iu reget
und des nahtes iuch verlurn,
des morgens wir ze vogte kurn
disen herren der hie stêt.
rât und helfe er unser het
und was des volleclîchen wer
daz er ditze lant biz her
nâch grôzen êren hât beriht.
alsô rîche man ez siht
als dô ir uns in ellende
liezet. ûz voller hende
swem ir welt, dem muget ir geben.
ich weiz nû den vürsten niender leben
der habe an bereitschaft
rîcher horde sô volle kraft.>
< gerne ich iu des danken wil.
ir hetet und habet noch triuwen vil
gein mir und der herzogîn:
daz lât nû vürbaz werden schîn!>
sie sprâchen:< herre, nû saget wie?>
< dô gelobet die kristenheit alhie
und daz ir iuwer gote lât.
mit iuwern frouwen den touf enphât,
welt ir daz wir bî iu sîn!
tuot ir des niht, sô ûzet iuch mîn.>
< nein, herre, ê daz wir iur enbern,
swaz ir gebietet, des suln wir gern
und dar ûf vesten gar den muot,
ez sî uns übel oder guot.>
er sprach:< ich wolde ungerne iuch laden
iu ze übel oder ze schaden.
ich wil iuch ziehen ze grôzem vromen
sô daz ir mit mir dar sult komen
vür den künic der iuch geschaffen hât,
des rîche ân ende iemer stât,
der herre ob allen vürsten ist,
einborn sun der meide krist,
got, herre, schepher aller geschaft,
êwic, sô starc an sîner kraft
daz gar in sîme gewalde sint
luft, viur, wazzer, erde, wint.
alle crêâtiure gar
nement sîner gebiete war.
swaz al diu werlt gewaldes phlac,
gein sîme gewalt sich des niht vermac;
allez daz der himel hât
ze êren sîner trinitât
von sîner gâbe besezzen,
des kraft hât übermezzen
sîn übergrôz almehtekeit,
diu sî iu kurzlich geseit.>
âne vil rede underlouf
sie kuren alle den touf.
der sweher und diu swiger sîn
in kristen ê sie wolden sîn,
dar nâch und sie bewîste
der werde hôchgeprîste
diz saeliclich zuobrâhte.
in fröudenrîcher ahte
wart der âbent und diu naht
mit manger süezen rede volbrâht.
frou bêne sprach:< wes sûmet ir
daz ir den touf niht gebet mir?>
er sprach:< frouwe, der gewalt
von gote niemen ist gezalt
sunder alein der priesterschaft.
die gebent mir des segens kraft
den touf und heiliclîchez leben.
diu saelde ist eine in gegeben.
frouwe, der ich wan einen hân
( bînamen, ez ist ein heilic man),
der sol den touf morgen geben,
ist daz wir den tac geleben.>
niht vil rede mê geschach:
sie giengen alle an ir gemach
swie sô den dâ die werden heten.
wilhalm haet lîhte des erbeten,
ob er des an die werden gert,
sie haete gemaches in gewert.
alsô schiere der tac erschein,
wilhalm gâhes wart enein
daz er brieve und boten sant:
swâ er wiste kristenlant,
er machte die rede offenbâr.
in norwege heiliges lebens gar
was ein bischof, hiez albânus.
dem enbôt der herre alsus,
daz an krist genanden
daz volc gar von drîn landen,
daz sie gerten kristen ê.
froelîchen über sê
quam der saelige man
mit phafheit als im kunt getân
was mit brieven und mit bete.
wilhalm ouch des morgens hete
geheizen sînen kappellân
daz flîzic ein ambet wart getân
von dem heiligen geiste
gotes êren ze volleiste
daz der kreftige got der guote
daz volc an dem muote
ganzes willen behielde staete
den ez gevangen haete.
dô was ein wazzer ouch gesegent
als des noch die priester phlegent.
der priester vor und wilhalm nâch
den werden den gelouben sprach.
den touf aldâ frou bêne nam,
ir vater und ir muoter sam,
und swaz der hoesten wâren dâ,
die beriet des toufs man sâ.
daz ander volc enphienc den segen
unz an den reinen gotes degen
albânum den bischof.
mit grôzen fröuden stuont der hof
als schiere als albânus quam.
nâch kristen ê froun bênen nam
willehalm, hân ich vernomen.
ir westerlege ouch vür was komen.
ob sie einander wurden frô?
daz moht sich wol gefüegen dô,
unbillich haeten siez vermiten,
sie enuoten alder liebe siten
in volkomener liebe wer
gar âne lôslîche ger.
ir süezer munt( ich muoz es jehen
daz ê ouch dicke was geschehen)
nâch fröuden geluste
friuntlich den herren kuste.
daz ergienc ouch mangen enden mê.
der bischof überal gap die ê
und lêrte sie des kriuzes segen
als des noch kristenliute phlegen.
mit manger süezen lêre
nam daz volc der hêre
von allem ungelouben gar.
daz lantvolc quam gemeine dar
daz ouch den touf aldâ enphienc.
ein saeligiu hôchzît dô ergienc:
wilhalm vuogte ez alsô:
boizlaben unde dânô
den segent der bischof das swert.
dô nâmen die jungen herren wert
ritters orden, vürstlich reht.
nâch kristen ê manc edel kneht
als daz wolde ir süezer art,
mit in dâ gesegent wart.
wie rîche er daz zuobrâhte
wilhalm als erz erdâhte,
und wie mildiclich er gap
manger rîcheit urhap
und ouch diu süeze herzogîn,
sîn sweher und ouch diu swiger sîn;
an rittern und an den frouwen
wie sie ir milde schouwen
nâch vürstlîchem site liezen
froelich ân verdriezen:
dâ waere vil ze sprechen abe.
dânus und boizlabe
ouch gâben nâch ir muoter bete
als sie in rîche stiure tete
und sie ze wirde sterkte.
dran man ir tugent merkte.
mit rîche gebender hende
diu hôchzît nam ein ende.
nâch des bischofes gebote
ze êren in dem lande gote
man schoeniu münster stifte.
ze lêre der geschrifte
wurden edeliu kint getân.
ze rôme der bischof albân
enbôt dô liebiu maere
wie ez ergangen waere,
dem bâbeste cornêliô,
der was bî alexandrô,
dem keiser der in menz erslagen
wart, als noch diu buoch uns sagen.
dô gar diz lant was beriht
nâch kristen rehte, als uns giht
diz buoch, dô zogeten sie zehant
froelich in ir erbelant,
darinne daz volc der kristenheit
nâch grôzen êren wart bereit.
dô zôch der bischof albân
mit willehalmes sweher sân
froelîchen ze lande.
wie rîche dô von im sande
wilhalm des swehers ritterschaft
mit voller gâbe überkraft!
gar wol daz vermohter.
dô sich vater, muoter, tohter
schieden und urloup nâmen,
ê sie von einander quâmen,
von jâmers gewalde
diu süeze vürstîn alde
und ouch diu werde herzogîn
von weinen liten grôze pîn.
willehalm der wîgant
rehte und ordelich diu lant
hielt und twanc die heidenschaft.
mit strîte und menlîcher kraft
lac er in obe starke.
biz an tenenmarke,
ze berge biz an walhen zil
hôhes lobes erwarp er vil,
sô man noch von im saget dâ
in yberne und anderswâ.
dô er quam in sehzic jâr,
er zôch mit der frouwen klâr
in ein klôster ûf den walt.
der lande reht und ir gewalt
sînen sünen er dô gap
und grôzer wirde urhap.
mit manger süezer lêre
riet in vort der hêre
getriulich biz daz er erstarp.
daz himelrîch der vürste erwarp,
sam tet diu süeze herzogîn.
ich sprich dir, himelkünigîn,
dû aller frouwen êre:
von wem seit man daz mêre
daz er helflîch waere
ê sîn muoter in gebaere?
an niemen ich daz vinde
wan an dir und an dînem kinde.
nû bite ich, werdiu muoter, dich
daz dû wellest erhoeren mich
an dem künige wolgemuoten
wenzeslaben und an guoten,
der edeln küniginne klâr.
gip in saeldenrîchiu jâr,
frouwe, aller tugent ein übertugent.
ir klâre geburt, ir blüende jugent
hoehe in wirdic alder.
von dir in dem salder
spricht der herre dâvit
in dem salmen êructâvit:
ez stuont ein küniginne wert
als sie uns allen helfe gert,
in hôhem schouwe wünneclîch,
got herre ob allen künegen rîch,
ûf geriht ze dîner rehten hant.
von liehtem golt was ir gewant.
manger varwe glanzer schîn
het umberingt die künegîn
die der hoeste keiser triutet.
waz ir stên bediutet,
waz meint ir goltvarwez kleit,
der liehten varwen underscheit,
dâ haete ich von ze sprechen vil.
daz ich hie nû lâzen wil.
doch mac der rede werden mêr.
ob aller wirde dû wirde hêr,
swâ ich nâch trôste sene mich,
sô wîsent alle raete an dich.
erwirp uns ein guot ende
froelich ûz disem ellende!
dîn sun dir niemer niht verseit.
ô muoter aller saelekeit,
dû bist diu edel gerte
diu dâvit in nôt ernerte.
dâvon der herre sprach alsus:
< virga tua et baculus tuus
ipsa me consolata sunt.
hôhen trôst und saelden vunt
in mînen noeten, herre, gap
mir dîn süeziu gerte, dîn edel stap.>
diz sint mangem wildiu wort,
doch unser heil, der sêlen hort.
disiu rede ist alliu dir ze lobe.
dîn schoende lac aller klârheit obe
die wîle dû waere ûf ertrîche.
dîn anblic was sô minneclîche:
er waere diser oder der,
guot mensche oder sünder,
swer dich mit ougen ie gesach,
dîn güetlich süeze im sorge brach,
sô daz er dîn getroestet wart.
sô schrîbet uns sant bernhart.
diu werlt des noch urkünde hât:
swelch ruofer vür dîn bilde gât,
siht er daz minneclîchen an,
er muoz al sîn trûren lân.