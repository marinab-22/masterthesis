uns ist in alten maeren wunders vil geseit
von helden lobebaeren, von grôzer arebeit,
von fröuden, hôchgezîten, von weinen und von klagen,
von küener recken strîten muget ir nu wunder hoeren sagen.
ez wuohs in burgonden ein vil edel magedîn,
daz in allen landen niht schoeners mohte sîn,
kriemhilt geheizen: si wart ein scoene wîp.
darumbe muosen degene vil verliesen den lîp.
der minneclîchen meide triuten wol gezam.
ir muoten küene recken, niemen was ir gram.
âne mâzen schoene sô was ir edel lîp.
der juncvrouwen tugende zierten anderiu wîp.
ir pflâgen drîe künege edel unde rîch,
gunther unde gêrnôt, di recken lobelîch,
und gîselher der junge, ein ûzerwelter degen.
diu frouwe was ir swester, di fürsten hetens in ir pflegen.
die herren wâren milte, von arde hôh erborn,
mit kraft unmâzen küene, di recken ûz erkorn.
dâ zen burgonden sô was ir lant genant.
si frumten starkiu wunder sît in etzelen lant.
ze wormez bî dem rîne si wonten mit ir kraft.
in diente von ir landen vil stolziu ritterscaft
mit lobelîchen êren unz an ir endes zît.
si sturben sît jaemerlîche von zweier edelen frouwen nît.
ein rîchiu küneginne, frou uote ir muoter hiez.
ir vater hiez dancrât, der in diu erbe liez
sît nâch sîme lebene, ein ellens rîcher man,
der ouch in sîner jugende grôzer êren vil gewan.
die drîe künege wâren, als ich gesaget hân,
von vil hôhem ellen. in wâren undertân
ouch die besten recken, von den man hât gesaget,
starc und vil küene, in scarpfen strîten unverzaget.
daz was von tronege hagene und ouch der bruoder sîn,
dancwart der vil snelle, von metzen ortwîn,
di zwêne marcgrâven gêre und ekkewart,
volkêr von alzeye, mit ganzem ellen wol bewart.
rûmolt der kuchenmeister, ein ûzerwelter degen,
sindolt und hûnolt, dise herren muosen pflegen,
des hoves unt der êren, der drîer künege man.
si heten noch manegen recken, des ich genennen niene kan.
dancwart der was marscalk, dô was der neve sîn
truhsaeze des küneges, von metzen ortwîn.
sindolt der was scenke, ein ûzerwelter degen.
hûnolt was kameraere. si kunden hôher êren pflegen.
von des hoves krefte und von ir wîten kraft,
von ir vil hôhen werdekeit und von ir ritterscaft,
der di herren pflâgen mit vröuden al ir leben,
des enkunde iu ze wâre niemen gar ein ende geben.
in disen hôhen êren troumte kriemhilde,
wie si züge einen valken, starc scoen und wilde,
den ir zwêne arn erkrummen. daz si daz muoste sehen:
ir enkunde in dirre werlde leider nimmer gescehen.
den troum si dô sagete ir muoter uoten.
sine kundes niht besceiden baz der guoten:
< der valke den du ziuhest, daz ist ein edel man.
in welle got behüeten, du muost in sciere vloren hân.>
< waz saget ir mir von manne, viel liebiu muoter mîn?
âne recken minne sô wil ich immer sîn.
sus scoen ich wil belîben unz an mînen tôt,
daz ich von mannes minne sol gewinnen nimmer nôt.>
< nu versprich ez niht ze sêre,> sprach aber ir muoter dô.
< soltu immer herzenlîche zer werlde werden vrô,
daz gesciht von mannes minne. du wirst ein scoene wîp,
ob dir noch got gefüeget eins rehte guoten ritters lîp.>
< die rede lât belîben>, sprach si,< frouwe mîn.
ez ist an manegen wîben vil dicke worden scîn
wie liebe mit leide ze jungest lônen kan.
ich sol si mîden beide, sone kan mir nimmer missegân.>
kriemhilt in ir muote sich minne gar bewac.
sît lebte diu vil guote vil manegen lieben tac,
daz sine wesse niemen den minnen wolde ir lîp.
sît wart si mit êren eins vil küenen recken wîp.
der was der selbe valke, den si in ir troume sach,
den ir besciet ir muoter. wi sêre si daz rach
an ir naehsten mâgen, die in sluogen sint!
durch sîn eines sterben starp vil maneger muoter kint.
dô wuohs in niderlanden eins edelen küneges kint,
des vater der hiez sigemunt, sîn muoter sigelint,
in einer rîchen bürge, wîten wol bekant,
nidene bî dem rîne: diu was ze santen genant.
sîvrit was geheizen der snelle degen guot.
er versuochte vil der rîche durch ellenthaften muot.
durch sînes lîbes sterke er reit in menegiu lant.
hey waz er sneller degene sît zen burgonden vant!
in sînen besten zîten, bî sînen jungen tagen,
man mohte michel wunder von sîvride sagen,
waz êren an im wüehse und wi scoene was sîn lîp.
sît heten in ze minne diu vil waetlîchen wîp.
man zôch in mit dem vlîze als im daz wol gezam.
von sîn selbes muote waz tugende er an sich nam!
des wurden sît gezieret sînes vater lant,
daz man in ze allen dingen sô rehte hêrlîchen vant.
er was nu sô gewahsen daz er ze hove reit.
die liute in sâhen gerne. manec frouwe und manec meit
im wunschten daz sîn wille in immer trüege dar.
holt wurden im genuoge, des wart der herre wol gewar.
vil selten âne huote man rîten lie daz kint.
in hiez mit kleidern zieren sigmunt und siglint.
sîn pflâgen ouch die wîsen, den êre was bekant.
des moht er wol gewinnen beide liute unde lant.
nu was er in der sterke daz er wol wâfen truoc.
swes er dar zuo bedorfte, des lag an im genuoc.
er begunde mit sinnen werben scoeniu wîp,
di trûten wol mit êren des küenen sîvrides lîp.
dô hiez sîn vater sigmunt künden sînen man,
er wolde hôhgezîte mit lieben vriwenden hân.
diu maere man dô fuorte in ander künege lant.
den vremden und den kunden gab er ross und guot gewant.
swâ man vant deheinen der riter solde sîn
von art der sînen mâge, diu edeln kindelîn
diu ladet man zuo dem lande durh die hôhgezît.
mit dem jungen künege swert genâmen si sît.
von der hôhgezîte man möhte wunder sagen.
sigmunt unde siglint die mohten wol bejagen
mit guote michel êre; des teilte vil ir hant.
des sach man vil der vremden zuo zin rîten in daz lant.
vier hundert swertdegene die solden tragen kleit
mit samt sîvrîde. vil manec scoeniu meit
von werke was unmüezec, wan si im wâren holt.
vil der edelen steine die frouwen leiten in daz golt,
die si mit porten wolten wurken ûf ir wât
den jungen stolzen recken: des newas niht rât.
der wirt der hiez dô sidelen vil manegen küenen man,
ze einen sunewenden, dâ sîn sun wol ritters namen gewan.
dô gie ze einem münster vil manec rîcher kneht
und manec edel riter. die wîsen heten reht
daz si den tumben dienten, als in was ê getân.
si heten kurzwîle und ouch vil maneger vreuden wân.
got man dô zen êren eine messe sanc.
dô huop sih von den liuten vil michel der gedranc,
dâ si ze riter wurden nâh riterlîcher ê
mit alsô grôzen êren, daz waetlîch immer mê ergê.
si liefen dâ si funden gesatelt manec marc.
in hove sigmundes der buhurt wart sô starc,
daz man erdiezen hôrte palas unde sal.
die hôhgemuoten degene die heten groezlîchen scal.
von wîsen und von tumben man hôrte manegen stôz,
daz der scefte brechen gein den lüften dôz.
trunzûne sach man vliegen für den palas dan
von maneges recken hende: daz wart mit vlîze getân.
der wirt der bat ez lâzen, dô zôch man diu marc.
man sach ouch dâ zebrochen vil manege buckel starc,
vil der edelen steine gevellet ûf daz gras
ab liehten schildes spangen, von hurten daz gescehen was.
dô giengen s wirtes geste dâ man in sitzen riet.
vil der edelen spîse si von ir müede sciet
unt wîn der aller beste, des man in vil getruoc.
den vremden und den kunden bôt man êren dâ genuoc.
swie vil si kurzwîle pflâgen al den tac,
vil der varender diete ruowe sich bewac.
si dienten nâch der gâbe die man dâ rîche vant.
des wart mit lobe gezieret allez sigmundes lant.
der herre der hiez lîhen sîvrit den jungen man
lant unde bürge, als er het ê getân.
sînen swertgenôzen den gap dô vil sîn hant.
dô liebt in diu reise, daz si kômen in daz lant.
diu hôhgezît werte unz an den sibenden tac.
siglint diu rîche nâch alten siten pflac
durch ir sunes liebe teilen rôtez golt.
si kundez wol gedienen daz im die liute wâren holt.
vil lützel man der varnder armen dâ vant.
ross unde kleider daz stoub in von der hant,
sam si ze lebene hêten niht mêr deheinen tac.
ich waen ie ingesinde sô grôzer milte gepflac.
mit lobelîchen êren sciet sich diu hôhgezît.
von den rîchen herren hôrte man wol sît
daz si den jungen wolden ze eime herren hân.
des engerte niht her sîvrit, der vil waetlîche man.
sît daz noch beide lebten, sigmunt und siglint,
niht wolde tragen krône ir beider liebez kint,
doch wolder wesen herre für allen den gewalt
des in den landen vorhte der degen küen unde balt.
den herren muoten selten deheiniu herzen leit.
er hôrte sagen maere wie ein scoeniu meit
waere in burgonden, ze wunsche wol getân,
von der er sît vil vreuden und ouch arbeit gewan.
diu ir unmâzen scoene was vil wîten kunt,
und ir hôhgemüete zuo der selben stunt
an der juncfrouwen sô manec helt ervant.
ez ladete vil der geste in daz guntheres lant.
swaz man der werbenden nâch ir minne sach,
kriemhilt in ir sinne ir selber nie verjach,
daz si deheinen wolde ze eime trûte hân.
er was ir noch vil vremde, dem si wart sider undertân.
dô gedâht ûf hôhe minne daz siglinde kint.
ez was ir aller werben wider in ein wint.
er mohte wol verdienen scoener frouwen lîp.
sît wart diu edele kriemhilt der küenen sîvrides wîp.
im rieten sîne mâge und genuoge sîne man,
sît er ûf staete minne tragen wolde wân,
daz er dan eine wurbe diu im möhte zemen.
dô sprach der küene sîvrit:< sô wil ich kriemhilden nemen,
die scoenen juncfrouwen von burgonden lant
durch ir unmâzen scoene. daz ist mir wol bekant,
nie keiser wart sô rîche, der wolde haben wîp,
im zaemen wol ze minnen der rîchen küneginne lîp.>
disiu selben maere gehôrte sigmunt.
ez reiten sîne liute, dâvon wart im kunt
der wille sînes kindes was im harte leit,
daz er werben wolde die vil hêrlîchen meit.
ez gevriesc ouch siglint, des edelen küneges wîp.
si hete grôze sorge um ir kindes lîp,
wan si wol erkande gunthern und sîne man.
den gewerp man dem degene sêre leiden began.
dô sprach der küene sîvrit:< vil lieber vater mîn,
ân edeler frouwen minne wold ich immer sîn,
ih enwurbe, dar mîn herze vil grôze liebe hât.
swaz iemen reden kunde, des ist deheiner slahte rât.>
< unt wil du niht erwinden>, sprach der künec dô,
< so bin ich dînes willen waerlîchen vrô,
und wil dirz helfen enden so ich aller beste kan.
doch hât der künec gunther vil manegen hôhferten man.
ob ez ander niemen waere wan hagene der degen,
der kan mit übermüete der hôhverte pflegen,
daz ich des sêre fürhte, ez müg uns werden leit,
ob wir werben wellen die vil hêrlîchen meit.>
< waz mag uns daz gewerren?> sprach dô sîvrit.
< swaz ich friwentlîche niht ab in erbit,
daz mac sus erwerben mit ellen dâ mîn hant.
ich trouwe an in ertwingen beide liut unde lant.>
dô sprach der fürste sigmunt:< dîn rede diu ist mir leit.
wan wurden disiu maere ze rîne geseit,
dune dörftest nimmer gerîten in daz lant.
gunther unde gêrnôt die sint mir lange bekant.
mit gewalte niemen erwerben mac die meit>,
sô sprach der künec sigmunt;< daz ist mir wol geseit.
wilt aber du mit recken rîten in daz lant,
ob wir iht haben vriwende, di werdent sciere besant.>
< des enist mir niht ze muote>, sprach aber sîvrit,
< daz mir sulen recken ze rîne volgen mit
durh deheine hervart daz waere mir vil leit,
dâmit ich solde ertwingen die vil waetlîchen meit.
si mac wol sus erwerben dâ mîn eines hant.
ich wil selbe zwelfte in guntheres lant.
dar sult ir mir helfen, vater sigmunt.>
dô gap man sînen degenen ze kleidern grâ unde bunt.
do vernam ouch disiu maere sîn muoter siglint.
si begunde trûren um ir liebez kint,
daz vorhte si verliesen von guntheres man.
diu edele küneginne vil sêre weinen began.
sîvrit der herre gie dâ er si sach.
wider sîne muoter er güetlîchen sprach:
< frouwe, ir sult niht weinen durh den willen mîn.
jâ wil ich âne sorge vor allen wîganden sîn.
und helfet mir der reise in burgonden lant,
daz ich und mîne recken haben sölch gewant,
daz alsô stolze helde mit êren mugen tragen.
des wil ich iu genâde mit triuwen waerlîchen sagen.>
< sît du niht wil erwinden,> sprach frou siglint,
< sô hilf ich dir der reise, mîn einigez kint,
mit der besten waete, die riter ie getruoc,
dir und dînen gesellen. ir sult ir füeren genuoc.>
dô neic der küneginne sîvrit der junge man.
er sprach:< ih wil zer verte niemen mêre hân
niwan zwelf recken: den sol man prüeven wât.
ich wil daz sehen gerne wiez um kriemhilde stât.>
dô sâzen scoene frouwen naht unde tac,
daz lützel ir deheiniu ruowe gepflac,
unze man geworhte di sîvrides wât.
er wolde sîner reise haben deheiner slahte rât.
sîn vater hiez im zieren sîn riterlîch gewant,
dâmit er wolde rûmen daz sigmundes lant,
und ir vil liehten brünne die wurden ouch bereit,
und ir vesten helme, ir schilde scoen unde breit.
dô nâhet in ir reise zen burgonden dan.
um si begunde sorgen wîb unde man,
ob si immer komen solden heim wider in daz lant.
die helde in hiezen soumen beide wâfen und gewant.
ir ross diu wâren scoene, ir gereite goldes rôt.
lebt iemen übermüeter, des enwas niht nôt,
denne waere sîvrit und di sîne man.
urloubes er dô gerte zuo den burgonden dan.
in werten trûreclîchen der künec und sîn wîp.
er trôste minneclîchen dô ir beider lîp.
er sprach:< ir sult niht weinen durch den willen mîn;
immer âne sorge sult ir mînes lîbes sîn.>
ez was leit den recken, ez weinte ouch manec meit.
ich waen in het ir herze rehte daz geseit,
daz in sô vil der friwende dâvon gelaege tôt.
von sculden si dô klageten: des gie in waerlîche nôt.
an dem sibenden morgen ze wormez ûf den sant
riten die vil küenen. allez ir gewant
was von rôtem golde, ir gereite wol getân.
ir ross in giengen ebene, des küenen sîvrides man.
ir schilde wâren niuwe, lieht unde breit,
und vil scoene ir helme, dâ ze hove reit
sîvrit der vil küene in guntheres lant.
man gesach an helden nie sô hêrlîch gewant.
diu ort ir swerte giengen nider ûf die sporn.
ez fuorten scärpfe gêren die riter ûz erkorn.
sîvrit der fuort ir einen wol zweier spannen breit,
der ze sînen ecken vil harte vreislîchen sneit.
die goltvarwen zoume fuortens an der hant,
sîdîniu fürbüege: sus kômens in daz lant.
daz volc si allenthalben kapfen an began,
dô liefen in engegene vil der guntheres man.
die hôhgemuoten recken, riter unde kneht,
die giengen zuo den herren daz was michel reht
und enpfiengen dise geste in ir herren lant,
und nâmen in die moere mit den schilden von der hant.
diu ross si wolden dannen ziehen an gemach.
sîvrit der vil küene, wie snelle er dô sprach:
< lât uns stên die moere, mir und mînen man.
wir wellen sciere hinnen, des ich vil guoten willen hân.
swem sîn kunt diu maere, der sol mich niht verdagen,
wâ ich den künec vinde, daz sol man mir sagen,
gunthern den vil rîchen ûz burgonden lant.>
dô sagtez im ir einer dem ez rehte was bekant.
< welt ir den herren vinden, daz mac vil wol gescehen.
in jenem sale wîten dâ hân ich in gesehen
bî den sînen helden. dâ sult ir hine gân;
dâ mugt ir bî im vinden vil manegen hêrlîchen man.>
nu wâren dem künige diu maere geseit
daz dâ komen waeren riter vil gemeit,
di fuorten wîze brünne und hêrlîch gewant.
sin erkande niemen in der burgonden lant.
den künec des hete wunder, von wannen koemen dar
die hêrlîchen recken in waete lieht gevar
und mit sô guoten scilden, niuwe unde breit.
daz im daz sagte niemen, daz was gunthere leit.
des antwurte dem künege von metzen ortwîn
rîch unde küene moht er wol sîn:
< sît wir ir niht erkennen, nu sult ir heizen gân
nâch mînem oeheim hagenen; den sult ir si sehen lân.
dem sint kunt diu rîche und ouch diu vremden lant.
sint im die herren künde, daz tuot er uns bekant.>
der künec bat in bringen und die sînen man.
man sach in hêrlîche mit recken hin ze hove gân.
waz sîn der künec wolde, des vrâgte hagene.
< ez sint in mîme hûse unkunde degene,
di niemen hie bekennet. habt ir si ie gesehen,
des sult ir mir, hagene, der rehten wârheite jehen.>
< daz tuon ich>, sprach hagene. zeinem venster er dô gie,
sîn ougen er dô wenken zuo den gesten lie.
wol behagte im ir geverte und ouch ir gewant:
si wâren im vil vremde in der burgonden lant.
er sprach, von swannen koemen die recken an den rîn,
ez möhten selbe fürsten oder fürsten boten sîn.
ir ross diu waeren scoene, ir kleider harte guot.
von swannen daz si füeren, si waeren hohe gemuot.
alsô sprach dô hagene.< ich wil des wol verjehen,
swie ich sîvrîden nimmer habe gesehen,
sô wil ich wol gelouben, swie ez darumbe stât,
daz ez sî der recke, der dort sô hêrlîchen gât.
er bringet niuwemaere her in ditze lant.
die küenen nibelunge sluoc des heldes hant,
schilbunc und nibelungen, diu rîchen küneges kint.
er frumte starkiu wunder mit sîner grôzen krefte sint.
dâ der helt al eine ân alle helfe reit,
er vant vor einem berge, daz ist mir wol geseit,
bî nibelunges horde vil manegen küenen man,
die wâren im ê vremde, unz er ir künde dâ gewan.
hort der nibelunges der was gar getragen
ûz einem holen berge. nu hoeret wunder sagen,
wie in wolden teilen der nibelunge man.
daz sach der degen sîvrit; den helt es wundern began.
er kom zuo zin sô nâhen daz er die helde sach
und ouch in die degene. ir einer drunder sprach:
< hie kumt der starke sîvrit, der helt von niderlant.>
vil seltsaeniu maere er an den nibelungen vant.
den recken wol enpfiengen schilbunc und nibelunc.
mit gemeinem râte die edlen fürsten junc
den scaz in bâten teilen, den waetlîchen man,
und gerten des mit vlîze. der herre loben inz began.
er sach sô vil gesteines sô wir hoeren sagen
hundert kanzwägene es möhten niht getragen;
noch mê des rôten goldes von nibelunge lant.
daz sold in allez teilen des küenen sîvrides hant.
dô gâben si im ze miete daz nibelunges swert.
si wâren mit dem dienste vil übele gewert,
den in dâ leisten solde sîvrit der helt guot.
ern kundez niht verenden: si wâren zornec gemuot.
si heten dâ ir friunde zwelf küene man,
daz starke risen wâren. waz kundez si vervân?
die sluoc sît mit zorne diu sîvrides hant,
und recken siben hundert twang er von nibelunge lant
mit dem guoten swerte, daz hiez balmunc.
durch die starken vorhte vil manec recke junc,
die si zem swerte heten und an den küenen man,
daz lant zuo den bürgen si im tâten undertân.
dar zuo die rîchen künige die sluog er beide tôt.
er kom von albrîche sît in grôze nôt.
der wânde sîne herren rechen dâ zehant,
unz er die grôzen sterke sît an sîvride vant.
done kund im niht gestrîten daz starke getwerc.
alsam die lewen wilde si liefen an den berc,
da er die tarnkappen sît albrîche an gewan.
dô was des hordes herre sîvrit der vreislîche man.
die dâ torsten vehten, die lâgen alle erslagen.
den scaz den hiez er balde füeren unde tragen
dâ in dâ vor dâ nâmen di nibelunges man.
albrîch der vil starke dô die kameren gewan.
er muos im sweren eide, er diente im sô sîn kneht.
aller hande dinge was er im gereht.>
sô sprach von tronege hagene.< daz hât er getân.
alsô grôzer krefte nie mêr recke gewan.
noch weiz ich an im mêre daz mir ist bekant.
einen lintrachen den sluoc des heldes hant.
er badet sich in dem bluote: sîn hût wart hurnîn.
des snîdet in kein wâfen. daz ist dicke worden scîn.
wir suln den herren enpfâhen deste baz,
daz wir iht verdienen des jungen recken haz.
sîn lîp der ist sô küene, man sol in holden hân.
er hât mit sîner krefte sô menegiu wunder getân.>
dô sprach der künec rîche:< du maht wol haben wâr.
nu sich, wie degenlîche er stêt in strîtes vâr,
er und die sînen degene, der vil küene man.
wir sulen im engegene hin nider zuo dem recken gân.>
< daz mugt ir>, sprach dô hagene,< wol mit êren tuon.
er ist von edelem künne, eines rîchen küneges sun.
er stêt in der gebaere, mich dunket, wizze krist,
ez ensîn niht kleiniu maere darumb er her geriten ist.>
dô sprach der künec des landes:< nu sî uns willekomen.
er ist edel unde küene, daz hân ich wol vernomen.
des sol ouch er geniezen in burgonden lant.>
dô gie der herre gunther dâ er sîvriden vant.
der wirt und sîne recken enpfiengen sô den gast
daz in an ir zühten vil wênec iht gebrast.
des begund in nîgen der waetlîche man,
daz si in heten grüezen sô rehte scône getân.
< mich wundert dirre maere>, sprach der künec zehant,
< von wannen ir, edel sîvrit, sît komen in ditze lant,
oder waz ir wellet werben ze wormez an den rîn.>
dô sprach der gast zem künege:< daz sol iuch unverdaget sîn.
mir wart gesaget maere in mînes vater lant,
daz hie bî iu waeren daz het ich gern erkant
die küenesten recken des hân ich vil vernomen
die ie künec gewunne; darumbe bin ich her bekomen.
ouch hoere ich iu selben der degenheite jehen
daz man künec deheinen küener habe gesehen.
des redent vil die liute über elliu disiu lant.
nu wil ich niht erwinden unz ez mir werde bekant.
ich bin ouch ein recke und solde krône tragen.
ich wil daz gerne füegen daz si von mir sagen
daz ich habe von rehte liute unde lant.
darumbe sol mîn êre und ouch mîn houbet wesen pfant.
nu ir sît sô küene, als mir ist geseit,
sone ruoch ich, ist daz iemen liep oder leit:
ich wil an iu ertwingen swaz ir muget hân:
lant unde bürge, daz sol mir werden undertân.>
den künec hete wunder und sîne man alsam
um disiu maere di er hie vernam,
daz er des hete willen, er naeme im sîniu lant.
daz hôrten sîne degene; dô wart in zürnen bekant.
< wie het ich daz verdienet,> sprach gunther der degen,
< des mîn vater lange mit êren hât gepflegen,
daz wir daz solden vliesen von iemannes kraft?
wir liezen übele schînen daz wir ouch pflegen riterschaft.>
< ine wil es niht erwinden,> sprach aber der küene man.
< ez enmüge von dînen ellen dîn lant den fride hân,
ich wil es alles walten. und ouch diu erbe mîn,
erwirbest duz mit sterke, diu sulen dir undertaenec sîn.
dîn erbe und ouch daz mîne sulen gelîche ligen.
sweder unser einer am andern mac gesigen,
dem sol ez allez dienen, die liute und ouch diu lant.>
daz widerredete hagene unde gêrnôt zehant.
< wir hân des niht gedingen,> sprach dô gêrnôt,
< daz wir iht lande ertwingen, daz iemen drumbe tôt
gelige vor heldes handen. wir haben rîchiu lant,
diu dienent uns von rehte, ze niemen sint si baz bewant.>
mit grimmigem muote dâ stuonden friwende sîn.
dô was ouch dar under von metzen ortwîn.
der sprach:< disiu suone diu ist mir harte leit.
iu hât der starke sîvrit unverdienet widerseit.
ob ir und iuwer bruoder hetet niht die wer,
und ob er danne fuorte ein ganzez küneges her,
ih trûte wol erstrîten daz der küene man
diz starkez übermüeten von wâren schulden müese lân.>
daz zurnde harte sêre der helt von niderlant.
er sprach:< sich sol vermezzen niht wider mich dîn hant.
ich bin ein künec rîche, sô bistu küneges man.
jane dörften mich dîn zwelve mit strîte nimmer bestân.>
nâch swerten rief dô sêre von metzen ortwîn:
er mohte hagenen swester sun von tronege vil wol sîn.
daz der sô lange dagete, daz was dem künege leit.
dô understuond ez gêrnôt, der riter küen unt gemeit.
er sprach ze ortwîne:< lât iuwer zürnen stân,
uns enhât der herre sîvrit solhes niht getân,
wir enmugenz noch wol sceiden mit zühten, deist mîn rât,
und haben in ze friwende: daz uns noch lobelîcher stât.>
dô sprach der starke hagene:< uns mac wol wesen leit,
allen dînen degenen, daz er ie gereit
durch strîten her ze rîne. er soltez haben lân.
im heten mîne herren sölher leide niht getân.>
des antwurte sîvrit, der kreftige man:
< müet iuch daz, her hagene, daz ich gesprochen hân,
sô sol ich lâzen kiesen daz die hende mîn
wellent vil gewaltec hie zen burgonden sîn.>
< daz sol ich eine wenden>, sprach aber gêrnôt.
allen sînen degenen reden er verbôt
iht mit übermüete des im waere leit.
dô gedâhte ouch sîvrit an die hêrlîchen meit.
< wie zaeme uns mit iu strîten?> sprach aber gêrnôt.
< swaz helde nu dar under müese ligen tôt,
wir hetens lützel êre und ir vil kleinen frum.>
des antwurte im dô sîvrit, des künec sigmundes sun:
< warumbe bîtet hagene und ouch ortwîn,
daz er niht gâhet strîten mit den friwenden sîn,
der er hie sô manegen zen burgonden hât?>
si muosen rede vermîden: daz was gêrnôtes rât.
< ir sult uns wesen willekomen,> sô sprach daz uoten kint,
< mit iuwern hergesellen, die mit iu komen sint.
wir sulen iu gerne dienen, ich und die mâge mîn.>
dô hiez man den gesten scenken den guntheres wîn.
dô sprach der wirt des landes:< allez daz wir hân,
geruochet irs nâch êren, daz sî iu undertân,
und sî mit iu geteilet lîp unde guot.>
dô wart der herre sîvrit ein lützel sanfter gemuot.
dô hiez man in gehalten allez ir gewant.
man suochte herberge, die besten die man vant,
sîvrides knehten. man scuof in guot gemach.
den gast man sît vil gerne dâ zen burgonden sach.
man bôt im michel êre dar nâch ze manegen tagen,
tûsent stunden mêre dann ich iu kan gesagen.
daz het versolt sîn ellen, ir sult gelouben daz.
in sach vil lützel iemen der im waere gehaz.
sich vlizzen kurzwîle die künege und ouch ir man.
sô was er ie der beste swes man dâ began,
des enkund im gevolgen niemen, sô michel was sîn kraft,
sô si den stein wurfen oder schuzzen den scaft.
swâ sô bî den frouwen durch ir höfscheit
kurzewîle pflâgen die riter vil gemeit,
dâ sah man ie vil gerne den helt von niderlant.
er het ûf hôhe minne sîne sinne gewant.
swes man ie begunde, des was sîn lîp bereit.
er truog in sîme sinne ein minneclîche meit,
und ouch in ein diu frouwe die er noh nie gesach,
diu im in heimlîche vil dicke güetlîchen sprach.
swenne ûf dem hove wolden spilen dâ diu kint,
riter unde knehte, daz sach vil dicke sint
kriemhilt durch diu venster, diu küneginne hêr.
deheiner kurzwîle bedorftes in den zîten mêr.
wess er daz in saehe die er in herzen truoc,
dâ het er kurzewîle immer von genuoc.
saehen sie sîniu ougen, ich wil wol wizzen daz,
daz im in dirre werlde kunde nimmer werden baz.
swenn er bî den helden ûf dem hove stuont,
alsô noch die liute durch kurzewîle tuont,
sô stuont sô minneclîche daz siglinde kint,
daz in durch herzen liebe trûte manec frouwe sint.
er gedâht ouch manege zîte:< wie sol daz gescehen
daz ich die maget edele mit ougen müge sehen?
die ich von herzen minne und lange hân getân,
diu ist mir noch vil vremde: des muoz ich trûric gestân.>
sô ie die künege rîche riten in ir lant,
sô muosen ouch die recken mit in al zehant.
dâmite muos ouch sîvrit, daz was der frouwen leit.
er leit ouch von ir minne dicke michel arebeit.
sus wont er bî den herren, daz ist alwâr,
in guntheres lande volleclîch ein jâr,
daz er die minneclîchen die zîte niene gesach,
dâvon im sît vil liebe und ouch vil leide gescach.
nu nâhten vremdiu maere in guntheres lant,
von boten die in verre wurden dar gesant
von unkunden recken die in truogen haz.
dô si die rede vernâmen, leit was in waerlîche daz.
die wil ich iu nennen: ez was liudegêr,
ûzer sahsen lande ein rîcher fürste hêr,
und ouch von tenemarke der künec liudegast.
die brâhten in ir reise vil manegen hêrlîchen gast.
ir boten komen wâren in guntheres lant,
die sîne widerwinnen heten dar gesant.
dô vrâgte man der maere die unkunden man.
man hiez die boten balde ze hove für den künec gân.
der künec si gruozte scône, er sprach:< sît willekomen.
wer iuch her habe gesendet, des enhân ich niht vernomen,
daz sult ir lâzen hoeren>, sprach der künec guot.
dô vorhten si vil sêre den grimmen guntheres muot.
< welt ir, künec, erlouben, daz wir iu maere sagen,
diu wir iu dâ bringen, sone sul wir niht verdagen,
wir nennen iu die herren die uns her habent gesant:
liudegast und liudegêr die wellent suochen her in iuwer lant.
ir habt ir zorn verdienet. jâ hôrten wir wol daz,
daz iu die herren beide tragent grôzen haz.
si wellent herverten ze wormez an den rîn;
in hilfet vil der degene, daz wizzet ûf die triuwe mîn.
inre zwelf wochen diu reise muoz gescehen.
habt ir iht guoter friwende, daz lâzet balde sehen,
die iu vriden helfen di bürge und iwer lant.
hie wirt von in verhouwen vil manec helm unde rant.
oder welt ir mit in dingen, so enbietet ez in dar,
sone rîtent iu sô nâhen niht die manegen scar
der iuwer starken vîende ûf herzenlîchiu leit,
dâvon verderben müezen vil guote rîter gemeit.>
< nu bîtet eine wîle>, sprach der künec guot,
< unz ich mich baz versinne. ich künd iu mînen muot.
hân ich getriuwer iemen, dine sol ich niht verdagen
disiu starken maere sol ich mînen friwenden klagen.>
gunthere dem vil rîchen wart leide genuoc.
die rede er tougenlîchen in sîme herzen truoc.
er hiez gewinnen hagenen und ander sîne man
und bat ouch harte balde ze hove nâch gêrnôte gân.
dô kômen die besten swaz man der dâ vant.
er sprach:< man wil uns suochen her in unser lant
mit starken herverten; daz lât iu wesen leit.>
des antwurte gêrnôt, ein riter küen unt gemeit:
< daz wer et wir mit swerten,> sô sprach gêrnôt.
< dâ sterbent wan die veigen: die lâzen ligen tôt.
darumb ich niht vergezzen mac der êren mîn.
di unsern vîande suln uns willekomen sîn.>
dô sprach von tronege hagene:< daz endunket mich niht guot.
liudegast unt liudegêr die tragent übermuot.
wir mugen uns niht besenden in sô kurzen tagen.>
sô sprach der küene recke,< wan muget irz sîvride sagen?>
die boten herbergen hiez man in die stat.
swie vient man in waere, vil scône ir pflegen bat
gunther der rîche, daz was wol getân
unz er ervant an friwenden wer im dâ wolde gestân.
dem künege in sînen sorgen was idoch vil leit.
dô sah in trûrende ein riter vil gemeit,
der niht mohte wizzen waz im was gescehen:
dô bat er im der maere den künec gunther verjehen.
< mich nimt des michel wunder>, sprach dô sîvrit,
< wie ir sô habet verkêret die vroelîchen sit
der ir mit uns nu lange habt alher gepflegen.>
des antwurt im dô gunther, der vil zierlîche degen:
< jane mag ich allen liuten die swaere niht gesagen,
die ich muoz tougenlîche in mîme herzen tragen.
man sol staeten vriwenden klagen herzen nôt.>
diu sîvrides varwe wart dô bleich unde rôt.
er sprach zuo dem künege:< ine hân iu niht verseit.
ich sol iu helfen wenden elliu iwer leit.
welt ir vriwent suochen, der sol ich einer sîn
unt trouwe ez wol volbringen mit êren an daz ende mîn.>
< nu lôn iu got, her sîvrit, diu rede mich dunket guot.
und ob mir nimmer helfe iwer ellen getuot,
ich freu mich doch der maere, daz ir mir sît sô holt.
leb ich deheine wîle, ez wirdet umb iuch wol versolt.
ich wil iuch lâzen hoeren, warumb ich trûrec stân.
von boten mîner vîende ich daz vernomen hân,
daz si mich wellen suochen mit herverten hie.
daz getâten uns noch degene her zuo disen landen nie.>
< daz lât iuch ahten ringe,> sprach dô sîvrit,
< unt senftet iwerem muote. tuot des ich iuch bit:
lât mich iu erwerben êre unde frumen,
und bitet iwer degene daz si iu ouch ze helfe kumen.
swenne iwer starken vîende zir helfe möhten hân
drîzec tûsent degene, sô wold ich si bestân,
und het ich niwan tûsent: des lât iuch an mich.>
dô sprach der künec gunther:< daz dien ich immer umbe dich.>
< sô heizet mir gewinnen tûsent iwer man,
sît daz ich der mînen bî mir niht enhân
niwan zwelf recken. sô wer ich iwer lant.
iu sol mit triuwen dienen immer sîvrides hant.
des sol uns helfen hagene und ouch ortwîn,
dancwart und sindolt, die lieben recken dîn.
ouch sol dâ mit rîten volkêr der küene man.
der sol den vanen füeren; baz ichs nieman engan.
unt lât die boten rîten heim in ir herren lant.
daz si uns sehen sciere, daz tuo man in bekant,
sô daz unser bürge müezen vride hân.>
dô hiez der künec besenden beide mâge unde man.
die boten liudegêres ze hove giengen dô.
daz si ze lande solden, des wâren si vil vrô.
dô bôt in rîche gâbe gunther der künec guot,
und scuof in sîn geleite; des stuont in hôhe der muot.
< nu saget>, sprach dô gunther,< den starken vîenden mîn,
si mugen mit ir reise wol dâ heime sîn.
wellen aber si mich suochen her in mîniu lant,
mirn zerinne mîner vriwende in wirt arbeit erkant.>
den boten rîche gâbe man dô für truoc,
der het in ze gebene gunther genuoc.
dine torsten niht versprechen die liudegêres man.
dô si urloup genâmen, si schieden vroelîche dan.
dô die boten wâren ze tenemarke komen,
unt der künec liudegast hete daz vernomen,
wie si von rîne kômen, als im daz wart geseit,
ir starkez übermüeten daz was im waerlîchen leit.
si sagten daz si hêten vil manegen küenen man,
ouch sâhen si dar under einen recken stân,
der was geheizen sîvrit, ein helt ûz niderlant.
ez leidete liudegaste, als er daz maere rehte ervant.
dô die von tenemarke ditze hôrten sagen,
dô îlten si der friwende deste mêr bejagen,
unz daz her liudegast sîner küenen man
zweinzec tûsent degene zuo sîner reise gewan.
do besant ouch sich von sahsen der künec liudegêr,
unz si vierzec tûsent heten unde mêr,
mit den si wolden rîten in burgonden lant.
dô het ouch sich hie heime der künec gunther besant
mit den sînen mâgen und sîner bruoder man,
die si wolden füeren durch urliuge dan,
und ouch die hagenen recken, des gie den helden nôt.
darumbe muosen degene sider kiesen den tôt.
si vlizzen sich der reise. dô si wolden dan,
den vanen muose leiten volkêr der küene man,
alsô si wolden rîten von wormez über rîn.
hagene von tronege der muose scarmeister sîn.
dâ mite reit ouch sindolt unde hûnolt,
die wol gedienen kunden daz guntheres golt.
dancwart hagenen bruoder und ouch ortwîn,
die mohten wol mit êren in der herverte sîn.
< her künec, sît hie heime,> sprach dô sîvrit,
< sît daz iuwer recken mir wellent volgen mit.
belîbet bî den frouwen und traget hôhen muot.
ich trouwe iu wol behüeten beidiu êre unde guot.
die iuch dâ wolden suochen ze wormez an den rîn,
daz wil ich wol behüeten, si mugen dâ heime sîn.
wir sulen in gerîten sô nâhen in ir lant,
daz in ir übermüeten werde in sorgen erwant.>
von rîne si durch hessen mit ir helden riten
gegen sahsen lande. dâ wart sît gestriten.
mit roube und ouch mit brande wuosten si daz lant,
daz ez den fürsten beiden wart mit arbeit bekant.
si kômen ûf die marke; die knehte zogten dan.
sîvrit der vil starke vrâgen des began:
< wer sol des gesindes uns nu hüeten hie?>
jâne wart den sahsen geriten schedelîcher nie.
si sprâchen:< lât der tumben hüeten ûf den wegen
den küenen dancwarten; der ist ein sneller degen.
wir vliesen deste minre von liudegêres man.
lât in und ortwînen hie die nâhhuote hân.>
< sô wil ich selbe rîten,> sprach sîvrit der degen,
< unde wil der warte gegen den vîenden pflegen,
unz ich rehte ervinde wâ die recken sint.>
dô wart gewâfent sciere der scoenen siglinden kint.
daz volc bevalh er hagenen, dô er wolde dan,
unde gêrnôte dem vil küenen man;
dô reit er eine dannen in der sahsen lant.
des wart von im verhouwen des tages manec helmbant.
dô sah er her daz grôze daz ûf dem velde lac,
daz wider sîner helfe mit unfuoge wac:
des was wol vierzec tûsent oder dannoch baz.
sîvrit in hôhem muote sach vil vroelîchen daz.
dô het ouch sich ein recke gein den vîenden dar
erhaben ûf die warte; der was ze vlîze gar.
den sach der herre sîvrit, und in der küene man.
ietweder dô des andern mit nîde hüeten began.
ich sag iu wer der waere, der der warte pflac.
ein liehter scilt von golde im vor der hende lac.
ez was der künec liudegast; der huote sîner scar.
dirre gast vil edele sprancte vil hêrlîchen dar.
nu het ouch in her liudegast vîentlîch erkorn.
ir ross si nâmen beide zen sîten mit den sporn,
si neigten ûf die scilde die scefte mit ir kraft.
des wart der künec rîche mit grôzen sorgen behaft.
diu ross nâch stiche truogen diu rîchen küneges kint
beide für ein ander, sam si waete ein wint.
mit zoumen wart gewendet vil riterlîche dan.
mit swerten ez versuochten die zwêne grimmige man.
dô sluoc der herre sîvrit daz al daz velt erdôz.
dô stoup uz dem helme sam von brenden grôz
die viwerrôten vanken von des heldes hant.
ir ietweder den sînen an dem anderen vant.
ouch sluog im her liudegast vil manegen grimmen slac.
ir ietweders ellen ûf schilden vaste lac.
dô heten dar gehüetet wol drîzec sîner man.
ê daz im die koemen, den sic doch sîvrit gewan
mit drîen starken wunden die er dem künege sluoc
durch eine wîze brünne, diu was guot genuoc.
daz swert an sînen ecken brâht ûz wunden bluot.
des muose der künec liudegast haben trûrigen muot.
er bat sich leben lâzen und bôt im sîniu lant
und sagt im daz er waere liudegast genant.
dô kômen sîne recken, die heten wol gesehen
waz dâ von in beiden ûf der warte was gescehen.
er wolde in füeren dannen, dô wart er an gerant
von drîzec sînen mannen. dô werte des heldes hant
sînen rîchen gîsel mit ungefüegen slegen.
sît tet scaden mêre der vil zierlîche degen.
die drîzec er ze tôde vil werlîche sluoc.
er liez ir leben einen. balde er reit genuoc
und sagte hin diu maere, waz hie was gescehen.
ouch mohte mans die wârheit an sîme rôtem helme sehen.
den von tenemarke was vil grimme leit,
ir herre was gevangen, dô in daz wart geseit.
man sagt ez sînem bruoder; toben er began
von ungefüegen zorne, wand im was leide getân.
liudegast der recke was gefüeret dan
von sîvrides gewalte zuo guntheres man.
er bevalh in hagenen. do in daz wart geseit,
daz ez der künec waere, dô was in maezlîche leit.
man hiez den burgonden ir vanen binden an.
< wol ûf>, sprach sîvrit,< hie wirt mêr getân,
ê sich der tac verende, sol ich haben den lîp.
daz müet in sahsen lande vil manec waetlîchez wîp.
ir helde von dem rîne, ir sult mîn nemen war.
ich kan iuch wol geleiten in liudegêres scar,
sô seht ir helme houwen von guoter helde hant.
ê daz wir wider wenden, in wirdet sorge bekant.>
zen rossen gâhte gêrnôt unde sîne man.
den vanen zuhte balde der starke spileman,
volkêr der herre; dô reit er vor der scar.
dô was ouch daz gesinde ze strîte hêrlîchen gar.
si fuorten doch niht mêre niwan tûsent man,
dar über zwelf recken. stieben dô began
di molten von den strâzen. si riten über lant.
dô sah man von in scînen vil manegen hêrlîchen rant.
dô wâren ouch die sahsen mit ir scharn komen
mit swerten wol gewahsen, daz hân ich sît vernomen.
diu swert diu sniten sêre den helden an der hant,
dô wolden si den gesten weren bürge unde lant.
der herren scarmeister daz volc dô fuorten dan.
dô was ouch komen sîvrit mit den sînen man,
die er mit im brâhte ûzer niderlant.
des tages wart in sturme vil manec bluotigiu hant.
sindolt und hûnolt und ouch gêrnôt
die sluogen in dem strîte vil manegen helt tôt,
ê si daz reht erfunden wie küene was ir lîp.
daz muose sît beweinen vil manec edel wîp.
volkêr und hagene und ouch ortwîn,
die lascten ime strîte vil maneges helmes schîn
mit vliezendem bluote, die sturmküene man.
dâ wart von dancwarte vil michel wunder getân.
die von tenemarke versuochten wol ir hant.
dô hôrte man von hurte erdiezen manegen rant,
und ouch von scärpfen swerten, der man dâ vil gesluoc.
die strîtküenen sahsen tâten scaden dâ genuoc.
dô die von burgonden drungen in den strît,
von in wart erhouwen vil manec wunde wît.
dô sah man über sätele fliezen daz bluot.
sus wurben nâch den êren die rîter küene unde guot.
man hôrte dâ lûte erhellen den helden an der hant
diu vil scarpfen wâfen, dô die von niderlant
drungen nâch ir herren in die herten scar.
si kômen degenlîche mit samt sîvride dar.
volgen der von rîne niemen man im sach.
man mohte kiesen vliezen den bluotigen bach
durch die liehten helme von sîvrides hant,
unz er liudegêren vor sînen hergesellen vant.
drî widerkêre het er nu genomen
durch daz her anz ende. nu was hagene komen,
der half im wol ervollen in sturme sînen muot.
des tages muose ersterben vor in manec riter guot.
dô der starke liudegêr sîvriden vant,
unz daz er alsô hôhe truog an sîner hant
den guoten balmungen und ir sô manegen sluoc,
des wart der herre zornec unde grimmic genuoc.
dô wart ein michel dringen und grôzer swerte klanc,
dâ ir ingesinde zuo z'ein ander dranc.
do versuochten sich die recken beide deste baz.
die scar begunden wîchen. sich huop dâ groezlîcher haz.
dem vogte von den sahsen was daz wol geseit,
sîn bruoder was gevangen: daz was im harte leit.
niht wesser daz ez taete daz siglinde kint.
man zêh es gêrnôten: vil wol ervant er ez sint.
die slege liudegêres di wâren alsô starc
daz im under satele strûchte daz marc.
dô sich daz ross erholte, der küene sîvrit
der gewan in dem sturme einen vreislîchen sit.
des half im wol hagene und ouch gêrnôt,
dancwart und volkêr: des lag ir vil dâ tôt.
sindolt und hûnolt und ortwîn der degen,
die kunden in dem strîte zem tôde manegen nider legen.
in sturme ungesceiden wâren die fürsten hêr.
dô sah man über helme vliegen manegen gêr
durch die liehten schilde von der helde hant.
man sach dâ var nâch bluote vil manegen hêrlîchen rant.
in dem starken sturme erbeizte manec man
nider von den rossen. ein ander liefen an
sîvrit der küene und ouch liudegêr.
man sach dâ scefte vliegen unde manegen scärpfen gêr.
dô flouc daz schiltgespenge von sîvrides hant.
den sic gedâht erwerben der helt von niderlant
an den küenen sahsen, der man vil wunder sach.
hei waz dâ liehter ringe der küene dancwart zebrach!
dô het der herre liudegêr ûf eime schilde erkant
gemâlet eine krône vor sîvrides hant.
wol wesser daz ez waere der kreftige man.
der helt zuo sînen friwenden dô lûte ruofen began:
< geloubet iuch des sturmes, alle mîne man!
sun den sigmundes ich hie gesehen hân,
sîvriden den starken hân ich hie bekant.
in hât der übele tiuvel her zen sahsen gesant.>
die vanen hiez er lâzen in dem sturme nider.
vrides er dô gerte, des werte man in sider,
doch muoser werden gîsel in guntheres lant.
daz het an im betwungen des küenen sîvrides hant.
mit gemeinem râte sô liezen si den strît.
dürkel vil der helme und ouch der schilde wît
si leiten von den handen; swaz sô man der vant,
die truogen bluotes varwe von der burgonden hant.
si viengen swen si wolden, des heten si gewalt.
gêrnôt und hagene, die recken vil balt,
die wunden hiezen bâren. si fuorten mit in dan
gevangen zuo dem rîne fünf hundert werlîcher man.
die sigelôsen recken ze tenemarke riten.
done heten ouch die sahsen sô hôhe niht gestriten
daz man in lobes jaehe; daz was den helden leit.
dô wurden ouch die veigen von vriwenden sêre gekleit.
si hiezen daz gewaefen wider soumen an den rîn.
er hete wol geworben mit den helden sîn
sîvrit der recke, der het ez guot getân,
des im jehen muosen alle guntheres man.
gegen wormez sande der herre gêrnôt.
heim zuo sîme lande den vriwenden er enbôt,
wie gelungen waere im und sînen man.
ez heten die vil küenen wol nâch êren getân.
die garzûne liefen; von den wart ez geseit.
dâ freuten sich vor liebe, di ê dâ heten leit,
dirre lieben maere di in dâ wâren komen.
dâ wart von edelen frouwen michel vrâgen vernomen,
wie gelungen waere des rîchen küneges man.
man hiez der boten einen für kriemhilde gân.
daz gescach vil tougen; jane torstes über lût,
wan si hete dar under ir vil liebez herzen trût.
dô si den boten komende zir kemenâten sach,
kriemhilt diu scoene vil güetlîchen sprach:
< nu sag an liebiu maere; jâ gib ich dir mîn golt.
tuost duz âne liegen, ich wil dir immer wesen holt.
wie sciet ûz dem strîte mîn bruoder gêrnôt
und ander mîne friwende? ist unser iht maneger tôt?
oder wer tet dâ daz beste? daz solt du mir sagen.>
dô sprach der bote sciere:< wir heten ninder keinen zagen.
ze ernste und ze strîte reit niemen alsô wol,
vil edeliu küneginne, sît ichz iu sagen sol,
sô der gast vil edele ûzer niderlant.
dâ worhte michel wunder des küenen sîvrides hant.
swaz die recken alle in strîte hânt getân,
dancwart und hagene und ander sküneges man,
swaz si striten nâch êren, daz ist gar ein wint
unz eine an sîvrîden, des künec sigmundes kint.
si frumten in dem sturme der helde vil erslagen,
doch möhte iu daz wunder niemen wol gesagen
waz dâ worhte sîvrit, swenn er ze strîte reit.
den frouwen an ir mâgen tet er diu groezlîchen leit.
ouch muoste dâ belîben maneger frouwen trût.
sîne slege man hôrte ûf helmen alsô lût,
daz si von wunden brâhten daz fliezende bluot.
er ist an allen tugenden ein riter küen unde guot.
swaz dâ hât begangen von metzen ortwîn
swaz er ir moht erlangen mit dem swerte sîn,
die muosen wunt belîben oder meistec tôt,
dâ tet iuwer bruoder die aller groezisten nôt
diu immer in den stürmen kunde sîn gescehen.
man muoz der wârheite den ûzerwelten jehen:
die stolzen burgonden habent sô gevarn
daz si vor allen scanden ir êre kunnen wol bewarn.
man sach dâ vor ir handen vil manegen satel blôz,
dâ von liehten swerten daz velt sô lûte erdôz.
die recken von dem rîne die habent sô geriten
daz ez ir vîanden waere bezzer vermiten.
die küenen tronegaere die frumten grôziu leit,
dâ mit volkes kreften daz her zesamne reit.
dâ frumte manegen tôten des küenen hagenen hant,
des vil ze sagene waere her ze burgonden lant.
sindolt und hûnolt, die gêrnôtes man,
und rûmolt der küene, die hânt sô vil getân
daz ez liudegêre mag immer wesen leit,
daz er den dînen mâgen ze rîne hete widerseit.
strît den aller hoehsten der inder dâ gescach
ze jungest und zem êrsten, den ie man gesach,
den tet vil willeclîche diu sîvrides hant.
er bringet rîche gîsel in daz guntheres lant.
die twanc mit sînen ellen der waetlîche man,
des ouch der künec liudegast muoz den scaden hân,
und ouch von sahsen lande sîn bruoder liudegêr.
nu hoeret mîniu maere, edeliu küneginne hêr.
si hât gevangen beide diu sîvrîdes hant.
nie sô manegen gîsel man brâht in ditze lant
sô von sînen schulden nu kumt an den rîn.>
ir kunden disiu maere nimmer lieber gesîn.
< man bringet der gesunden fünf hundert oder baz,
unt der verchwunden frouwe, wizzet daz
wol ahzec rôte bâre her in unser lant,
die meistec hât verhouwen des küenen sîvrides hant.
die durch übermüeten widersagten an den rîn,
die müezen nu gevangen die guntheres sîn.
die bringet man mit vreuden her in ditze lant.>
do erblüete ir liehtiu varwe, dô si diu maere reht ervant.
ir scoenez antlütze daz wart rôsenrôt,
do mit liebe was gesceiden ûz der grôzen nôt
der waetlîche recke sîvrit der junge man.
si freute ouch sich ir friwende; daz was von sculden getân.
dô sprach diu minneclîche:< du hâst mir wol geseit.
du solt haben darumbe ze miete rîchiu kleit
und zehen marc von golde, die heiz ich dir tragen.>
des mac man sölhiu maere rîchen frouwen gerne sagen.
man gab im sîne miete, daz golt und ouch diu kleit.
dô gie an diu venster vil manec scoeniu meit.
si warten ûf die strâze; rîten man dô vant
vil der hôhgemuoten in der burgonden lant.
dâ kômen die gesunden, die wunden tâten sam.
si mohten grüezen hoeren von friwenden âne scam.
der wirt gein sînen gesten vil vroelîche reit,
mit vreuden was verendet daz sîn vil groezlîchen leit.
do enpfie er wol die sîne, die vremden tet er sam,
wan dem rîchen künege anders niht gezam
wan danken güetlîche den die im wâren komen,
daz si den sic nâh êren in sturme hêten genomen.
gunther bat im maere von sînen vriwenden sagen,
wer im an der reise ze tôde waer erslagen.
dô het er vloren niemen niwan sehzec man.
verklagen man die muose sô sît nâch helden ist getân.
die gesunden brâhten zerhouwen manegen rant
und helme vil verscrôten in guntheres lant.
daz volc erbeizte nidere für des küneges sal;
ze liebem antpfange man hôrte vroelîchen scal.
dô hiez man herbergen die recken in die stat.
der künec sîner vil scône pflegen bat.
er hiez der wunden hüeten und scaffen guot gemach.
wol man sîne tugende an sînen vîanden sach.
er sprach ze liudegaste:< nu sît mir willekomen.
ich hân von iwern sculden vil grôzen scaden genomen,
der wirt mir nu vergolten, ob ich gelücke hân.
got lône mînen vriwenden: si hânt mir liebe getân.>
< ir mugt in gerne danken>, sprach dô liudegêr,
< alsô hôher gîsel gewan nie künec mêr.
umbe scoene huote wir geben michel guot,
daz ir genaedeclîche an iwern vîanden tuot.>
< ich wil iuch beide lâzen>, sprach er,< ledec gên,
daz mîne vîande hie bî mir bestên.
des wil ich haben bürgen, daz si mîniu lant
iht rûmen âne hulde.> des bôt liudegêr die hant.
man brâhte si ze ruowe und scuof in ir gemach.
den wunden man gebettet vil güetlîchen sach.
man schancte den gesunden met und guoten wîn.
dô kunde daz gesinde nimmer vroelîcher sîn.
ir zerhouwen schilde behalten man dô truoc.
vil bluotiger sätele der was dâ genuoc
die hiez man verbergen, daz weinten niht diu wîp.
dâ kom hermüede maneges guoten riters lîp.
der künec pflac sîner geste vil groezlîche wol.
der vremden und der kunden diu lant wâren vol.
er bat der sêre wunden vil güetlîche pflegen.
dô was ir übermüeten vil harte ringe gelegen.
die erzenîe kunden den bôt man rîchen solt,
silber âne wâge, dar zuo daz liehte golt,
daz si die helde nerten nâch der strîtes nôt.
dar zuo der künec den gesten gâbe groezlîchen bôt.
die wider heim ze hûse heten reise muot,
die bat man noch belîben alsô man vriwenden tuot.
der künec dô gie ze râte wi er lônte sînen man;
si heten sînen willen nâch grôzen êren getân.
dô sprach der herre gêrnôt:< man sol si rîten lân.
über sehs wochen, sî in daz kunt getân,
daz si komen widere ze einer hôhgezît:
so ist maneger geheilet der nu vil sêre wunder lît.>
dô gert ouch urloubes sîvrit von niderlant.
dô der künec gunther den willen sîn ervant,
er bat in minneclîche noch bî im bestân.
niwan durch sîne swester, sone waerez nimmer getân.
dar zuo was er ze rîche, daz er iht naeme solt.
er het daz wol verdienet, der künec was im holt.
sam wâren sîne mâge die heten daz gesehen,
waz von sînen kreften in dem strîte was geschehen.
durch der scoenen willen gedâht er noch bestân,
ob er si gesehen möhte. sît wart ez getân:
wol nâch sînem willen wart im diu maget bekant.
sît reit er vroelîche in daz sigmundes lant.
der wirt hiez ze allen zîten riterscefte pflegen.
daz tet dô willeclîchen vil manec junger degen.
die wîle hiez er sidelen vor wormez ûf den sant
den die im komen solden zuo der burgonden lant.
in den selben zîten, dô si nu solden komen,
dô het diu scoene kriemhilt diu maere wol vernomen,
er wolde hôhgezîte durch liebe vriwende hân.
dô wart vil michel vlîzen von scoenen frouwen getân
mit waete und mit gebende, daz si dâ solden tragen.
uote diu vil rîche diu maere hôrte sagen
von den stolzen recken, die dâ solden komen.
dô wart ûz der valde vil rîcher kleider genomen.
durch ir kinde liebe hiez si bereiten kleit,
dâmite wart gezieret vil manec frouwe und meit
und vil der jungen recken ûz burgonden lant.
ouch hiez si vil den vremden prüeven hêrlîch gewant.
man sach si tägelîchen nu rîten an den rîn,
die zer hôhgezîte gerne wolden sîn.
die durch des küneges liebe kômen in daz lant,
den bôt man sumelîchen ross und hêrlîch gewant.
in was ir gesidele allen wol bereit,
den hoehsten und den besten, als uns daz ist geseit,
zwein und drîzec fürsten dâ zer hôhgezît.
dâ zierten sich engegene die scoenen frouwen wider strît.
ez was dâ vil unmüezec gîselher daz kint.
die geste mit den kunden vil güetlîche sint
die enpfieng er und gêrnôt und ouch ir beider man.
jâ gruozten si di degene, als ez nâch êren was getân.
vil goltrôter sätele si fuorten in daz lant,
zierlîche scilde und hêrlîch gewant
brâhten si ze rîne zuo der hôhgezît.
manegen ungesunden sah man vroelîchen sît.
die in den betten lâgen und heten wunden nôt,
die muosen des vergezzen, wie herte was der tôt.
die siechen ungesunden muosen si verklagen.
si vreuten sich der maere gein der hôhgezîte tagen,
wie si leben wolden dâ zer wirtscaft.
wunne âne mâze, mit vreuden überkraft,
heten al die liute, swaz man ir dâ vant.
des huop sich michel vreude über al daz guntheres lant.
an einem pfinxtmorgen sah man für gân
gekleidet wünneclîche vil manegen küenen man,
fünf tûsent oder mêre dâ zer hôhgezît.
sich huop diu kurzewîle an manegem ende wider strît.
der wirt der hete die sinne, im was daz wol erkant,
wie rehte herzenlîche der helt von niderlant
sîne swester trûte, swi er si niene gesach,
der man sô grôzer scoene vor allen juncfrouwen jach.
dô sprach zuo dem künege der degen ortwîn:
< welt ir mit vollen êren zer hôhgezîte sîn,
sô sult ir lâzen scouwen diu wünneclîchen kint,
di mit sô grôzen êren hie zen burgonden sint.
waz waere mannes wünne, des vreute sich sîn lîp,
ez entaeten scoene mägede und hêrlîchiu wîp?
lâzet iuwer swester für iuwer geste gân.>
der rât der was ze liebe manegem helde getân.
< des wil ich gerne volgen,> sprach der künec dô.
alle di ez erfunden, di wârens harte vrô.
ernbôt ez frouwen uoten und ir tohter wol getân,
daz si mit ir mageden hin ze hove solde gân.
dô wart ûz den schrînen gesuochet guot gewant,
swaz man in der valde der edelen waete vant,
die bouge mit den porten, des was in vil bereit.
sich zierte flîzeclîche vil manec waetlîchiu meit.
vil manec recke tumber des tages hete muot,
daz er an ze sehene den frouwen waere guot,
daz er dâ für niht naeme eins rîchen küneges lant.
si sâhen die vil gerne, die si nie hêten bekant.
dô hiez der künec rîche mit sîner swester gân,
die ir dienen solden, wol hundert sîner man,
ir und sîner mâge; die truogen swert enhant.
daz was daz hofgesinde von der burgonden lant.
uoten die vil rîchen die sach man mit ir komen.
diu hete scoene vrouwen geselleclîch genomen
wol hundert oder mêre: die truogen rîchiu kleit.
ouch gie dâ nâch ir tohter vil manec waetlîchiu meit.
von einer kemenâten sah man si alle gân.
dô wart vil michel dringen von helden dar getân,
die des gedingen hêten, ob kunde daz gescehen,
daz si die maget edele solden vroelîche sehen.
nu gie diu minneclîche alsô der morgenrôt
tuot ûz den trüeben wolken. dâ sciet von maneger nôt
der si dâ truog in herzen und lange het getân.
er sach die minneclîchen nu vil hêrlîchen stân.
jâ lûhte ir von ir waete vil manec edel stein.
ir rôsenrôtiu varwe vil minneclîchen scein.
ob iemen wünscen solde, der kunde niht gejehen
daz er ze dirre werlde het iht scoeners gesehen.
sam der liehte mâne vor den sternen stât,
des scîn sô lûterlîche ab den wolken gât,
dem stuont si nu gelîche vor maneger frouwen guot.
des wart dâ wol gehoehet den zieren helden der muot.
die rîchen kameraere sah man vor ir gân.
die hôhgemuoten degene diene wolden daz niht lân,
sine drungen dâ si sâhen die minneclîchen meit.
sîvride dem herren wart beide lieb unde leit.
er dâht in sînem muote:< wie kunde daz ergân
daz ich dich minnen solde? daz ist ein tumber wân.
sol aber ich dich vremeden, sô waere ich sanfter tôt.>
er wart von den gedanken vil dicke bleich unde rôt.
dô stuont sô minneclîche daz sigmundes kint,
sam er entworfen waere an ein permint
von guotes meisters listen, als man im jach,
daz man helt deheinen nie sô scoenen gesach.
die mit den frouwen giengen, die hiezen von den wegen
wîchen allenthalben daz leiste manec degen.
diu hôhe tragenden herzen vreuten manegen lîp.
man sach in hôhen zühten manec hêrlîchez wîp.
dô sprach von burgonden der herre gêrnôt:
< der iu sînen dienest sô güetlîchen bôt,
gunther, vil lieber bruoder, dem sult ir tuon alsam
vor allen disen recken; des râtes ich nimmer mich gescam.
ir heizet sîvrîden zuo mîner swester kumen,
daz in diu maget grüeze, des hab wir immer frumen.
diu nie gegruozte recken, diu sol in grüezen pflegen,
dâmit wir haben gewunnen den vil zierlîchen degen.>
dô giengen swirtes mâge dâ man den helt vant.
si sprâchen zuo dem recken ûzer niderlant:
< iu hât der künec erloubet, ir sult ze hove gân,
sîn swester sol iuch grüezen; daz ist zen êren iu getân.>
der herre in sînem muote was des vil gemeit.
dô truog er ime herzen lieb âne leit,
daz er sehen solde der scoenen uoten kint.
mit minneclîchen tugenden si gruozte sîvriden sint.
dô si den hôhgemuoten vor ir stênde sach,
do erzunde sich sîn varwe. diu scoene maget sprach:
< sît willekomen, her sîvrit, ein edel riter guot.>
dô wart im von dem gruoze vil wol gehoehet der muot.
er neig ir flîzeclîche; bi der hende si in vie.
wie rehte minneclîche er bî der frouwen gie!
mit lieben ougen blicken ein ander sâhen an
der herre und ouch diu frouwe. daz wart vil tougenlîch getân.
wart iht dâ friwentlîche getwungen wîziu hant
von herzen lieber minne, daz ist mir niht bekant.
doch enkan ich niht gelouben daz ez wurde lân.
si het im holden willen kunt vil sciere getân.
bî der sumerzîte und gein des meien tagen
dorft er in sîme herzen nimmer mêr getrâgen
sô vil der hôhen vreude denn er dâ gewan,
dô im diu gie enhende, die er ze trûte wolde hân.
do gedâhte manec recke:< hey waer mir sam gescehen,
daz ich ir gienge enebene, sam ich in hân gesehen,
oder bî ze ligene! daz liez ich âne haz.>
ez gediente noch nie recke nâch einer küneginne baz.
von swelher künege lande die geste kômen dar,
die nâmen al gelîche niwan ir zweier war.
ir wart erloubet küssen den waetlîchen man.
im wart in al der werlde nie sô liebe getân.
der künec von tenemarke der sprach sâ zestunt:
< diss vil hôhen gruozes lît maneger ungesunt
des ich vil wol enpfinde von sîvrides hant.
got enlaz in nimmer mêre komen in mîniu küneges lant.>
man hiez dô allenthalben wîchen von den wegen
der scoenen kriemhilde. manegen küenen degen
sah man gezogenlîche ze kirchen mit ir gân.
sît wart von ir gesceiden der vil waetlîche man.
dô gie si zuo dem münster, ir volgete manec wîp.
dô was ouch sô gezieret der küneginne lîp,
daz dâ hôher wünsce vil maneger wart verlorn.
si was dâ ze ougenweide vil manegem recken erkorn.
vil kûme erbeite sîvrit daz man dâ gesanc.
er mohte sînen saelden des immer sagen danc,
daz im diu was sô waege, die er in herzen truoc.
ouch was er der scoenen holt von sculden genuoc.
dô si kom ûz dem münster sam er het ê getân,
man bat den degen küenen wider zuo zir gân.
alrêst begund im danken diu minneclîche meit,
daz er vor ir mâgen sô rehte hêrlîchen streit.
< nu lôn iu got, her sîvrit>, sprach daz vil scoene kint,
< daz ir daz habt verdienet, daz iu die recken sint
sô holt mit rehten triuwen als ich si hoere jehen.>
do begunder minneclîche an froun kriemhilden sehen.
< ich sol iu immer dienen,> alsô sprach der degen,
< und enwil mîn houbet nimmer ê gelegen,
ih enwerbe nâch ir willen, sol ich mîn leben hân.
daz ist nâch iuwern hulden, mîn frou kriemhilt, getân.>
inre tagen zwelven, der tage al ieslîch,
sah man bî dem degene die maget lobelîch,
sô si ze hove solde vor ir vriwenden gân.
der dienst wart dem recken durch grôze liebe getân.
vreude unde wunne, vil groezlîchen scal
sah man aller tägelîch vor guntheres sal,
darûz und ouch dar inne, von manegem küenen man.
ortwîn unde hagene vil grôzer wunder began.
swes iemen pflegen solde, des wâren si bereit
mit volleclîcher mâze, die helde vil gemeit.
des wurden von den gesten die recken wol bekant.
dâvon sô was gezieret allez guntheres lant.
die dâ wunde lâgen, die sah man für gân.
si wolden kurzwîle mit dem gesinde hân,
schirmen mit den scilden und schiezen manegen scaft.
des hulfen in genuoge, si heten groezlîche kraft.
in der hôhgezîte der wirt der hiez ir pflegen
mit der besten spîse. er hete sich bewegen
aller slahte scande, die ie künec gewan.
man sah in vriwentlîche zuo den sînen gesten gân.
er sprach< ir guoten recken, ê daz ir sceidet hin,
sô nemt ir mîne gâbe: alsô stêt mîn sin
daz ichz immer diene, versmâht iu niht mîn guot.
daz wil ich mit iu teilen, des hân ich willigen muot.>
die von tenemarke di sprâchen sâ zehant:
< ê daz wir wider rîten heim in unser lant,
wir gern staeter suone. des ist uns recken nôt.
wir hân von iuwern degenen manegen lieben vriwent tôt.>
liudegast geheilet sîner wunden was.
der vogt von den sahsen nâch strîte wol genas.
etelîche tôten si liezen dar enlant.
dô gie der künec gunther dâ er sîvriden vant.
er sprach zuo dem recken:< nu râte wie ich tuo.
di unsern widerwinnen die wellent rîten fruo,
und gerent staeter suone an mich und mîne man.
nu râtâ, degen sîvrit, waz dich des dunke guot getân.
waz mir die herren bieten, daz wil ich dir sagen.
swaz fünf hundert moere goldes möhten tragen,
daz gaeben si mir gerne, wold ich si ledec lân.>
dô sprach der starke sîvrit:< daz waere vil übele getân.
ir sult si ledeclîchen hinnen lâzen varn,
und daz die recken edele mêre wol bewarn
vîentlîchez rîten her in iuwer lant.
des lât iu geben sicherheit hie der beider herren hant.>
< des râtes wil ich volgen.> dâmit si giengen dan.
den sînen vîanden wart daz kunt getân,
ir goldes gerte niemen, daz si dâ buten ê.
dâ heime ir lieben vriwenden was nâch den hermüeden wê.
manege scilde volle man dar scatzes truoc.
er teiltes âne wâge den vriwenden sîn genuoc,
bî fünf hundert marken, und etslîchen baz.
gêrnôt der vil küene der riet gunthere daz.
urloup si alle nâmen, alsô si wolden dan.
dô sah man die geste für kriemhilde gân
und ouch dâ frou uote diu küneginne saz.
ez enwart nie degenen noch mêre geurloubet baz.
die herberge wurden laere dô si von dannen riten.
noch bestuont dâ heime mit hêrlîchen siten
der künec mit sînen mâgen, vil manec edel man.
die sah man tägelîche zuo frouwen kriemhilde gân.
urloup dô nemen wolde sîvrit der helt guot.
er trouwete niht erwerben des er dâ hete muot.
der künec daz sagen hôrte daz er wolde dan.
gîselher der junge in von der reise gar gewan.
< war woldet ir nu rîten, vil edel sîvrit?
belîbet bî den recken, tuot des ich iuch bit,
bî gunthere dem künege und ouch bî sînen man.
hie ist vil scoener frouwen, die sol man iuch gerne sehen lân.>
dô sprach der starke sîvrit:< diu ross diu lâzet stân.
ich wolde hinnen rîten, des wil ich abe gân.
und traget ouch hin die scilde. jâ wold ich in mîn lant.
des hât mich her gîselher mit grôzen triuwen erwant.>
sus beleip der küene durch vriwende liebe dâ.
jâ waer er in den landen ninder anderswâ
gewesen alsô sanfte. dâvon daz gescach,
daz er nu tägelîche die scoenen kriemhilden sach.
durch ir unmâzen scoene der herre dâ beleip.
mit maneger kurzewîle man nu die zît vertreip,
wan daz in twang ir minne: diu gab im dicke nôt.
darumbe sît der küene lac vil jaemerlîche tôt.
iteniuwe maere sich huoben über rîn.
man sagte daz dâ waere manec scoene magedîn.
der gedaht im eine erwerben gunther der künec guot:
dâvon begunde dem recken vil sêre hôhen der muot.
ez was ein küneginne gesezzen über sê,
ir gelîche enheine man wesse ninder mê.
diu was unmâzen scoene, vil michel was ir kraft.
si scôz mit snellen degenen umbe minne den scaft.
den stein den warf si verre, dar nâch si wîten spranc.
swer ir minne gerte, der muose âne wanc
driu spil an gewinnen der frouwen wol geborn.
gebrast im an dem einen, er hete daz houbet sîn verlorn.
des het diu juncfrouwe unmâzen vil getân.
daz gehôrte bî dem rîne ein riter wol getân,
der wande sîne sinne an daz scoene wîp.
darumbe muosen helede sît verliesen den lîp.
dô sprach der vogt von rîne:< ich wil nider an den sê
hin ze prünhilde, swi ez mir ergê.
ich wil durch ir minne wâgen mînen lîp:
den wil ich verliesen, sine werde mîn wîp.>
< daz wil ich widerrâten,> sprach dô sîvrit.
< jâ hât diu küneginne sô vreislîche sit,
swer umb ir minne wirbet, daz ez im hôhe stât.
des muget ir der reise haben waerlîchen rât.>
< sô wil ih iu daz râten,> sprach dô hagene,
< ir bittet sîvrîde mit iu ze tragene
die vil starken swaere, daz ist nu mîn rât,
sît im daz ist sô kündec wi ez um prünhilde stât.>
er sprach:< wil du mir helfen, edel sîvrit,
werben die minneclîchen? tuostu des ich dich bit,
und wirt mir ze eime trûte daz minneclîche wîp,
ich wil durch dînen willen wâgen êre unde lîp.>
des antwurte sîvrit, der sigmundes sun:
< gîstu mir dîne swester, sô wil ich ez tuon,
die scoenen kriemhilde, ein küneginne hêr.
sô gêr ich deheines lônes nâch mînen arbeiten mêr.>
< daz lob ich,> sprach dô gunther,< sîvrit, an dîne hant.
und kumt diu scoene prünhilt her in ditze lant,
sô wil ich dir ze wîbe mîne swester geben,
sô mahtu mit der scoenen immer vroelîche leben.>
des swuoren si dô eide, die recken vil hêr.
des wart ir arebeiten verre deste mêr,
ê daz si die frouwen brâhten an den rîn.
des muosen die vil küenen sît in grôzen sorgen sîn.
sîvrit der muose füeren die kappen mit im dan,
die der helt vil küene mit sorgen gewan
ab eime getwerge, daz hiez albrîch.
sich bereiten zuo der verte die recken küen unde rîch.
alsô der starke sîvrit die tarnkappen truoc,
sô hêt er dar inne krefte genuoc,
zwelf manne sterke zuo sîn selbes lîp.
er warp mit grôzen listen daz vil hêrlîche wîp.
ouch was diu selbe tarnhût alsô getân
daz dar inne worhte ein ieslîcher man
swaz er selbe wolde, daz in doch niemen sach.
sus gewan er prünhilde, dâvon im leide gescach.
< nu sag mir, degen sîvrit, ê daz mîn vart ergê,
daz wir mit vollen êren komen an den sê,
suln wir iht recken füeren in prünhilde lant?
drîzec tûsent degene die werdent sciere besant.>
< swie vil wir volkes füeren,> sprach aber sîvrit,
< ez pfliget diu küneginne sô vreislîcher sit,
die müesen doch ersterben von ir übermuot.
ich sol iuch baz bewîsen, degen küene unde
wir suln in recken wîse varn ze tal den rîn.
die wil ich dir nennen, die daz sulen sîn.
selbe vierde degene varn wir an den sê.
so erwerben wir die frouwen, swi ez uns dar nâch ergê.
der gesellen bin ich einer, daz ander soltu wesen,
der dritte daz sî hagene wir mugen wol genesen,
der vierde daz sî dancwart, der küene man.
uns endurfen ander tûsent mit strîte nimmer bestân.>
< diu maere wess ich gerne,> sprach der künec dô,
< ê daz wir hinnen füeren des waere ich harte vrô,
waz wir kleider solden vor prünhilde tragen,
diu uns dâ wol gezaemen: daz sult ir gunthere sagen.>
< wât die aller besten die ie man bevant,
die treit man zallen zîten in prünhilde lant.
des sulen wir rîchiu kleider vor der frouwen tragen,
daz wirs iht haben scande, sô man diu maere hoere sagen.>
dô sprach der degen guoter:< sô wil ich selbe gân
zuo mîner lieben muoter, ob ich erbitten kan
daz uns ir scoenen mägede helfen prüeven kleit,
diu wir tragen mit êren für die hêrlîchen meit.>
dô sprach von tronege hagene mit hêrlîchen siten:
< waz welt ir iuwer muoter sölher dienste biten?
lât iuwer swester hoeren wes ir habet muot:
sô wirdet iu ir dienest zuo dirre hovereise guot.>
do enbôt er sîner swester daz er si wolde sehen,
und ouch der degen sîvrit. ê daz was gescehen,
dô het sich diu scoene ze wunsche wol gekleit.
daz komen der vil küenen daz was ir maezlîche leit.
nu was ouch ir gesinde gezieret als im zam.
die fürsten kômen beide, dô si daz vernam,
dô stuont si von dem sedele, mit zühten si dô gie
dâ si den gast vil edele und ouch ir bruoder enpfie.
< willekomen sî mîn bruoder und der geselle sîn.
diu maere ich wiste gerne,> sô sprach daz magedîn,
< waz ir herren woldet, sît ir ze hove gât.
daz lâzet ir mich hoeren wi ez iu edelen recken stât.>
dô sprach der künec gunther:< frouwe, ich wilz iu sagen.
wir müezen michel sorgen bî hôhem muote tragen.
wir wellen höfschen rîten verre in vremdiu lant;
wir solten zuo der reise haben zierlîch gewant.>
< nu sitzet, lieber bruoder,> sprach daz küneges kint,
< und lât mich rehte hoeren wer die frouwen sint,
der ir dâ gert mit minnen in ander künege lant.>
die ûzerwelten beide nam diu frouwe bî der hant.
dô gie si mit in beiden dâ si ê dâ saz,
ûf matraz diu vil rîchen, ich wil wol wizzen daz,
geworht von guoten bilden, mit golde wol erhaben.
si mohten bî den frouwen guote kurzwîle haben.
friwentlîche blicke und güetlîchez sehen,
des mohte dâ in beiden harte vil gescehen.
er truoc si ime herzen, si was im sô der lîp.
sît wart diu scoene kriemhilt des starken sîvrides wîp.
dô sprach der künec rîche:< vil liebiu swester mîn,
âne dîne helfe kundez niht gesîn.
wir wellen kurzwîlen in prünhilde lant:
da bedorften wir ze habene vor frouwen hêrlîch gewant.>
dô sprach diu juncfrouwe:< vil lieber bruoder mîn,
swaz der mînen helfe dar an kan gesîn,
des bring ich iuch wol innen, daz ich iu bin bereit.
versagt iu ander iemen, daz waere kriemhilde leit.
ir sult mich, riter edele, niht sorgende biten,
ir sult mir gebieten mit hêrlîchen siten.
swaz iu von mir gevalle, des bin ich iu bereit,
unt tuon ez willeclîche,> sprach diu wünneclîche meit.
< wir wellen, liebiu swester, tragen guot gewant.
daz sol helfen prüeven iuwer edeliu hant.
des volziehen iuwer mägede, daz ez uns rehte stât,
wande wir der verte hân deheiner slahte rât.>
dô sprach diu juncfrouwe:< nu merket waz ich sage.
ich hân selbe sîden: nu scaffet daz man trage
gesteine uns ûf den scilden, sô wurken wir diu kleit.>
des willen was dô gunther und ouch sîvrit bereit.
< wer sint die gesellen,> sprach diu künegîn,
< die mit iu gekleidet ze hove sulen sîn?>
er sprach:< ich selbe vierde: zwêne mîne man,
dancwart unde hagene, suln ze hove mit mir gân.
ir sult vil rehte merken waz ich iu, frouwe, sage:
daz ich selbe vierde ze vier tagen trage
ie drîer hande kleider und alsô guot gewant,
daz wir âne scande rûmen prünhilde lant.>
mit guotem urloube die herren schieden dan.
dô hiez ir juncfrouwen drîzec meide gân
ûz ir kemenâten kriemhilt diu künegîn,
die zuo sölhem werke heten groezlîchen sin.
die arâbîschen sîden wîz alsô der snê
unt von zazamanc der guoten grüen alsam der klê,
dar in si leiten steine; des wurden guotiu kleit.
selbe sneit si kriemhilt, diu vil hêrlîche meit.
von vremder visce hiuten bezoc wol getân
ze sehene vremden liuten, swaz man der gewan,
die dahten si mit sîden, sô si si solden tragen.
nu hoeret michel wunder von der liehten waete sagen.
von marroch ûz dem lande und ouch von lybîân
die aller besten sîden die ie mêr gewan
deheines küneges künne, der heten si genuoc.
wol lie daz scînen kriemhilt daz si in holden willen truoc.
sît si der hôhen verte heten nu gegert,
härmîne vederen di dûhten si unwert.
pfellel darobe lâgen swarz alsam ein kol,
daz noch snellen helden stüende in hôhgezîten wol.
uz arâbîschem golde vil gesteines scein.
der frouwen unmuoze diu newas niht klein:
inre siben wochen bereiten si diu kleit.
dô was ouch ir gewaefen den guoten recken bereit.
dô si bereitet wâren, dô was in ûf den rîn
gemachet flîzeclîchen ein starkez sciffelîn,
daz si tragen solde vol nider an den sê.
den edelen juncfrouwen was von arbeiten wê.
dô sagte man den recken, in waeren nu bereit,
diu si dâ füeren solden, ir zierlîchen kleit,
alsô si dâ gerten. daz was nu getân.
done wolden si niht langer bî dem rîne bestân.
nâch den hergesellen wart ein bote gesant,
ob si wolden scouwen niuwez ir gewant,
ob ez den helden waere ze kurz und ouch ze lanc.
ez was in rehter mâze, des sagten si den frouwen danc.
für alle die si kômen, die muosen in des jehen,
daz si zer werlde hêten bezzers niht gesehen.
des mohten si si gerne dâ ze hove tragen.
von bezzer recken waete kunde niemen niht gesagen.
vil groezlîche danken wart dâ niht verdeit.
dô gerten urloubes di helde vil gemeit.
in riterlîchen zühten di herren tâten daz.
des wurden liehtiu ougen von weinen trüeb unde naz.
si sprach:< vil lieber bruoder, ir möhtet noh bestân
unt wurbet ander frouwen daz hiez ich wol getân,
dâ iu sô sêre enwâge stüende niht der lîp.
ir muget hie nâher vinden ein alsô hôchgeborn wîp.>
ich waen in sagt ir herze daz in dâvon geschach.
si weinten al gelîche, swaz îeman gesprach.
ir golt in vor den brüsten wart von trähen sal,
die vielen in genôte von den ougen hin ze tal.
si sprach:< herre sîvrit, lât iu bevolhen sîn
ûf triuwe und ûf genâde den lieben bruoder mîn,
daz im iht gewerre in prünhilde lant.>
daz lobte der vil küene in froun kriemhilde hant.
dô sprach der degen rîche:< ob mir mîn leben bestât,
sô sult ir aller sorgen, frouwe, haben rât.
ich bringen in gesunden her wider an den rîn,
daz wizzet sicherlîchen.> im neic daz scoene magedîn.
ir goltvarwen scilde man truog in ûf den sant
unde brâht in zuo zin allez ir gewant.
ir ross hiez man in ziehen; si wolden rîten dan.
dâ wart von scoenen frouwen vil michel weinen getân.
dô stuonden in den venstern diu minneclîchen kint.
ir scif mit dem segele daz ruort ein hôher wint.
die stolzen hergesellen di sâzen ûf den rîn.
dô sprach der künec gunther:< wer sol nu scifmeister sîn?>
< daz wil ich,> sprach sîvrit:< ich kan iuch ûf der fluot
hinnen wol gefüeren, daz wizzet, helde guot.
die rehten wazzerstrâzen die sint mir wol bekant.>
si scieden vroelîchen ûz der burgonden lant.
sîvrit dô balde eine scalten gewan:
von stade begunde schieben der kreftige man.
gunther der küene ein ruoder selbe nam.
dô huoben sich von lande die snellen riter lobesam.
si fuorten rîche spîse, dar zuo vil guoten wîn,
den besten den man kunde vinden umben rîn.
ir ross diu stuonden scône, si heten guot gemach.
ir scif daz gie vil ebene, vil lützel leides in gescach.
ir vil starken segelseil diu wurden in gestraht;
si fuoren zweinzec mîle, ê daz ez wurde naht,
mit eime guoten winde nider gegen dem sê.
ir starkez arbeiten tet sît den hôhgemuoten wê.
an dem zwelften morgen, sô wir hoeren sagen,
heten si di winde verre dan getragen
gegen îsensteine in prünhilde lant.
daz was ir deheinem niwan sîvride erkant.
dô der künec gunther sô vil der bürge sach
und ouch die wîten marke, wie balde er dô sprach:
< sagt mir, friwent sîvrit, ist iu daz bekant,
wes sint dise bürge und ouch daz hêrlîche lant?>
des antwurte sîvrit:< ez ist mir wol bekant.
ez ist prünhilde liute unde lant
und îsenstein diu veste, als ir mich hôrtet jehen.
dâ muget ir noch hiute vil scoener frouwen gesehen.
unt wil iu helden râten, ir habt einen muot.
ir jehet gelîche, jâ dunket ez mich guot.
swenne wir noch hiute für prünhilde gân,
sô müezen wir mit sorgen vor der küneginne stân.
sô wir die minneclîchen bî ir gesinde sehen.
sô sult ir, helde maere, wan einer rede jehen:
gunther sî mîn herre, und ich sî sîn man.
des er dâ hât gedingen, daz wirdet allez getân.>
des wâren si bereite swaz er si loben hiez.
durh ir übermüete ir deheiner ez niht liez,
si jâhen swes er wolde, dâvon in wol gescach,
dô der künec gunther die scoenen prünhilde sach.
< jane lob ihz niht sô verre durch die liebe dîn
sô durch dîne swester, daz scoene magedîn.
diu ist mir sam mîn sêle und sô mîn selbes lîp.
ich wil daz gerne dienen, daz si werde mîn wîp.>
in der selben zîte dô was ir scif gegân
der bürge alsô nâhen, dô sah der künec stân
oben in den venstern vil manege scoene meit.
daz er ir niht erkande, daz was gunthere leit.
er vrâgte sîvride, den gesellen sîn:
< ist iu daz iht künde umb disiu magedîn,
die dort her nider scouwent gein uns ûf die vluot?
swi ir herre heize, si sint vil hôhe gemuot.>
dô sprach der herre sîvrit:< nu sult ir tougen spehen
under den juncfrouwen, und sult mir danne jehen
welhe ir nemen woldet, hetet irs gewalt.>
< daz tuon ich>, sô sprach gunther, ein riter küen unde balt.
< sô sihe ich ir eine in jenem venster stân,
in snêwîzer waete, diu ist sô wol getân,
die welent mîniu ougen durch ir scoenen lîp.
ob ich gewalt des hête, si müese werden mîn wîp.>
< dir hât erwelt vil rehte dîner ougen schîn:
ez ist diu edel prünhilt, daz schoene magedîn,
nâch der dîn herze ringet, dîn sin unt ouch der muot.>
elliu ir gebaerde diu dûhte guntheren guot.
dô hiez diu küneginne ûz den venstern gân
ir hêrlîche mägede, sin solden dâ niht stân
den vremden an ze sehene. des wâren si bereit.
waz dô die vrouwen tâten, daz ist uns sider ouch geseit.
gegen den unkunden strichen si ir lîp,
des ie site hêten diu waetlîchen wîp.
an diu engen venster kômen si gegân,
dâ si die helde sâhen; daz wart durh schouwen getân.
ir wâren niwan viere, die kômen in daz lant.
sîfrit der küene ein ros zôch ûf den sant;
daz sâhen durch diu venster diu waetlîchen wîp.
des dûhte sich getiuret des künec guntheres lîp.
er habt im dâ bî zoume daz zierlîche marc,
guot unde schoene, vil michel unde starc,
unz der künic gunther in den satel gesaz.
alsô diente im sîfrit, des er doch sît vil gar vergaz.
dô zôh er ouch daz sîne von dem schiffe dan.
er het solhen dienest vil selten ê getân,
daz er bî stegereife gestüende helde mêr.
daz sâhen durch diu venster die vrouwen schoen unde hêr.
reht in einer mâze den helden vil gemeit
von snêblanker varwe ir ros unt ouch ir kleit
wâren vil gelîche. ir schilde wol getân
die lûhten von den handen den vil waetlîchen man.
ir sätel wol gesteinet, ir fürbüege smal
si riten hêrlîche für prünhilde sal
dar an hiengen schellen von liehtem golde rôt.
si kômen zuo dem lande als ez ir ellen gebôt,
mit spern niuwesliffen, mit swerten wol getân,
diu ûf die sporn giengen den waetlîchen man.
di fuorten die vil küenen, scharpf und dar zuo breit.
daz sach allez prünhilt, diu vil hêrlîche meit.
mit in kômen dô dancwart unt ouch hagene.
wir hoeren sagen maere, wie die degene
von rabenswarzer varwe truogen rîchiu kleit.
ir schilde wâren schoene, michel, guot unde breit.
von indîa dem lande man sah si steine tragen,
die kôs man an ir waete vil hêrlîche wagen.
si liezen âne huote ir schiffel bî der fluot.
sus riten zuo der bürge die helde küene unde guot.
sehs unt ahzec türne si sâhen drinne stân,
drî palas wîte unt einen sal wol getân
von edelem marmelsteine grüene alsam ein gras,
dar inne selbe prünhilt mit ir ingesinde was.
diu burc was entslozzen, vil wîte ûf getân.
dô liefen in engegene die prünhilde man
unt enpfiengen dise geste in ir vrouwen lant.
ir ros hiez man behalten unt ir schilde von der hant.
dô sprach ein kameraere:< ir sult uns geben diu swert
unt ouch die liehten brünne.>< des sît ir ungewert,>
sprach von tronege hagene:< wir wellens selbe tragen.>
dô begunde im sîfrit dâvon diu rehten maere sagen.
< man pfliget in dirre bürge, daz wil ich iu sagen,
daz neheine geste hie wâfen sulen tragen.
nu lât si tragen hinnen, daz ist wol getân.>
des volgete vil ungerne hagene guntheres man.
man hiez den gesten schenken unt schuof in ir gemach.
vil manigen snellen recken man dâ ze hove sach
in fürstlîcher waete allenthalben gân.
doch wart michel schouwen an die küenen getân.
dô wart vroun prünhilde gesaget mit maeren
daz unkunde recken dâ komen waeren
in hêrlîcher waete gevlozzen ûf der fluot.
dâvon begonde vrâgen diu maget schoene unde guot.
< ir sult mich lâzen hoeren,> sprach diu künegîn,
< wer di vil unkunden recken mugen sîn,
die in mîner bürge sô hêrlîche stân,
unt durch wes liebe die helde her gevarn hân.>
dô sprach ein ir gesinde:< vrouwe, ich mac wol jehen
daz ich ir deheinen nie mêr habe gesehen,
wan gelîche sîfride einer darunder stât.
den sult ir wol enpfâhen, daz ist mit triuwen mîn rât.
der ander der gesellen der ist sô lobelîch.
ob er gewalt des hête, wol waer er künic rîch
ob wîten fürsten landen, und maht er diu gehân.
man siht in bî den andern sô rehte hêrlîche stân.
der dritte der gesellen der ist sô gremelîch,
unt doch mit schoenem lîbe, küneginne rîch
von swinden sînen blicken, der er sô vil getuot.
er ist in sînen sinnen, ich waene, grimme gemuot.
der jungeste darunder der ist sô lobelîch.
magtlîcher zühte sihe ich den degen rîch
mit guotem gelaeze sô minneclîche stân.
wir möhtenz alle fürhten, hete im hie iemen iht getân.
swie blîde er pflege der zühte, und swie schoene sî sîn lîp,
er möhte wol erweinen vil waetlîchiu wîp,
swenn er begonde zürnen. sîn lîp ist sô gestalt,
er ist in allen tugenden ein degen küene unde balt.>
dô sprach diu küneginne:< nu brinc mir mîn gewant.
unt ist der starke sîfrit komen in diz lant
durch willen mîner minne, ez gât im an den lîp.
ich fürhte in niht sô sêre daz ich werde sîn wîp.>
prünhilt diu schoene wart schiere wol gekleit.
dô gie mit ir dannen vil manic schoeniu meit,
wol hundert oder mêre, gezieret was ir lîp.
ez wolden sehen die geste diu vil waetlîchen wîp.
dâ mit giengen degene dâ ûz îslant,
die prünhilde recken. die truogen swert enhant,
fünf hundert oder mêre, daz was den gesten leit.
dô stuonden von dem sedele die helde küene unt gemeit.
dô diu küneginne sîfriden sach,
nu muget ir gerne hoeren wie diu maget sprach:
< sît willekomen, sîfrit, her in ditze lant.
waz meinet iuwer reise? gerne het ich daz bekant.>
< vil michel iwer genâde, mîn vrou prünhilt,
daz ir mich ruochet grüezen, fürsten tohter milt,
vor disem edelen recken, der hie vor mir stât,
wand er ist mîn herre: der êren het ich gerne rât.
er ist geborn von rîne, waz sol ich dir sagen mêr?
durch die dîne liebe sîn wir gevarn her.
der wil dich gerne minnen, swaz im dâvon geschiht.
nu bedenke dichs bezîte: mîn herre erlâzet dich es niht.
er ist geheizen gunther unt ist ein künic hêr.
erwurbe er dîne minne, sone gert er nihtes mêr.
ja gebôt mir her ze varne der recke wol getân:
möht ich es im geweigert han, ich het iz gerne verlân.>
si sprach:< ist er dîn herre unt bistu sîn man,
diu spil, diu ich im teile, getar er diu bestân,
behabt er des die meisterschaft, sô wird ich sîn wîp,
unt ist daz ich gewinne, ez gêt iu allen an den lîp.>
dô sprach von tronege hagene:< frouwe, lât uns sehen
iwer spil diu starken. ê daz iu müeste jehen
gunther mîn herre, dâ müesez herte sîn.
er trûwet wol erwerben ein alsô schoene magedîn.>
< den stein sol er werfen unt springen dar nâch,
den gêr mit mir schiezen. lât iu niht sîn ze gâch.
ir muget wol hie verliesen die êre und ouch den lîp.
des bedenket iuch vil ebene,> sprach daz minneclîche wîp.
sîfrit der vil küene zuo dem künege trat,
allen sînen willen er in reden bat
gegen der küneginne; er solde ân angest sîn.
< ich sol iuch wol behüeten vor ir mit den listen mîn.>
dô sprach der künec gunther:< küneginne hêr,
nu teilt swaz ir gebietet. unt waeres dannoch mêr,
daz bestüende ich allez durch iwern schoenen lîp.
mîn houbet wil ich verliesen, ir enwerdet mîn wîp.>
dô diu küneginne sîne rede vernam,
der spile bat si gâhen, als ir dô daz gezam.
si hiez ir gewinnen ze strîte guot gewant,
eine brünne rôtes goldes unt einen guoten schildes rant.
ein wâfenhemde sîdîn daz leit an diu meit,
daz in deheinem strîte wâfen nie versneit,
von pfellel ûzer lybîâ. ez was vil wol getân.
von porten lieht gewürhte daz sach man schînen dar an.
die zît wart disen recken in gelfe vil gedreut.
dancwart unt hagene die wâren ungefreut.
wi ez dem künege ergienge, des sorgete in der muot.
si dâhten:< unser reise diu ist uns recken niht ze guot.>
die wîle was ouch sîfrit, der waetlîche man,
ê iz iemen erfunde, in daz schif gegân,
da er sîne tarnkappen verborgen ligen vant.
dar in slouf er vil schiere, dô was er niemen bekant.
er îlte hin widere. dô vant er recken vil,
dâ diu küneginne teilte ir hôhen spil.
dar gie er tougenlîche von listen daz geschach,
alle die dâ wâren, daz in dâ niemen ensach.
der rinc der was bezeiget, dâ solde daz spil geschehen
vor manigem küenen recken, die daz solden sehen
mêr danne siben hundert. die sah man wâfen tragen:
swem an dem spil gelunge, daz ez di helde solden sagen.
dô was komen prünhilt. gewâfent man die vant
sam ob si solde strîten umb elliu küneges lant.
jâ truoc si ob den sîden vil manigen goldes zein.
ir minneclîchiu varwe dar under hêrlîche schein.
dô kom ir gesinde. die truogen dar zehant
von alrôtem golde einen schildes rant,
mit stahelherten spangen, vil michel unde breit,
dar under spilen wolde diu vil minneclîche meit.
der vrouwen schiltvezzel ein edel porte was.
dar ûfe lâgen steine grüene sam ein gras.
der lûhte maniger hande mit schîne wider daz golt.
er müeste wesen vil küene dem diu vrouwe wurde holt.
der schilt was under bukeln, als uns daz ist gesaget,
wol drîer spannen dicke, den solde tragen diu maget.
von stahel unt ouch von golde rîch er was genuoc,
den ir kameraere selbe vierde kûme truoc.
alsô der starke hagene den schilt dar tragen sach,
mit grimmigem muote der helt von tronege sprach:
< wâ nu, künic gunther? wie vliesen wir den lîp!
der ir dâ gert ze minnen, diu ist des tiuveles wîp.>
vernemt noch von ir waete: der hete si genuoc.
von azagouc der sîden einen wâfenroc si truoc,
edel unde rîche; ab des varwe schein
von der küneginne vil manic hêrlîcher stein.
dô truoc man der vrouwen swaere unde grôz
einen gêr vil scharpfen, den si alle zîte schôz,
starc unt ungefüege, michel unde breit,
der ze sînen ecken harte vreislîchen sneit.
von des gêres swaere hoeret wunder sagen.
wol vierdehalbiu messe was dar zuo geslagen.
den truogen kûme drîe prünhilde man.
gunther der edele vil harte sorgen began.
er dâhte in sînem muote:< waz sol diz wesen?
der tiuvel ûz der helle wie kunder dâ vor genesen?
waer ich ze burgonden mit dem lebene mîn,
si müeste hie vil lange vrî vor mîner minne sîn.>
dô sprach hagenen bruoder, der küene dancwart:
< mich riuwet inneclîchen disiu hovevart.
nu hiezen wir ie recken: wi verliesen wir den lîp,
suln uns in disen landen nu verderben diu wîp!
mich müet daz harte sêre, daz ich kom in diz lant.
unt hete mîn bruoder hagene sîn wâfen an der hant,
unt ouch ich daz mîne, sô möhten sampfte gân
mit ir übermüete alle prünhilde man.
daz wizzet sicherlîchen, si soldenz wol bewarn.
unt het ich tûsent eide ze einem vride geswarn,
ê daz ich sterben saehe den lieben herren mîn,
jâ müese den lîp verliesen daz vil schoene magedîn.>
< wir solden ungevangen wol rûmen diz lant,>
sprach dô sîn bruoder hagene,< unt heten wir daz gewant
des wir ze nôt bedurfen unt ouch diu swert vil guot,
sô wurde wol gesenftet der starken vrouwen übermuot.>
wol hôrt diu maget edele waz der degen sprach.
mit smielendem munde si über ahsel sach:
< nu er dunke sich sô küene, sô traget in ir gewant,
ir vil scharpfen wâfen gebet den recken an die hant.>
dô si diu swert gewunnen, alsô diu maget gebôt,
der vil küene dancwart von vreuden wart rôt.
< nu spilen swes si wellen,> sprah der vil snelle man:
< gunther ist umbetwungen, sît daz wir unser wâfen hân.>
diu prünhilde sterke vil groezlîche schein.
man truoc ir zuo dem ringe einen swaeren stein,
grôz unt ungefüege, michel unde wel.
in truogen kûme zwelfe, helde küene unde snel.
den warf si zallen zîten, sô si den gêr verschôz.
der burgonden sorge wurden harte grôz.
< wâfen,> sprach hagene,< waz hât der künic ze trût!
jâ solde si in der helle sîn des übeln tiuvels brût.>
an vil wîzen armen si die ermel want.
si begonde vazzen den schilt an der hant.
den gêr si hôhe zuhte: dô gienc ez an den strît.
gunther unt sîfrit die vorhten prünhilde nît.
und waere im sîfrit niht ze helfe komen,
sô hete si dem künege sînen lîp benomen.
er gie dar tougenlîche unt ruort im sîne hant.
gunther sîne liste vil harte sorclîch ervant.
< waz hât mich gerüeret?> dâhte der küene man.
dô sach er allenthalben; er vant dâ niemen stân.
er sprach:< ich binz sîfrit, der liebe vriunt dîn.
vor der küneginne soltu gar ân angest sîn.
den schilt gip mir von hende unt lâ mich den tragen,
unde merke rehte waz du mich hoerest sagen.
nu hab du die gebaere, diu werc wil ich begân.>
do er in reht erkande, ez was im liebe getân.
< nu hil du mîne liste, dine soltu niemen sagen,
sô mac diu küneginne vil lützel iht bejagen
an dir deheines ruomes, des si doh willen hât.
nu sihtu wie diu vrouwe vor dir unsorclîchen stât.>
dô schôz vil krefteclîche diu hêrliche meit
ûf einen schilt niuwen, michel unde breit,
den truoc an sîner hende daz sigelinde kint.
daz fiwer spranc von stahele alsam ez waete der wint.
des starken gêres snîde al durch den schilt gebrach,
daz man daz fiwer lougen ûz den ringen sach.
des schuzzes beide strûchten die kreftigen man.
wan diu tarnkappe, si waeren tôt dâ bestân.
sîfride dem vil küenen von munde brast daz bluot.
vil balde spranc er widere. dô nam der helt guot
den gêr, den si geschozzen im hete durch den rant;
den frumte ir dô hin widere des starken sîfrides hant.
er dâhte:< ich wil niht schiezen daz schoene magedîn.>
er kêrte des gêres snîde hinder den rucke sîn.
mit der gêrstangen er schôz ûf ir gewant
daz ez erklanc vil lûte von sîner ellenthaften hant.
daz fiwer stoup ûz ringen alsam ez tribe der wint.
den schuz den schôz mit ellen daz sigemundes kint.
sine mohte mit ir kreften des schuzzes niht gestân.
ez enhete der künic gunther entriuwen nimmer getân.
prünhilt diu schoene wie balde si ûf spranc!
< gunther, ritter edele, des schuzzes habe danc.>
si wânde daz erz hête mit sîner kraft getân:
ir was dar nâch geslichen ein verre kreftiger man.
dô gie si hin vil balde; zornec was ir muot.
den stein huop vil hôhe diu edel maget guot.
si swanc in krefteclîche vil verre von der hant.
dô spranc si nâch dem wurfe; ja erklanc ir allez ir gewant.
der stein der was gevallen wol zwelf klâfter dan.
den wurf brach mit sprunge diu maget wol getân.
dar gie der herre sifrit dâ der stein gelac;
gunther in dô wegete, der helt in werfenne pflac.
sîfrit der was küene, vil kreftec unde lanc.
den stein den warf er verrer, dar zuo er wîter spranc.
von sînen schoenen listen er hete kraft genuoc
daz er mit dem sprunge den künic gunther doch truoc.
der sprunc der was ergangen, der stein der was gelegen.
dô sach man ander niemen wan gunther den degen.
prünhilt diu schoene wart in zorne rôt.
sîfrit hete geverret des künic guntheres tôt.
zuo zir ingesinde ein teil si lûte sprach,
dô si ze ent des ringes den helt gesunden sach:
< vil balde kumt her nâher, ir mâge unt mîne man!
ir sult dem künic gunther alle wesen undertân.>
dô leiten die vil küenen diu wâfen von der hant,
si buten sich ze füezen ûz burgonden lant
gunther dem rîchen, vil manic küener man.
si wânden daz er hête diu spil mit sîner kraft getân.
er gruoztes minneclîche, jâ was er tugende rîch.
dô nam in bî der hende diu maget lobelîch.
si erloubte im daz er solde haben dâ gewalt.
des freute sich dô hagene, der degen küene unde balt.
si bat den ritter edele mit ir dannen gân
in den palas wîten. alsô daz wart getân,
do erbôt man ez den recken mit dienste deste baz.
dancwart unt hagene die muosenz lâzen âne haz.
sîfrit der snelle wîse was er genuoc.
sîne tarnkappen er aber behalten truoc.
dô gie er hin widere dâ manic vrouwe saz.
er sprach zuo dem künige, unt tet vil wîslîche daz:
< wes bîtet ir, mîn herre? wan beginnet ir der spil,
der iu diu küneginne teilet alsô vil?
unt lât uns balde schouwen wie diu sîn getân.>
sam ers niht enwesse, gebârte der listige man.
dô sprach diu küneginne:< wie ist daz geschehen
daz ir habt, her sîfrit, der spil niht gesehen,
diu hie hât errungen diu guntheres hant?>
des antwurt ir hagene ûzer burgonden lant.
er sprach:< dâ het ir, vrouwe, betrüebet uns den muot:
dô was bî unserm scheffe sîfrit der helt guot,
dô der vogt von rîne diu spil iu an gewan,
des ist ez im unkunde,> sprach der guntheres man.
< sô wol mich dirre maere,> sprach sîfrit der degen,
< daz iuwer hôhverte sint alsô hie gelegen,
daz iemen lebet der iuwer meister müge sîn.
nu sult ir, maget edele, uns hinnen volgen an den rîn.>
dô sprach diu wol getâne:< des enmac niht ergân.
ez müezen ê bevinden mâge unt mîne man.
jane mag ich alsô lîhte gerûmen mîniu lant.
di mîne besten friunde müezen werden ê besant.>
dô hiez si boten rîten allenthalben dan.
si besande ir vriunde, mâge unde man.
die bat si ze îsensteine komen unerwant,
unt hiez in geben allen rîch unt hêrlîch gewant.
sie riten tägelîche spâte unde vruo
der prünhilde bürge scharhafte zuo.
< jârâjâ,> sprach hagene,< waz haben wir getân!
wir erbeiten hie vil übele der schoenen prünhilde man.
sô si nu mit ir krefte koment in daz lant
der küneginne wille ist uns unbekant:
waz ob si alsô zürnet daz wir sîn verlorn?,
so ist uns diu maget edele ze grôzen sorgen geborn.>
dô sprach der starke sîfrit:< daz sol ich understên.
des ir dâ habt sorge, des lâz ich niht ergên.
ich sol iu helfe bringen her in diz lant
von ûzerwelten recken die iu noch nie wurden bekant.
ir sult nâch mir niht vrâgen; ich wil hinnen varn.
got müez iuwer êre die zît wol bewarn.
ich kum schiere widere unt bringe iu tûsent man
der aller besten degene der ich ie kunde gewan.>
< sone sît et niht ze lange,> sprach der künic dô.
< wir sîn iuwer helfe vil billîchen vrô.>
er sprach:< ich kum iu widere in vil kurzen tagen.
daz ir mich habt gesendet, daz sult ir prünhilde sagen.>
dannen gie dô sîfrit zer porten ûf den sant
in sîner tarnkappen, da er ein schiffel vant.
dar an sô stuont vil tougen daz sigemundes kint.
er fuort ez balde dannen, alsam ez waete der wint.
den schefmeister sach niemen: daz schiffel sêre vlôz
von sîfrides kreften, die wâren alsô grôz.
si wânden daz ez fuorte ein sunderstarker wint.
nein, ez fuorte sîfrit, der schoenen sigelinden kint.
bî des tages zîte unt in der einen naht
kom er ze einem lande mit groezlîcher maht,
wol hundert langer raste und dannoch baz,
daz hiez nibelunge, da er den grôzen hort besaz.
der helt der fuor aleine ûf einen wert vil breit.
daz schif gebant vil balde der ritter vil gemeit.
er gie zuo einem berge, dar ûf ein burc stuont,
unt suochte herberge, sô die wegemüeden tuont.
dô kom er für die porten: verslozzen im diu stuont.
jâ huoten si ir êren, sô noch die liute tuont.
anz tor begunde bôzen der unkunde man;
daz was wol behüetet. dô vant er innerthalben stân
einen ungefüegen der der bürge pflac,
bî dem zallen zîten sîn gewaefen lac.
der sprach:< wer ist der bôzet sô vaste an daz tor?>
dô wandelt sîne stimme der herre sîfrit dâ vor.
er sprach:< ich bin ein recke, nu entsliuz ûf daz tor.
ich erzürne ir eteslîchen noch hiute dâ vor,
der gerne sampfte laege unt hete sîn gemach.>
daz muote den portenaere, dô daz her sîfrit gesprach.
nu hete der rise küene sîn gewaefen an getân,
sînen helm ûf sîn houbet. der vil starke man
den schilt vil balde zuhte, daz tor er ûf dô swief.
wi rehte grimmeclîchen er an sîfriden lief!
wi er getorste wecken sô manigen küenen man!
dâ wurden slege swinde von sîner hant getân.
dô begond im schermen der hêrlîche gast.
dô schuof der portennaere daz sîn gespenge zebrast
von einer îsenstangen; des gie dem helde nôt.
ein teil begonde fürhten sîfrit den tôt,
dô der portenaere sô krefteclîche sluoc.
darumbe was im waege sîn herre sîfrit genuoc.
si striten alsô sêre daz al diu burc erschal.
dô hôrte man daz diezen in nibelunges sal.
er twanc den portenaere, daz er in sît gebant.
diu maere wurden künde in al der nibelunge lant.
dô hôrt daz grimme strîten verre durch den berc
albrich der vil küene, ein wildez getwerc.
er wâfende sich balde; dô lief er dâ er vant
disen gast vil edelen, dâ er den risen vaste gebant.
albrich was vil grimme, starc was er genuoc.
helm unde ringe er an dem lîbe truoc,
unt eine geisel swaere von golde an sîner hant.
dô lief er harte swinde dâ er sîfriden vant.
siben knöpfe swaere die hiengen vor dar an,
dâmit er vor der hende den schilt dem küenen man
sluoc sô bitterlîchen, daz im des vil zebrast.
des lîbes kom in sorge dô der waetlîche gast.
den scherm er von der hende gar zebrochen swanc.
dô stiez er in di scheiden ein wâfen, daz was lanc.
den sînen kameraere wold er niht slahen tôt:
er schônte sîner zühte als im diu tugent daz gebôt.
mit starken sînen handen lief er albrîchen an.
dô vienc er bî dem barte den altgrîsen man.
er zogten ungefuoge daz er vil lûte schrê.
zuht des jungen heldes diu tet albrîche wê.
lûte rief der küene:< lât mich genesen.
unt möht ich iemens eigen ân einen recken wesen
dem swuor ich des eide, ich waere im undertân,
ich dient iu ê ich stürbe> sprach der listige man.
er bant ouch albrîchen alsam den risen ê.
die sîfrides krefte tâten im vil wê.
daz getwerc begonde vrâgen:< wie sît ir genant?>
er sprach:< ich heize sîfrit; ich wând ich waer iu wol bekant.>
< sô wol mich dirre maere,> sprach albrich daz getwerc.
< nu hân ich wol erfunden diu degenlîchen werc,
daz ir von wâren schulden muget landes herre wesen.
ich tuon swaz ir gebietet, daz ir mich lâzet genesen.>
dô sprach der herre sîfrit:< ir sult balde gân
unt bringet mir der recken, der besten die wir hân,
tûsent nibelunge, daz mich die hie gesehen.>
warumbe er des gerte des hôrt in niemen verjehen.
dem risen unt albrîche lôst er diu bant.
dô lief albrich balde da er die recken vant.
er wahte sorgende der nibelunge man.
er sprach:< wol ûf, ir helde, ir sult ze sifride gân.>
si sprungen von den betten unt wâren vil bereit.
tûsent ritter snelle die wurden wol gekleit.
si giengen dâ si funden sîfriden stân.
dâ wart ein schône grüezen ein teil mit werken getân.
vil kerzen was enzündet, man schancte im lûtertranc.
daz si schiere kômen, er sagts in allen danc.
er sprach:< ir sult von hinnen mit mir über fluot.>
des vant er vil bereite die helde küen unde guot.
wol drîzec hundert recken di wâren schiere komen.
ûz den wurden tûsent der besten dô genomen.
den brâhte man ir helme unt ander ir gewant,
want er si füeren wolde in daz prünhilde lant.
er sprach:< ir guoten ritter, daz wil ich iu sagen:
ir sult vil rîchiu kleider dâ ze hove tragen,
want uns dâ sehen müezen vil minneclîchiu wîp.
darumbe sult ir zieren mit guoter waete den lîp.>
an einem morgen fruo huoben si sich dan.
waz sneller geverten sîfrit dô gewan!
si fuorten ros diu guoten unt hêrlîch gewant.
si kômen weigerlîche in daz prünhilde lant.
dô stuonden in den zinnen diu minneclîchen kint.
dô sprach diu küneginne:< weiz iemen wer die sint,
die ich dort sihe vliezen sô verre ûf dem sê?
si füerent segele rîche, die sint noch wîzer danne der snê.>
dô sprach der künic von rîne:< ez sint mîne man.
die het ich an der verte hie nâhen bî verlân,
die hân ich besendet: die sint nu, vrouwe, komen.>
der hêrlîchen geste wart vil grôze war genomen.
dô sah man sîfrîde vor in eime scheffe stân
in hêrlîcher waete und ander manigen man.
dô sprach diu küneginne:< her künec, ir sult mir sagen,
sol ich die geste enpfâhen oder sol ich grüezen si verdagen?>
er sprach:< ir sult engegen in für den palas gên;
ob wir si sehen gerne, daz si daz wol verstên.>
dô tet diu küneginne als ir der künic geriet.
sîfride mit dem gruoze si von den anderen schiet.
man schuof in herberge und behielt in ir gewant.
dô was sô vil der geste komen in daz lant,
daz si sich allenthalben drungen mit den scharn.
dô wolden die vil küenen heim zen burgonden varn.
dô sprach diu küneginne:< ich wold im wesen holt,
der geteilen kunde mîn silber unt mîn golt
mîn unt des küneges gesten, des ich sô vil hân.>
des antwurte dancwart, des küenen gîselheres man:
< vil edliu künneginne, lât mich der slüzzel pflegen.
ich trûwe iz sô geteilen,> sprach der küene degen,
< swaz ich erwerbe schande, die lât mîn eines sîn.>
daz er milte waere, daz tet er groezlîchen schîn.
dô sich hagenen bruoder der slüzzel underwant,
sô manige rîche gâbe bôt des heldes hant:
swer einer marke gerte, dem wart sô vil gegeben
daz die armen alle muosen vroelîchen leben.
wol bî hundert pfunden gap er âne zal.
genuoge in rîcher waete giengen vor dem sal,
die nie dâ vor getruogen sô hêrlichiu kleit.
daz gevriesch diu küneginne: ez was ir waerlîche leit.
dô sprach diu vrouwe hêre:< her künic, ich hetes rât,
daz iuwer kameraere mir wil der mînen wât
lâzen niht belîben; er swendet gar mîn golt.
der iz noch understüende, dem wold ich immer wesen holt.
er gît sô rîche gâbe, jâ waenet des der degen,
ich habe gesant nâch tôde: ich wils noch lenger pflegen.
ouch trûwe ichz wol verswenden, daz mir mîn vater lie.>
sô milten kameraere gewan noch küneginne nie.
dô sprach von tronege hagene:< vrouwe, iu sî geseit,
ez hât der künec von rîne golt unde kleit
alsô vil ze gebene daz wir des haben rât,
daz wir von hinnen füeren iht der prünhilde wât.>
< nein, durh mîne liebe,> sprach diu künegîn.
< lâzet mich erfüllen zweinzec leitschrîn
von golde unt ouch von sîden, daz geben sol mîn hant,
sô wir komen übere in daz guntheres lant.>
mit edelem gesteine ladete man ir diu schrîn.
ir selber kameraere dâmite muosen sîn.
sine woldes niht getrûwen dem gîselheres man.
gunther und hagene darumb lachen began.
dô sprach diu küneginne:< wem lâz ich mîniu lant?
diu sol ê hie bestiften mîn unt iuwer hant.>
dô sprach der künic edele:< nu heizet her gân
der iu dar zuo gevalle, den sul wir voget wesen lân.>
ein ir hôhsten mâge diu vrouwe bî ir sach
er was ir muoter bruoder, zuo dem diu maget sprach:
< nu lât iu sîn bevolhen mîne bürge unt ouch diu lant,
unz daz hie rihte des künic guntheres hant.>
dô welt si ir gesindes zweinzic hundert man,
die mit ir varn solden ze burgonden dan,
zuo jenen tûsent recken ûz nibelunge lant.
si rihten sich zer verte; man sach si rîten ûf den sant.
si fuorte mit ir dannen sehs unt ahzec wîp,
dar zuo wol hundert mägede, vil schoene was der lîp.
sine sûmten sich niht langer, si wolden gâhen dan.
die si dâ heime liezen, hey waz der weinen began!
in tugentlîchen zühten si rûmte ir eigen lant.
si kust ir vriunt die nâhen, die si bî ir vant.
mit guotem urloube si kômen ûf den sê.
zuo ir vater lande kom diu vrouwe nimmer mê.
dô hôrte man ûf ir verte maniger hande spil,
aller kurzewîle der hêten si vil.
dô kom in zuo ir reise ein rehter wazzerwint.
si fuoren von dem lande mit vil grôzen vreuden sint.
done wolde si den herren niht minnen ûf der vart.
ez wart ir kurzewîle unz in sîn hûs gespart
ze wormez zuo der bürge zeiner hôhgezît,
dâ si vil vreuden rîche kômen mit ir helden sît.
dô si gevarn wâren volle niwen tage,
dô sprach von tronege hagene:< nu hoert waz ich iu sage.
wir sûmen uns mit den maeren ze wormez an den rîn.
die iwer boten solden nu ze burgonden sîn.>
dô sprach der künic gunther:< ir habet mir wâr geseit.
uns waere ze der selben verte niemen sô bereit
als ir, friunt her hagene. nu rîtet in mîn lant.
die unser hovereise tuot in niemen baz bekant.>
des antwurte hagene:< ich bin niht bote guot.
lât mich pflegen der kamere. belîben ûf der fluot
wil ich bî den frouwen, behüeten ir gewant,
unz wir si bringen in der burgonde lant.
nu bitet sîfrîde füeren die boteschaft;
der kan si wol gewerben mit ellenthafter kraft.
versage er iu die reise, ir sult mit guoten siten
durch iuwer swester liebe der bete in vriuntlîchen biten.>
er sande nâch dem recken; der kom, dô man in vant.
er sprach:< sît daz wir nâhen heim in mîniu lant,
sô sold ich boten senden der lieben swester mîn
und ouch mîner muoter, daz wir nâhen an den rîn.
des ger ich an iuch, sîfrit; nu leistet mînen muot,
daz ich ez iemer diene,> sprach der degen guot.
dô widerredete iz sîfrit, der vil küene man,
unz daz in gunther sêre vlêgen began.
er sprach:< ir sult rîten durch den willen mîn
unt ouch durch kriemhilde, daz schoene magedîn,
daz ez mit mir verdiene diu hêrlîche meit.>
dô daz gehôrte sîfrit, dô was der recke vil bereit.
< nu enbietet swaz ir wellet,> des wirt niht verdaget.
ich wil iz werben gerne durch die vil schoenen maget.
zwiu sold ich die verzîhen die ich in herzen hân?
swaz ir durch sî gebietet, daz ist allez getân.>
< sô saget mîner muoter, uoten der künegîn,
daz wir an dirre verte in hôhem muote sîn.
lât wizzen mîne bruoder wie wir geworben hân.
ir sult ouch unser friunde disiu maere hoeren lân.
die mînen schoenen swester sult ir niht verdagen
mîn unt prünhilde dienest den sult ir ir sagen
unt ouch dem gesinde unt allen mînen man.
dar nâch ie ranc mîn herze, wie wol ich daz verendet hân!
unt saget ortwîne, dem lieben neven mîn,
daz er heize sidelen ze wormez an den rîn.
unt ander mîne mâge die sol man wizzen lân,
ich wil mit prünhilde grôze hôhzîte hân.
unt saget mîner swester, sô si daz habe vernomen,
daz ich mit mînen gesten sî ze lande komen,
daz si mit vlîze enpfâhe die triutinne mîn.
daz wil ich immer diende umbe kriemhilde sîn.>
sîfrit der herre balde urloup genam
von vroun prünhilde, als im daz wol gezam,
unt zallem ir gesinde; dô reit er an den rîn.
ez kunde in dirre werlde ein bote bezzer niht gesîn.
mit vier unt zweinzec recken ze wormez er dô reit.
des küneges kom er âne, dô daz wart geseit,
allez daz gesinde muote jâmers nôt.
si vorhten daz ir herre dort beliben waere tôt.
do erbeizten si von rossen; vil hôhe stuont ir muot.
vil schiere kom in gîselher, der junge künec guot,
unt gêrnôt sîn bruoder. wi balde er dô sprach,
dô er den künic gunther niht bî sîfride sach:
< sît willekomen, sîfrit! ir sult mich wizzen lân
wâ ir mînen bruoder den künic habt verlân.
diu prünhilde sterke in waen uns hât benomen.
sô waere ir hôhiu minne uns ze grôzem schaden komen.>
< die angest lât belîben. iu unt den mâgen sîn
enbiutet sînen dienest der hergeselle mîn.
den liez ich wol gesunden, er hât mich iu gesant,
daz ich sîn bote waere mit maeren her in iuwer lant.
ir sult daz ahten schiere, swie sô daz geschehe,
daz ich die küneginne unt iwer swester sehe.
die sol ich lâzen hoeren waz in enboten hât
gunther und prünhilt: ir dinc in beiden hôhe stât.>
dô sprach der junge gîselher:< dâ sult ir zuo zir gân.
dâ habt ir mîner swester vil liebe an getân.
si treit ouch michel sorge umb den bruoder mîn.
diu maget siht iuch gerne: des wil ich iuwer bürge sîn.>
dô sprach der herre sîfrit:< waz ich ir dienen kan,
daz sol vil willeclîchen mit triuwen sîn getân.
wer saget nu den vrouwen daz ich wil dar gân?>
des wart dô bote gîselher, der vil waetlîche man.
gîselher der snelle zuo sîner muoter sprach
unt ouch ze sîner swester da er si beide sach:
< uns ist komen sifrit, der helt ûz niderlant;
in hât mîn bruoder gunther her ze rîne gesant.
er bringet uns diu maere wie ez umb den künic stê.
nu sult ir im erlouben daz er ze hove gê.
er sagt diu rehten maere her von îslant.>
noch was den edelen vrouwen michel sorge bekant.
si sprungen nâch ir waete, dô leiten si sich an.
si bâten sîfrîde hin ze hove gân.
daz tet er willeclîchen, want er si gerne sach.
kriemhilt diu edele zuo im güetlîchen sprach:
< sît willekomen, her sîfrit, ritter lobelîch.
wâ ist mîn bruoder gunther, der edel künic rîch?
von prünhilde krefte den waen wir hân verlorn.
owê mir armen mägede, daz ich zer werlt ie wart geborn.>
dô sprach der ritter küene:< nu gebt mir botenbrôt!
ir vil schoene vrouwen, ir weinet âne nôt.
ich liez in wol gesunden, daz tuon ich iu bekant.
si habent mich iu beiden mit den maeren her gesant.
iu enbiutet holden dienest er unt diu wine sîn
mit vriuntlîcher liebe, vil edeliu künegîn.
nu lâzet iuwer weinen: si wellent schiere komen.>
si het in manigen zîten sô lieber maere niht vernomen.
mit snêwîzen gêren ir ougen wol getân
wischte si nâh trehenen. danken si began
dem boten dirre maere diu ir dâ wâren komen.
dô was ir michel trûren und ir weinen benomen.
si bat den boten sitzen; des was er vil bereit.
dô sprach diu minneclîche:< mir waere niht ze leit,
ob ich ze botenmiete iu solde geben mîn golt.
dar zuo sît ir ze rîche: ich wil iu immer wesen holt.>
< ob ich nu eine hête,> sprach er,< drîzec lant,
so enpfienge ich doh gerne gâbe ûz iwer hant.>
dô sprach diu tugentrîche:< nu sol ez sîn getân.>
si hiez ir kameraere nâch der botenmiete gân.
vier unt zweinzec bouge mit gesteine guot
di gap si im ze miete. sô stuont des heldes muot,
er woldes niht behalten. er gab iz sâ zehant
ir naehsten ingesinde, die er ze kemenâten vant.
ir muoter bôt ir dienest in vil güetlîchen an.
< ich sol iu sagen maere,> sprach der küene man,
< wes iuch bittet gunther so er kumet an den rîn.
ob ir daz, vrouwe, leistet, er well iu immer waege sîn.
di sînen rîche geste, des hort ich in gern,
daz ir die wol enpfâhet und sult in des gewern,
daz ir gegen im rîtet für wormez ûf den sant.
des sît ir von dem künige mit rehten triuwen gemant.>
dô sprach diu minneclîche:< des bin ich vil bereit.
swaz ich im kan gedienen, daz ist im unverseit.
mit vriuntlîchen triuwen sô sol ez sîn getân.>
dô mêrte sich ir varwe, di si vor liebe gewan.
ez enwart nie bote enpfangen deheines fürsten baz.
getorste si in küssen, diu vrouwe taete daz.
wie rehte minneclîche er von den vrouwen schiet!
dô tâten burgonden als in sîfrit geriet.
sindolt und hûnolt unt rûmolt der degen,
vil grôzer unmuoze muosen si dô pflegen,
rihten daz gesidele vor wormez ûf den sant.
des küniges schaffaere man mit arbeiten vant.
ortwîn und gêre dine wolden daz niht lân,
si sanden nâch den friunden allenthalben dan.
si kunten in die hôhzît diu dâ solde sîn.
dâ zierten sich engegene diu vil schoenen magedîn.
der palas unt die wende daz was über al
gezieret gegen den gesten. der guntheres sal
der wart vil wol bezimbert durch manegen vremden man.
disiu vil starke hôchzît diu huop sich vil vroelîchen an.
dô riten allenthalben di wege durch daz lant
der drîer künege mâge, die hete man besant,
daz si den solten warten, die in dâ wolden komen.
dâ wart ûzer valde vil rîcher waete genomen.
dô sagete man diu maere, daz man rîten sach
die prünhilde vriunde. dô huop sich ungemach
von des volkes krefte in burgonden lant.
hey waz man küener degene dâ ze beiden sîten vant!
dô sprach diu schoene kriemhilt:< ir mîniu magedîn,
die an dem antpfange mit mir wellen sîn,
die suochen ûz den kisten diu aller besten kleit,
sô wirt uns von den gesten lob und êre geseit.>
dô kômen ouch die recken; die heizen tragen dar
die hêrlîchen sätele von rôtem golde gar,
die vrouwen solden rîten ze wormez an den rîn.
bezzer pfertgereite diu kunden niender gesîn.
hey waz dâ liehtes goldes von den maeren schein!
in lûhte von den zoumen vil manic edel stein.
die guldînen schemele ob liehtem pfelle guot
die brâhte man den frouwen: si wâren vroelîch gemuot.
ûf dem hove wâren diu vrouwen pfert bereit
den edeln juncvrouwen, als ich iu hân geseit.
diu smalen fürbüege sach man di moere tragen
von den besten sîden, dâvon iu iemen kunde sagen.
sehs unt ahzec vrouwen sach man für gân,
die gebende truogen. zuo kriemhilde dan
kômen die vil schône unt truogen liehtiu kleit.
dâ kom ouch wol gezieret vil manic waetlîchiu meit,
fünfzec unde viere von burgonden lant.
ez wâren ouch die hoehsten di man dâ inder vant.
die sach man valvahse under liehten porten gân.
des ê der künic gerte, daz wart mit vlîze getân.
si truogen rîche pfellel, die besten die man vant,
vor den vremden recken, sô manic guot gewant,
daz ir genuoge schoene ze rehte wol gezam.
er waere in swachem muote, der ir deheiner waere gram.
von zobel unt von harme vil kleider man dâ vant.
dâ wart vil wol gezieret manic arm unt hant
mit bougen ob den sîden, di si dâ solden tragen.
iu enkunde diz vlîzen ze ende niemen gesagen.
vil manigen gürtel spaehen, rîch unde lanc,
über liehtiu kleider vil manic hant dô swanc
ûf edel röcke ferrans von pfelle ûz arabî.
den edeln juncvrouwen was vil hôher freuden bî.
ez wart in fürgespenge manic schoeniu meit
genaet vil minneclîche. ez möht ir wesen leit,
der ir vil liehtiu varwe niht lûhte gegen der wât.
sô schoenes ingesindes nû niht küniges künne hât.
dô die vil minneclîchen nu truogen ir gewant,
die si dâ füeren solden, die kômen dar zehant,
der hôchgemuoten recken ein vil michel kraft.
man truoc ouch dar mit schilden vil manigen eschînen schaft.
anderthalp des rînes sach man mit manigen scharn
den künic mit sînen gesten zuo dem stade varn.
ouch sah man dâ bî zoume leiten manige meit.
die si enpfâhen solden, die wâren alle bereit.
dô die von îslande zen scheffen kômen dan,
unt ouch von nibelungen di sîfrides man,
si gâhten zuo dem lande unmüezec wart ir hant,
dâ man des küniges vriunde des stades anderthalben vant.
nu hoert ouh disiu maere von der künegîn,
uoten der vil rîchen, wie si diu magedîn
gefrumte von der bürge, dar si dô selbe reit.
da gewan ein ander künde vil manic ritter unde meit.
der herzoge gêre kriemhilt zoumte dan
niwan für daz bürgetor. sîfrit der küene man
der muost ir fürbaz dienen. si was ein schoenes kint.
des wart im wol gelônet von der juncvrouwen sint.
ortwîn der küene bî vrou uoten reit
vil geselleclîchen manic ritter unde meit.
ze so grôzem antpfange des wir wol mügen jehen
wart nie sô vil der vrouwen bî ein ander gesehen.
vil manigen bûhurt rîchen sach man dan getriben
von helden lobelîchen niht wol waerez beliben
vor kriemhilt der vil schoenen zuo den schiffen dan.
dô huop man von den moeren manige vrouwen wol getân.
der künic was komen übere unt manic werder gast.
hey waz starker schefte vor den vrouwen brast!
man hôrt dâ hurteclîchen von schilden manigen stôz.
hey waz rîcher bukelen vor gedrange lûte erdôz!
die vil minneclîchen stuonden an der habe.
gunther mit sînen gesten gie von den schiffen abe.
er fuorte prünhilden selbe an sîner hant.
dâ lûhte wider ein ander vil liehte stein unt gewant.
mit vil grôzen zühten vrou kriemhilt dô gie
dâ si vroun prünhilden unt ir gesinde enpfie.
man sach dâ schapel rucken mit liehten henden dan,
dâ si sich kusten beide: daz wart durch zühte getân.
dô sprach gezogenlîche kriemhilt daz mägedîn:
< ir sult zuo disen landen uns willekomen sîn,
mir unt mîner muoter unt allen die wir hân
der getriuwen friunde.> dô wart dâ nîgen getân.
die vrouwen sich beviengen mit armen dicke hie.
sô minneclîch enpfâhen gehôrte man noch nie,
sô die vrouwen beide der briute tâten kunt.
vrou uote unt ir tohter die kusten dicke ir süezen munt.
dô prünhilde frouwen volkômen ûf den sant,
dâ wart vil minneclîchen genomen bî der hant
von waetlîchen recken manic wîp wol getân.
man sah die schoenen mägede vor vroun prünhilde stân.
ê daz ir gruoz ergienge, daz was ein langiu stunt.
jâ wart dâ geküsset manic rôsenvarwer munt.
noch stuonden bî ein ander die küniges tohter rîch,
daz liebte an ze sehene vil manigem recken lobelîch.
dô speheten mit den ougen di ê hôrten jehen
daz si alsô schoenes heten niht gesehen
sô die vrouwen beide: des jach man âne lüge.
ouch kôs man an ir lîbe dâ deheiner slahte trüge.
die vrouwen spehen kunden unt minneclîchen lîp,
die lobten durch ir schoene daz guntheres wîp.
dô sprâchen dâ die wîsen, die hetenz baz besehen,
man möhte kriemhilden wol für prünhilden jehen.
wider ein ander giengen maget unde wîp.
man sach dâ wol gezieret vil manigen schoenen lîp.
dâ stuonden sîden hütten und manec rîch gezelt,
der was dâ gar erfüllet vor wormez allez daz velt.
von des küneges mâgen wart dringen dâ getân.
dô hiez man prünhilde unt kriemhilde gân
unt mit in alle di vrouwen, dâ man schate vant.
dar brâhten si die degene ûzer burgonden lant.
nu wâren ouch die geste ze rossen alle komen.
vil manic rîchiu tjoste durch schilde wart genomen.
daz velt begonde stouben sam ob al daz lant
mit louge waere enbrunnen. dâ wurden helde wol bekant.
des dâ die recken pflâgen, daz sach vil manic meit.
mich dunket daz her sîfrit mit sînen degen reit
vil manige widerkêre für die hütten dan.
er fuort der nibelunge tûsent waetlîcher man.
dô kom von tronege hagene, als im der wirt geriet.
den bûhurt minneclîche dô der helt geschiet,
daz si ungestoubet liezen diu vil schoenen kint.
des wart dô von den gesten gevolget güetlîche sint.
dô sprach der herre gêrnôt:< diu ros lâzet stân,
unz ez beginne kuolen; sô sul wir ane vân
dienen schoenen wîben für den palas wît.
so der künic welle rîten, daz ir vil bereite sît.>
do der bûhurt was zergangen über al daz velt,
dô giengen kurzewîlen under manic hôch gezelt
die ritter zuo den vrouwen ûf hôher vreuden wân.
da vertriben si die stunde unz man rîten wolde dan.
vor âbendes nâhen do diu sunne nider gie
unt ez begonde kuolen, niht langer man daz lie:
sich huoben gegen der bürge manic man unde wîp.
mit ougen wart getriutet vil maniger schoenen vrouwen lîp.
dâ wart von guoten helden vil kleider ab geriten
von den hôchgemuoten nâch des landes siten,
unze für den palas der künic dâ nider stuont.
dâ wart gedient vrouwen sô helde hôchgemuote tuont.
dô wurden ouch gescheiden di rîchen künegin.
vrou uote unt ir tohter die giengen beide hin
mit ir ingesinde in ein vil wîtez gadem.
dô hôrte man allenthalben ze vreuden groezlîchen kradem.
gerihtet wart gesidele: der künic wolde gân
ze tische mit den gesten. dô sach man bî im stân
die schoenen prünhilde. krône si dô truoc
in des küneges lande. jâ was si rîche genuoc.
vil manic hergesidele mit guoten tavelen breit
vol spîse wart gesetzet, als uns daz ist geseit.
des si dâ haben solden, wi wênec des gebrast!
dô sach man bî dem künege vil manigen hêrlîchen gast.
des wirtes kameraere in becken von golde rôt
daz wazzer für truogen. des waere lützel nôt,
ob iu daz iemen sagte daz man diente baz
ze fürsten hôchgezîte; ich wolte niht gelouben daz.
ê daz der vogt von rîne wazzer dô genam,
dô tet der herre sîfrit als im dô gezam.
er mant in sîner triuwe, wes er im verjach,
ê daz er prünhilde dâ heime in îslande sach.
er sprach:< ir sult gedenken des mir swuor iuwer hant,
swenne daz vrou prünhilt koeme in diz lant,
ir gaebet mir iuwer swester. war sint die eide komen?
ich hân an iuwer reise michel arbeit genomen.>
dô sprach der künic zem gaste:< ir habt mich reht ermant.
jane sol niht meineide werden des mîn hant.
ich wilz iu helfen füegen sô ich aller beste kan.>
dô hiez man kriemhilde ze hove für den künic gân.
mit ir vil schoenen mägeden si kom für den sal.
dô spranc von einer stiege gîselher ze tal:
< nu heizet wider wenden disiu magedîn,
niwan mîn swester eine sol hie bî dem künige sîn.>
dô brâht man kriemhilde dâ man den künic vant.
dâ stuonden ritter edele von maniger fürsten lant
in dem sal wîten. man hiez si stille stân.
dô was diu vrouwe prünhilt vol hin unz an den tisch gegân.
dô sprach der künic gunther:< swester vil gemeit,
durch dîn selber tugende loese mînen eit!
ich swuor dich eime recken, unt wirdet der dîn man,
sô hâstu mînen willen mit grôzen triuwen getân.>
dô sprach diu maget edele:< vil lieber bruoder mîn,
ir sult mich niht vlêgen. jâ wil ich immer sîn
swi ir mir gebietet daz sol sîn getân.
ich wil in loben gerne den ir mir, herre, gebet ze man.>
von lieber ougen blicke wart sîfrides varwe rôt.
ze dienste sich der recke vroun kriemhilde bôt.
man hiez si zuo ein ander an dem ringe stân.
man vrâgte ob si wolde den vil waetlîchen man.
in magtlîchen zühten si schamte sich ein teil.
iedoch sô was gelücke unt sîfrides heil
daz si in niht versprechen wolde dâ zehant.
ouch lobte si ze wîbe der edel künic von niderlant.
dô er si gelobte unt ouch in diu meit,
güetlîch umbevâhen was dâ vil bereit
von sîfrides armen daz minneclîche kint.
vor helden wart geküsset diu schoene küniginne sint.
sich teilte daz gesinde. alsô daz geschah,
an daz gegensidele man sîfriden sah
mit kriemhilde sitzen. dar diente im manic man.
man sach die nibelunge mit samt sîfride gân.
der künic was gesezzen unt prünhilt diu meit.
dô sah si kriemhilde dô wart ir nie sô leit
bî sîfride sitzen: weinen si began.
ir vielen heize trähene über liehtiu wange dan.
dô sprach der wirt des landes:< waz ist iu, vrouwe mîn,
daz ir sô lâzet truoben vil liehter ougen schîn?
ir muget iuch vreun balde: iu ist undertân
mîn lant unt mîne bürge unt manic waetlîcher man.>
< ich mac wol balde weinen,> sprach diu schoene meit.
< umb dîne swester ist mir von herzen leit.
die sihe ich sitzen nâhen dem eigenholden dîn.
daz muoz ich immer weinen, so si alsô verderbet sîn.>
dô sprach der künic gunther:< ir mügt wol stille dagen.
ich wil iu zandern zîten disiu maere sagen,
warumb ich mîne swester sîfride hân gegeben.
jâ mac si mit dem recken immer vroelîchen leben.>
sie sprach:< mich jâmert immer ir schoene unt ouch ir zuht.
wess ich iu nimmer wolde geligen nâhen bî,
daz ich iu immer wolde geligen nâhen bî,
irn saget mir wâ von kriemhilt diu wine sîfrides sî.>
dô sprach der künic edele:< ich tuon ez iu wol bekant.
er hât als wol bürge als ich unt wîtiu lant:
daz wizzet sicherlîche. er ist ein künic rîch.
darumb gân ich im ze minnen die schoenen maget lobelîch.>
swaz ir der künic sagete, si hete trüeben muot.
dô gâhte von den tischen vil manic ritter guot.
ir bûhurt wart sô herte daz al diu burc erdôz.
den wirt bî sînen gesten vil harte sêre verdrôz.
er dâhte er laege sampfter der schoenen vrouwen bî.
dô was er des gedingen niht gar in herzen vrî,
im müese von ir schulden liebes vil geschehen.
er begonde vriuntlîchen an vroun prünhilde sehen.
ir ritterschaft die geste bat man abe lân:
der künic mit sînem wîbe ze bette wolde gân.
vor des sales stiegen gesamenten sich dô sît
kriemhilt und prünhilt; noch was iz ân ir beider nît.
dô kom ir ingesinde. dine sûmten sich des niht,
ir rîchen kameraere brâhten in diu lieht.
sich teilten dô die recken, der zweier künige man.
dô sach man vil der degene danne mit sîfride gân.
die herren kômen beide dâ si solden ligen.
do gedâht ir ietslîcher mit minnen an gesigen
den waetlîchen vrouwen; daz senftet in den muot.
sîfrides kurzewîle diu wart vil groezlîche guot.
dô der herre sîfrit bî kriemhilde lac,
unt er sô minneclîche der juncvrouwen pflac
mit sînen edelen minnen, si wart im sô sîn lîp.
er naeme für si eine niht tûsent anderiu wîp.
ich sag iu niht mêre wie er der vrouwen pflac.
nu hoeret disiu maere, wie gunther gelac
bî vroun prünhilde der zierlîche degen.
er hete dicke sampfter bî andern wîben gelegen.
daz volc was im entwichen, vrouwen unde man,
dô wart diu kemenâte vil balde zuo getân.
er wânde er solde triuten ir minneclîchen lîp:
jâ was iz noch unnâhen ê daz si wurde sîn wîp.
in sabenwîzem hemede si an daz bette gie.
dô dâht der ritter edele:< nu hân ichz allez hie,
des ich ie dâ gerte in allen mînen tagen.>
si muos im durch ir schoene von grôzen schulden wol behagen.
diu lieht begonde bergen des edeln küniges hant.
dô gie der degen küene da er die vrouwen vant.
er leite sich ir nâhen, sîn vreude diu was grôz.
die vil minneclîchen der helt mit armen umbeslôz.
minneclîche triuten des kund er vil begân,
ob in diu edele vrouwe hete lâzen daz getân.
dô zurnde si sô sêre daz in gemüete daz.
er wânde vinden friunde: dô vant er vîntlîchen haz.
si sprach:< ritter edele, ir sult iz lâzen stân
des ir dâ habet gedingen. jan mag es niht ergân.
ich wil noch magt belîben ir sult wol merken daz
unz ich diu maer ervinde.> dô wart ir gunther gehaz.
dô rang er nâch ir minne unt zerfuor ir diu kleit.
dô greif nâch einem gürtel diu hêrlîche meit,
daz was ein starker porte, den si umb ir sîten truoc.
dô tet dem künige grôzer leide genuoc.
di füeze unt ouch die hende si im zesamne bant,
si truoc in zeinem nagele unt hienc in an die want,
do er si slâfes irte. die minne si im verbôt.
jâ het er von ir krefte vil nâch gewunnen den tôt.
dô begonde vlêgen der meister wânde sîn:
< nu loeset mîn gebende, vil edliu künegîn.
ine trûwe iu, schoeniu vrouwe, doch nimmer an gesigen,
unt sol ouch harte selten iu sô nâhen mêr geligen.>
sine ruochte wie im waere, want si vil sanfte lac.
dort muost er allez hangen die naht unz an den tac,
unz der liehte morgen durh diu venster schein.
ob er ie kraft gewunne, diu was an sînem lîbe klein.
< nu sagt mir, her gunther, ist iu daz iht leit,
ob iuch gebunden findet,> sprach diu schoene meit,
< di iuwern kameraere von einer vrouwen hant?>
dô sprach der ritter edele:< daz wurd iu übele bewant.
ouch het ihs wênic êre,> sprach der snelle man.
< durch iuwer selber tugende nu lât mich zuo iu gân.
sît daz iu mîne minne sint alsô starke leit,
ich sol mit mînen handen nimmer rüeren iuwer kleit.>
dô lôste si in balde. dô si in ûf verlie.
wider an daz bette er zuo der vrouwen gie.
er leite sich sô verre daz er ir schoene wât
dar nâch vil selten ruorte. des wold ouch si dô haben rât.
dô kom ouch ir gesinde, die brâhten in niuwiu kleit.
der was in an den morgen harte vil bereit.
swie wol man dâ gebârte, trûrec was genuoc
der herre von dem lande, swi er des tages krône truoc.
nâch siten der si pflâgen unt man durch reht begie,
gunther unde prünhilt niht langer daz enlie,
si giengen zuo dem münster dâ man die messe sanc.
dar kom ouch her sîfrit; sich huop dâ groezlîch gedranc.
nâch küneclîchen êren was in dar bereit
swaz si haben solden, ir krône unt ouch ir kleit.
dô wurden si gewîhet. dô daz was getân,
dô sach man si alle viere under krône vroelîchen stân.
vil junger swert dâ nâmen, sehs hundert oder baz,
den künegen al zen êren, ir sult wol wizzen daz.
sich huop vil michel vreude in der burgonde lant.
man hôrte da schefte hellen an der swertdegene hant.
dô sâzen in den venstern, diu schoenen mägedîn,
si sâhen vor in liuhten vil maniges schildes schîn.
dô het sich gescheiden der künic von sînen man.
swes iemen ander pflaege, man sah in trûrende gân.
im unt sîfride ungelîche stuont der muot.
wol wesse waz im waere der edel ritter guot.
dô gienc er zuo dem künige, vrâgen er began:
< wie ist iu hînt gelungen? daz sult ir mich nu wizzen lân.>
dô sprach der wirt zem gaste:< ich hân laster unde schaden,
want ich hân den übeln tiuvel heim ze hûse geladen.
do ich si wânde minnen vil sêre si mich bant.
si truoc mich zeinem nagele unt hie mich hôhe an di want.
dâ hieng ich angestlîchen die naht unz an den tac,
ê daz si mich enbunde. wie samfte si dô lac!
daz sol dir vriuntlîche ûf genâde sîn gekleit.>
dô sprach der starke sîfrit:< daz ist mir waerlîche leit.
des bringe ich dich wol innen, unt laestuz âne nît.
ich schaffe daz si hînaht sô nâhen bî dir gelît,
daz si dich ir minne gesûmet nimmer mêr.>
der rede was dô gunther nâch sînen arbeiten hêr.
dô sprach der herre sîfrit:< du maht wol genesen.
ich waene uns ungelîche hînaht sî gewesen.
mir ist dîn swester kriemhilt lieber danne der lîp.
ez muoz diu vrouwe prünhilt noch hînaht werden dîn wîp.>
er sprach:< ich kum noch hînte ze der kemenâten dîn
alsô tougenlîchen in der tarnkappen mîn,
daz sich mîner liste mac niemen wol verstên.
sô lâ die kameraere zuo ir herberge gên.
sô lesche ich den kinden diu lieht an der hant.
daz ich sî dar inne, dâ bî sî dir bekant,
daz ich dir gerne diene; sô twinge ich dir dîn wîp,
daz du si hînte minnest, oder ich verliuse mînen lîp.>
< âne daz du iht triutest,> sprach der künic dô,
< die mîne lieben vrouwen, anders bin ich es vrô.
sô tuo ir swaz du wellest: unt naemest ir den lîp,
daz sold ich wol verkiesen, si ist ein vreislîchez wîp.>
< daz nim ich,> sô sprach sîfrit,< ûf die triuwe mîn,
daz ich ir niht enminne. diu schoene swester dîn
diu ist mir vor in allen, di ich noch ie gesach.>
vil wol geloubtez gunther, daz dô sîfrit gesprach.
dâ was von kurzewîle vreude unde nôt.
bûhurt unt schallen allez man verbôt,
dâ die vrouwen solden gegen dem sale gân.
dô hiezen kameraere die liute von dem wege stân.
von rossen unt von liuten gerûmet wart der hof.
der vrouwen ietslîche di fuort ein bischof,
dô si vor den künegen ze tische solden gân.
in volgete an daz gesidele vil manic waetlîcher man.
der künic in guotem wâne dô vroelîchen saz.
daz im gelobte sîfrit, wol gedâht er ane daz.
der eine tac in dûhte wol drîzec tage lanc.
an sîner vrouwen minne stuont im aller sîn gedanc.
er erbeite kûme daz man von tische gie.
die schoenen prünhilde man dô komen lie,
unt ouch vroun kriemhilde, bêde an ir gemach.
hey waz man sneller degene vor den küneginnen sach!
sîfrit der herre vil minneclîchen saz
bî sînem schoenen wîbe mit vreuden âne haz.
si trûte sîne hende mit ir vil wîzen hant,
unz er ir vor den ougen sine wesse wenne verswant.
dô si mit im spilte unt si sîn niht mêr ensach,
zuo sînem gesinde diu küneginne sprach:
< mich hât des michel wunder, war der künic sî komen.
wer hât die sînen hende ûz den mînen genomen?>
die rede si lie belîben. dô was er hin gegân
dâ er vil kameraere vant mit liehten stân.
diu begond er leschen den kinden an der hant.
daz ez waere sîfrit, daz was dô gunther bekant.
wol wesse er waz er wolde. dô hiez er dannen gân
mägede unde vrouwen. dô daz was getân,
der rîche künec selbe dô beslôz die tür;
vil starker rigel zwêne warf er snelle darfür.
diu lieht verbarc er schiere under die bettewât.
eines spils begonde des was dô niht rât
sîfrit der vil starke unt ouch diu schoene meit.
daz was dem künige beidiu liep unde leit.
sîfrit sich leite nâhen der juncvrouwen bî.
si sprach:< nu lât iz, gunther, als liep als iu daz sî,
daz ir iht arbeite lîdet alsam ê.>
sît getet diu vrouwe dem küenen sîfride wê.
dô hal er sîne stimme, daz er niht ensprah.
gunther wol hôrte, swi er sîn niht ensah
daz heimlîcher dinge von in dâ niht geschach.
si heten an dem bette vil harte kleinen gemach.
er gebârte sam ez waere gunther der künic rîch.
er umbeslôz mit armen die maget lobelîch.
si warf in ûz dem bette dâ bî ûf eine banc,
daz im sîn houbet lûte an einem schamel erklanc.
wider ûf mit kreften spranc der küene man,
er wold iz baz versuochen, darumbe wart im vil wê.
daz er si wolde twingen, darumbe wart in vil wê.
solch wer deheiner vrouwen ich waene immer mêr ergê.
do er niht wold erwinden, diu maget ûf dô spranc:
< ir ensult mir niht zefüeren mîn hemde sô blanc.
ir sît vil ungefüege, daz sol iu werden leit.
des bringe ich iuch wol innen,> sprach diu waetlîche meit.
si beslôz mit armen den tiwerlîchen degen.
dô wold si in gebunden alsam den künic legen,
daz si an dem bette möhte haben gemach.
daz er ir di wât zerfuorte, diu vrouwe iz groezlîchen rach.
waz half sîn grôziu sterke unt ouch sîn michel kraft?
si erzeigete dem degene ir lîbes meisterschaft.
si truoc in mit gewalte daz muos et alsô sîn
unt druht in ungefuoge zwischen di want und ein schrîn.
< owê>, gedâht der recke,< sol ich nu mînen lîp
von einer magt verliesen, sô mugen elliu wîp
her nâch immer mêre tragen gelpfen muot
gegen ir manne, diu ez sus nimmer getuot.>
der künic ez wol hôrte, er angeste umb den man.
sîfrit sich schamte sêre, zurnen er began.
mit ungefüeger krefte sazt er sich wider;
er versuocht ez angestlîche an vroun prünhilde sider.
den künic ez dûhte lange ê er si betwanc.
si druht im sîne hende, daz ûz den nageln spranc
daz bluot im von ir krefte; daz was dem helde leit.
sît brâht er an ein lougen die vil hêrlîchen meit
ir ungefüeges willen, des si ê dâ jach.
der künic iz allez hôrte, swi er niht ensprach.
er druhtes an daz bette, daz si vil lûte erschrê;
ir tâten sîne krefte harte groezlîchen wê.
dô greif si hin zir sîten, dâ si den porten vant,
unt wolt in hân gebunden. dô wert ez sô sîn hant,
daz ir diu lit erkrachten unt ouch al der lîp.
des wart der strît gescheiden: dô wart si guntheres wîp.
si sprach:< künic edele, du solt mich leben lân.
ez wirt vil wol versüenet, swaz ich dir hân getân.
ich gewer mich nimmer mêre der edelen minne dîn.
ich hân daz wol erfunden, daz du kanst vrouwen meister sîn.>
sîfrit der stuont dannen, ligen lie er die meit,
sam er von im ziehen wolde sîniu kleit.
er zôch ir ab der hende ein guldîn vingerlîn,
daz si des nie wart innen, diu vil edle künegîn.
dar zuo nam er ir gürtel, daz was ein porte guot.
ine weiz ob er daz taete durh sînen hôhen muot.
er gab iz sînem wîbe; daz wart im sider leit.
dô lâgen bî ein ander gunther unt diu schoeniu meit.
er pflac ir minneclîchen, als im daz gezam,
dô muoste si verkiesen ir zorn und ouch ir scham.
von sîner heimlîche si wart ein lützel bleich.
hey waz ir von der minne ir grôzen krefte gesweich!
done was ouch si niht sterker dann ein ander wîp.
er trûte minneclîche den ir vil schoenen lîp.
ob siz versuochte mêre, waz kunde daz vervân?
daz het ir allez gunther mit sînen minnen getân.
wie rehte minneclîche si dô bî im lac
mit vriuntlîcher liebe unz an den liehten tac!
nu was der herre sîfrit wider ûz gegân,
da er wart wol enpfangen von einer vrouwen wol getân.
er understuont ir vrâge, der si hete gedâht.
er hal si sît vil lange daz er ir hete brâht,
unz daz si under krône in sînem lande gie.
swaz er ir geben solde, wie lützel erz belîben lie!
der wirt wart an dem morgen verrer baz gemuot
danne er dâ vor waere. des wart diu vreude guot
in allem sînem lande von manigem edlem man,
die er ze hûse ladete. den wart vil dienste getân.
diu hôhzît do werte unz an den vierzehenden tac,
daz in al der wîle nie der schal gelac
von aller hande vreuden, der iemen solde pflegen.
dô wart des küneges koste vil harte hôhe gewegen.
des edelen wirtes mâge, als ez der künic gebôt,
die gâben durch sîn êre kleider und golt vil rôt,
ross unt dar zuo silber, vil manigem varnden man.
die dâ gâbe gerten, die schieden vroelîchen dan.
sîfrit der herre von niderlant
mit tûsent sînen mannen allez ir gewant,
daz si ze rîne brâhten, daz wart gar hin gegeben,
unt ouch diu ross mit sätelen; si kunden hêrlîche leben.
ê daz man die rîche gâbe alle dâ verswanc,
die wider ze lande wolden, die dûhte des ze lanc.
ez enwart nie geste mêre baz gepflegen.
sus endete sich diu hôhzît: daz wolde gunther der degen.
dô die geste wâren alle dan gevarn,
dô sprach ze sînem gesinde sigemundes barn:
< wir suln uns ouch bereiten heim in mîniu lant.>
liep was ez sînem wîbe do ez diu vrouwe rehte ervant.
si sprach zuo zir manne:< wenne sul wir varn?
daz ich sô harte gâhe, daz heiz ich wol bewarn.
mir suln ê mîne brüeder teilen mit diu lant.>
leit was ez sîfride, do erz an kriemhilt ervant.
die fürsten zuo im giengen unt sprâchen alle drî:
< nu wizzet daz, her sîfrit, daz iu immer sî
mit triuwen unser dienest bereit unz in den tôt.>
dô neig er den degenen, do man imz sô güetlîch erbôt.
< wir suln ouch mit iu teilen,> sprach gîselher daz kint,
< lant unde bürge, die unser eigen sint.
unt swaz der wîten rîche ist uns undertân,
der sult ir teil vil guoten mit samt kriemhilde hân.>
sun der sigemundes zuo den fürsten sprach,
do er der herren willen gehôrte unde sach:
< got lâz iu iuwer erbe immer saelic sîn
unt ouch die liute darinne. da getuot diu liebe wine mîn
des teiles wol ze râte, den ir ir woldet geben.
dâ si sol tragen krône, unt sol ich daz geleben,
si muoz werden rîcher danne iemen lebender sî.
swaz ir sus gebietet, des bin ich iu dienstlîchen bî.>
dô sprach diu vrouwe kriemhilt:< habt ir der erbe rât,
umb burgonden degene sô lîht ez niht enstât,
si müg ein künic gerne füeren in sîn lant.
jâ sol si mit mir teilen mîner lieben bruoder hant.>
dô sprach der herre gêrnôt:< nu nim dir swen du wil.
die gerne mit dir rîtent, der vindestu hie vil.
von drîzec hundert recken wir geben dir tûsent man,
die sîn dîn heimgesinde.> kriemhilt dô senden began
nâch hagene von tronege und ouch nâch ortwîn,
ob die unt ouch ir mâge kriemhilde wolden sîn.
do gewan darumbe hagene ein zornlîchez leben;
er sprach:< jane mac uns gunther zer werlde niemen gegeben.
ander iwer gesinde daz lât iu volgen mite,
want ir doch wol bekennet der tronegaere site:
wir müezen bî den künigen hie en hove bestân.
wir suln in langer dienen den wir alher gevolget hân.>
daz liezen si belîben; do bereiten si sich dan.
ir edel ingesinde vrou kriemhilt zuo ir gewan,
zwô und drîzec meide unt fünf hundert man.
eckewart der grâve der volgete sîfride dan.
urloup si alle nâmen, beidiu ritter unde kneht,
mägede unde vrouwen; daz was vil michel reht.
gescheiden küssende wurden si zehant.
si rûmten vroelîchen des künec guntheres lant.
do beleiten si ir mâge vil verre ûf den wegen.
man hiez in allenthalben ir nahtselde legen
swâ sis gerne nâmen, al durch der künige lant.
dô wurden boten balde sigemunde dan gesant,
daz er daz wizzen solde, und ouch sigelint,
daz sîn sun komen wolde und ouch vroun uoten kint,
kriemhilt diu vil schoene, von wormez über rîn.
done kunden in diu maere nimmer lieber gesîn.
< so wol mich,> sprach dô sigemunt,< daz ich gelebet hân
daz kriemhilt diu vil schoene sol hie gekroenet gân.
des müezen wol getiuwert sîn diu erbe mîn.
mîn sun der edel sîfrit sol hie selbe künec sîn.>
dô gap diu vrouwe sigelint vil manigen samît rôt,
silber unt golt daz swaere, daz was ir botenbrôt.
si vreute sich der maere, diu si dô vernam.
sich kleidete ir ingesinde mit vlîze wol als in gezam.
man sagete wer dâ koeme mit im in daz lant.
dô hiezen si gesidele rihten sâ zehant,
dar zuo er gekroenet vor vriunden solde gân.
dô riten im engegene des künic sigemundes man.
ist iemen baz enpfangen, daz ist mir unbekant,
danne die helde maere in sigemundes lant.
sigelint diu schoene kriemhilt engegene reit
mit maniger schoenen frouwen ir volgeten ritter gemeit
in einer tageweide, dâ man die geste sach.
die kunden unt die vremden die liten ungemach,
unz daz si kômen zeiner bürge wît,
diu was geheizen santen, dâ si krône truogen sît.
mit lachendem munde sigelint unt sigemunt
kusten kriemhilde durch liebe manige stunt
unt ouch sîfrîden. in was ir leit benomen.
allez ir gesinde was in grôze willekomen.
man bat die geste bringen für sigemundes sal.
die schoenen juncvrouwen di huop man dâ ze tal
nider von den moeren. dâ was vil manic man,
dô man den schoenen vrouwen mit vlîze dienen began.
swi grôz ir hôhzîte bî rîne was bekant,
noch gap man hie den helden vil bezzer gewant,
danne si ie getrüegen noch bi allen ir tagen.
man möhte michel wunder von ir rîcheite sagen,
do si in ir hôhen êren sâzen und heten genuoc.
waz goltvarwer gêren ir ingesinde truoc,
perlen unt edel gesteine verwieret wol dar in!
sus pflac ir vlîzeclîchen sigelint diu edel künegin.
dô sprach vor sînen vriunden der herre sigemunt:
< den sîfrides mâgen tuon ich allen kunt,
er sol vor disen recken die mîne krône tragen.>
diu maere hôrten gerne die von niderlande sagen.
er bevalch im sîne krône, gerihte und ouch daz lant.
sît was er ir aller meister die er ze rehte vant
unt dar er rihten solde, daz wart alsô getân
daz man sêre vorhte der schoenen kriemhilden man.
in disen grôzen êren lebet er, daz ist wâr,
und rihte ouch under krône unz an daz zehende jâr,
daz diu vil schoene vrouwe einen sun gewan.
daz was des küneges mâgen nâch ir willen wol ergân.
den îlte man dô toufen und gap im einen namen,
gunther, nâch sînem oeheim: des endorft er sich niht schamen.
geriet er nâch den mâgen, daz waer im wol ergân.
dô zôh man in mit vlîze, daz was von schulden getân.
in den selben zîten starp vrou sigelint.
dô het den gewalt mit alle der edeln uoten kint,
der sô rîchen vrouwen ob landen wol gezam.
daz klagten dô genuoge, dô si der tôt von in genam.
nu hete ouch dort bî rîne, sô wir hoeren sagen,
bî gunther dem rîchen einen sun getragen
prünhilt diu schoene in burgonden lant.
durch des heldes liebe wart er sîfrit genant.
wie rehte vlîzeclîchen man sîn hüeten hiez!
gunther der edele im magezogen liez,
die ez wol kunden ziehen ze einem biderben man.
hey waz im ungelücke sît der vriunde an gewan!
maere zallen zîten der wart vil geseit,
wie rehte lobelîchen die recken vil gemeit
lebten zallen stunden in sigemundes lant.
alsam tet ouch gunther mit sînen mâgen ûz erkant.
daz lant zen nibelungen sîfride diente hie
rîcher sîner mâge wart noch deheiner nie
unt ouch schilbunges recken, unt ir beider guot.
des truoc der vil küene deste hoeheren muot.
hort den aller meisten, den ie helt gewan,
âne di es ê pflâgen, hete nu der küene man,
den er vor einem berge mit sîner hende erstreit,
darumbe er sluoc ze tôde vil manigen ritter gemeit.
er het den wunsch der êren. unt waere des niht geschehen,
sô müese man von schulden dem edeln recken jehen
daz er waere ein der beste, der ie ûf ors gesaz.
man vorhte sîne sterke unt tet vil billîche daz.
nu gedâht ouch alle zîte daz guntheres wîp:
< wie treit et alsô hôhe vrou kriemhilt den lîp?
nu ist doch unser eigen sîfrit ir man:
er hât uns nu vil lange lützel dienste getân.>
diz truoc si in ir herzen unt wart ouch wol verdeit.
daz si ir vremde wâren, daz was ir harte leit,
daz man ir sô selten diente von sîfrides lant.
wâ von daz komen waere, daz hete si gerne bekant.
si versuochtez an dem künige, ob iz möhte geschehen,
daz si kriemhilde solde noch gesehen.
si reitez heinlîche, des si dâ hete muot.
dô dûhte den herren diu rede maezlîchen guot.
< wie möhten wir si bringen,> sprach der künec rîch,
< her zuo disem lande? daz waere unmügelîch.
si sitzent uns ze verre, ine getar sis niht gebiten.>
des antwurte im prünhilt in einen listigen siten:
< swie hôhe rîche waere deheines küniges man,
swaz im gebüte sîn herre, das sold er doch niht lân.>
des ersmielte gunther, dô si daz gesprach.
ern jahes im niht ze dienste, swie dicke er sîfriden sach.
si sprach:< vil lieber herre, durch den willen mîn
sô hilf mir daz sîfrit unt ouch diu swester dîn
komen zuo disem lande, daz wir si hie gesehen.
sone kunde mir zwâre nimmer lieber geschehen.
dîner swester zühte unt ir wol gezogener muot,
swenne ich dar an gedenke, wie sampfte mir daz tuot,
wie wir ensamt sâzen, do ich êrste wart dîn wîp!
si mac mit êren minnen des küenen sîfrides lîp.>
si gertes alsô lange unz daz der künic sprach:
< nu wizzet daz ich geste sô gerne nie gesach.
ir muget mich sampfte vlêgen. ich wil die boten mîn
nâch in beiden senden, daz si uns komen an den rîn.>
dô sprach diu küneginne:< sô sult ir mir sagen
wenne ir si welt besenden, oder in welhen tagen
unser lieben vriunde suln komen in daz lant.
die ir dar wellet senden, die lât mir werden bekant.>
< daz tuon ich,> sprach der fürste:< drîzec mîner man
wil ich dar lâzen rîten.> die hiez er für sich gân.
bî den enbôt er maere in daz sîfrides lant.
ze liebe gap in prünhilt vil harte hêrlîch gewant.
dô sprach der künic gunther:< ir recken sult von mir sagen
al daz ich dar enbiete des sult ir niht verdagen
dem starken sîfrîde unt ouch der swester mîn,
daz in endarf ze der werlde niemen holder gesîn.
unde bittet daz si beidiu zuo uns komen an den rîn.
daz welle ich unt mîn vrouwe immer dienende sîn.
vor disen sunewenden sol er und sîne man
sehen hie vil manigen, der im vil grôzer êren gan.
dem künic sigemunde saget den dienest mîn,
daz ich und mîne vriunde im immer waege sîn.
und saget ouch mîner swester daz si niht lâze daz,
sine rîte zuo ir vriunden: ir zam nie hôhgezîte baz.>
prünhilt und uote und swaz man dâ vrouwen vant,
di enbuten alle ir dienest in sîfrides lant
den minneclîchen vrouwen unt manigem küenem man.
mit küneges vriunde râte die boten huoben sich dan.
si fuoren reislîche. ir pfert und ir gewant
daz was in komen allen, dô rûmten si daz lant.
in zogete wol ir verte dar si dâ wolden varn.
der künic hiez mit geleite die boten vlîzeclîche bewarn.
si kômen in drîn wochen geriten in daz lant
ze nibelunge: bürge, dar wâren si gesant.
ze norwaege in der marke dâ funden si den degen.
diu ross den boten wâren vil müede von den langen wegen.
sîfride und kriemhilde wart beiden dô geseit
daz ritter dar komen waeren, die trüegen solhiu kleit
sam man ze burgonden dô der site pflac.
si spranc von einem bette, dar an si ruowende lac.
dô bat si zeinem venster eine maget gân.
diu sach den küenen gêren an dem hove stân,
in unt die gesellen, die wâren dar gesant.
gegen ir herzeleide wie liebiu maere si bevant!
si sprach zuo dem künige:< nu sehet ir wâ si stênt,
die mit dem starken gêren ûf dem hove gênt,
die uns mîn bruoder gunther sendet nider den rîn!>
dô sprach der starke sîfrit:< die suln uns willekomen sîn.>
allez das gesinde lief dâ man si sach.
ir ietslîch besunder vil güetlîche sprach
daz beste, daz si kunden, zuo den boten dô.
sigemunt der herre der was ir künfte harte vrô.
dô wart geherberget gêre unt sîne man.
diu ross man hiez behalten. die boten giengen dan
dâ der herre sîfrit bî kriemhilde saz.
in was ze hove erloubet, dâvon sô tâten si daz.
der wirt mit sînem wîbe stuont ûf sâ zehant.
wol wart enpfangen gêre von burgonden lant
mit sînen hergesellen, die guntheres man.
gêren den vil rîchen bat man an den sedel gân.
< erloubet uns die botschaft, ê daz wir sitzen gên.
uns wegemüede geste, lât uns die wîle stên.
wir suln iu sagen maere, waz iu enboten hât
gunther unde prünhilt, der dinc vil hôchlîche stât.
unt ouch waz vrou uote, iwer muoter, her enbôt.
gîselher der junge unt ouch her gêrnôt
unt iuwer besten mâge, die habent uns her gesant.
die enbietent iu ir dienest ûzer guntheres lant.>
< nu lôn in got,> sprach sîfrit,< ich getrûwe in harte wol
triuwen unde guotes, alsô man vriunden sol,
alsam tuot ouch ir swester. ir sult uns maere sagen
ob unser lieben vriunde dâ heime iht hôhes muotes tragen.
sît daz wir von in schieden, hât in iemen iht getân,
den mînen konemâgen? daz sult ir mich wizzen lân.
daz wil ich in immer mit triuwen helfen tragen,
unze daz ir vîende den mînen dienest müezen klagen.>
dô sprach der marcgrâve gêre, ein recke vil guot:
< si sint in allen tugenden sô rehte hôhgemuot.
si ladent iuch ze rîne zeiner hôchgezît.
si saehen iuch vil gerne, daz ir des âne zwîfel sît.
unde bitent mîne vrouwen, si sül mit iu dar komen.
swenne daz der winder ein ende habe genomen,
vor disen sunewenden sô wolden si iuch sehen.>
dô sprach der starke sîfrit:< daz kunde müelîch geschehen.>
dô sprach aber gêre von burgonden lant:
< iuwer muoter uote diu hât iuch gemant,
gêrnôt unt gîselher, ir sult in niht versagen.
daz ir in sît sô verre, daz hoer ich tägelîche klagen.
prünhilt mîn vrouwe unt alle ir mägedîn
die vreunt sich der maere. unt ob daz möhte sîn
daz si iuch noch gesaehen, daz gaebe in hôhen muot.>
dô dûhten disiu maere die schoenen kriemhilde guot.
gêre was ir sippe: der wirt in sitzen hiez.
den gesten hiez er schenken, niht langer man daz liez.
dô was ouch komen sigemunt da er die boten sach.
der herre vriuntlîche zuo den burgonden sprach:
< sît willekomen, ir recken, ir guntheres man.
sît daz kriemhilt ze wîbe gewan
sîfrit der mîn sun, man sold iuch dicker sehen
hie in disem lande, wolt ir uns vriuntschefte jehen.>
si sprâchen, swenne er wolde, si solden gerne komen.
in wart ir michel müede mit vreuden vil benomen.
die boten bat man sitzen, spîse man in truoc,
der hiez dô geben sîfrit sînen gesten genuoc.
si muosen dâ belîben bevollen niun tage.
des heten endeclîchen die snellen ritter klage,
daz si niht wider solden rîten in ir lant.
dô hete der künic sîfrit nâch sînen vriunden gesant.
er vrâgte waz si rieten, ob si solden an den rîn.
< ez hât nâch mir gesendet gunther der friunt mîn,
er unt sîne mâge durch eine hôchgezît.
nu koem ich im vil gerne, wan daz sîn lant ze verre lît.
unt bittent kriemhilde daz si mit mir var.
nu râtet, liebe vriunde, wie sol si komen dar?
unt sold ich herverten durch si in drîzec lant,
dâ mües in dienen gerne hin diu sîfrides hant.>
dô sprâchen sîne recken:< habt ir der reise muot
hin zer hôhgezîte, wir râten waz ir tuot.
ir sult mit tûsent recken rîten an den rîn,
sô muget ir wol mit êren dâ zen burgonden sîn.>
dô sprach von niderlande der herre sigemunt:
< welt ir zer hôchgezîte, wan tuot ir mir daz kunt?
ob iz iu niht versmâhet, sô rît ich mit iu dar.
ich füere hundert degene, dâmite mêr ich iuwer schar.>
< und welt ir mit uns rîten, vil lieber vater mîn,>
sprach der küene sîfrit,< vil vrô sol ich des sîn.
inner tagen zwelven sô rûm ich mîniu lant.>
alle di es dô gerten, den gap man ross unt ouch gewant.
dô der künic edele der reise hete muot,
dô hiez man wider rîten die snellen boten guot.
den sînen konemâgen enbôt er an den rîn,
er wolde harte gerne dâ zir hôhgezîte sîn.
sîfrit unt kriemhilt, alsô wir hoeren sagen,
sô vil den boten gâben daz iz niht mohten tragen
ir moere heim ze lande; er was ein rîcher man.
ir starken soumaere di treip man vroelîchen dan.
ir volc kleidete sîfrit unt ouch sigemunt.
eckewart der grâve der hiez an der stunt
vrouwen kleider suochen, diu besten diu man vant
oder inder kunde erwerben über al daz sîfrides lant.
di sätel zuo den schilden bereiten man began.
rittern unde vrouwen, die mit in solden dan,
den gap man swaz si wolden, daz in niht gebrast.
dô brâht er sînen vriunden vil manigen hêrlîchen gast.
den boten zogete sêre ze lande ûf den wegen.
dô kom zen burgonden gêre der degen.
er wart vil wol enpfangen. do erbeizten si ze tal
von rossen unt von moeren für den guntheres sal.
die tumben unt die wîsen giengen, sô man tuot,
vrâgen umbe maere. dô sprach der ritter guot:
< swenne ich si sage dem künige, dâ hoeret si zehant.>
er gie mit den gesellen dâ er guntheren vant.
der künic durch grôze liebe von dem sedele spranc.
daz si sô balde kômen, des sagte in dô danc
prünhilt diu schoene. gunther zen boten sprach:
< wie gehabt sich sîfrit, von dem mir liebes vil geschach?>
dô sprach der küene gêre:< dâ wart er vröuden rôt,
er unt iuwer swester, nie vriunden baz enbôt
sô getriuwiu maere deheiner slahte man.
als iu der herre sîfrit und ouch sîn vater hât getân.>
dô sprach ze dem marcgrâven des edelen küniges wîp:
< nu sagt mir, kumet uns kriemhilt? hât noch ir schoener lîp
behalten iht der zühte, der si wol kunde pflegen?>
< si kumt iu sicherlîchen,> sô sprach dô gêre der degen.
uote bat dô drâte die boten für sich gên.
daz mohte man an ir vrâge harte wol verstên
daz si daz hôrte gerne, was kriemhilt noch gesunt.
er sagete wie er si funde unt daz si koeme in kurzer stunt.
ouch wart von in diu gâbe ze hove niht verdeit,
die in gap her sîfrit. golt und ouch diu kleit,
daz brâhte man ze sehene der drîer künige man.
der ir vil grôzen milte wart in dâ danken getân.
< er mac,> sprach dô hagene,< von im sampfte geben.
ern kundez niht verswenden, unt sold er immer leben.
hort der nibelunge beslozzen hât sîn hant.
hey sold er komen immer in der burgonden lant!>
allez daz gesinde vreute sich dar zuo
daz si komen solden. spâte unde vruo
wâren vil ummüezec der drîer künege man.
vil manic hergesidele man dô rihten began.
hûnolt der küene und sindolt der degen
die heten vil ummuoze. die zît si muosen pflegen
truhsaezen unt schenken, ze rihten manige banc.
des half in ouch her ortwîn; des sagete in gunther danc.
rûmolt der kuchenmeister, wie wol er rihte sît
di sînen undertânen, vil manigen kezzel wît,
häven unde pfannen. hey waz man der dâ vant!
do bereite man den spîse die dâ kômen in daz lant.
alle ir unmuoze die lâzen wir nu sîn
und sagen wie vrou kriemhilt unt ouch ir magedîn
gegen rîne fuoren von nibelunge lant.
nie getruogen moere sô manic rîche gewant.
vil der soumschrîne man schihte zuo den wegen.
dô reit mit sînen vriunden sîfrit der degen
und ouch diu küneginne dar si heten vreuden wân.
sît wart ez in allen ze grôzem leide getân.
dâ heime si dô liezen sîfrides kindelîn
unt sun den kriemhilde. daz muos et alsô sîn.
von ir hovereise im erstuonden michel sêr:
sîn vater unt sîn muoter gesach daz kindel nimmer mêr.
dô reit ouch mit in dannen der herre sigemunt.
sold er rehte wizzen, wie ez nâch der stunt
zer hôchgezîte ergienge, er hete ir niht gesehen.
im kunde an lieben vriunden nimmer leider geschehen.
di boten man für sande, die diu maere sageten dar.
dô reit ouch in engegene mit wünneclîcher schar
vil der uoten vriunde unt der guntheres man.
der wirt gein sînen gesten sich sêre vlîzen began.
er gie zuo prünhilde da er di sitzen vant.
< wi enpfie et iuch mîn swester do ir kômet in mîn lant?
alsam sult ir enpfâhen daz sîfrides wîp.>
< daz tuon ich,> sprach si,< gerne, von schulden holt ist ir mîn lîp.>
dô sprach der künic rîche:< si koment uns morgen vruo.
welt ir si enpfâhen, dâ grîfet balde zuo,
daz wir ir in der bürge niht erbîten hie.
mir kômen in allen wîlen sô rehte liebe geste nie.>
ir mägede unt ir vrouwen hiez si dô sâ zehant
suochen guotiu kleider, di besten di man vant,
di ir ingesinde vor gesten solden tragen.
daz tâten si doch gerne, daz mac man lîhte gesagen.
ouch îlten in dô dienen die guntheres man.
alle sîne recken der wirt zuo sich gewan.
dô reit diu küneginne vil hêrlîche dan.
dâ wart vil michel grüezen die lieben geste getân.
mit wie getânen vreuden man die geste enpfie!
si dûhte daz vrou kriemhilt vroun prünhilde nie
sô rehte wol enpfienge in burgonden lant.
di si ê nie gesâhen, den wart vil hôher muot erkant.
nu was ouch komen sîfrit mit den sînen man.
man sach die helde wenden wider unde dan
des veldes allenthalben mit ungefüegen scharn.
dringen unde stouben kunde niemen dâ bewarn.
dô der wirt des landes sîfriden sach,
unt ouch sigemunden, wie minneclîch er sprach:
< nu sît mir grôze willekomen unt al den vriunden mîn.
der iuwer hovereise sul wir hôhgemuote sîn.>
< nu lôn iu got>, sprach sigemunt, der êre gernde man.
< sît daz iuch mîn sun sîfrit ze vriunde gewan,
dô rieten mîne sinne, daz ich iuch solde sehen.>
dô sprach der künic gunther:< nu ist mir liebe daran geschehen.>
sîfrit wart enpfangen, als im daz wol gezam,
mit vil grôzen êren: im was dâ niemen gram.
des half mit grôzen zühten gîselher unt gêrnôt.
ich waene man ez gesten noch nie sô güetlîch erbôt.
dô nâhten zuo ein ander der zweier künege wîp.
dâ wart vil sätel laere. manic schoener vrouwen lîp
wart von helde handen erhaben ûf daz gras.
die vrouwen gerne dienten, waz der unmüezeger was!
dô giengen zuo ein ander diu minneclîchen wîp.
des was in grôzen vreuden vil maniges ritters lîp,
daz ir beider grüezen sô schône wart getân.
dô sach man vil der recken bî ir juncfrouwen stân.
daz hêrliche gesinde daz vie sich bi der hant.
in zühten grôze nîgen, des man vil dâ vant,
und küssen minneclîchen von vrouwen wol getân.
daz was liep ze sehene gunthers und sîfrides man.
sine biten dâ niht langer, si riten zuo der stat.
der wirt daz sînen gesten wol erzeigen bat,
daz man si gerne saehe in burgonden lant.
vil manigen puneiz rîchen man vor den juncfrouwen vant.
ûzer tronege hagene unt ouch ortwîn,
daz si gewaldec waeren, daz tâten si wol schîn.
swaz si gebieten wolden, daz torste man niht lân.
von in wart michel dienest den lieben gesten getân.
vil schilde hôrt man hellen dâ ze dem bürgetor
von stichen und von stoezen. lange habt dâvor
der wirt mit sînen gesten, ê si kômen drin.
jâ gie in diu stunde mit grôzer kurzwîle hin.
für den palas rîchen mit vreuden sie dô riten.
manegen pfellel spaehen, guot und wol gesniten,
sach man über sätele den vrouwen wol getân
allenthalben hangen. dô kômen guntheres man.
die geste hiez man füeren balde an ir gemach.
under wîlen blicken man prünhilde sach
an vroun kriemhilde, diu schoene was genuoc.
ir varwe gegen dem golde den glanz vil hêrlîchen truoc.
allenthalben schallen ze wormez in der stat
hôrte manz gesinde. gunther dô bat
dancwarten sînen marschalch daz er ir solde pflegen.
do begond er daz gesinde harte güetlîche legen.
dar ûze unt ouch dar inne spîsen man si lie.
jâ wart vremder geste baz gepflegen nie.
alles des si gerten, des was man in bereit.
der künec was sô rîche daz da niemen niht wart verseit.
man diente in vriuntlîche und ân allen haz.
der wirt dô ze tische mit sînen gesten saz.
man bat sîfride sitzen als er ê hete getân.
dô gie mit im ze sedele vil manic waetlîcher man.
wol zwelf hundert recken an dem ringe sîn
dâ ze tische sâzen. prünhilt diu künegîn
gedâht daz eigenholde niht rîcher kunde wesen.
si was im noch sô waege daz si in gerne lie genesen.
an einem abende, dâ der künec saz,
vil der rîchen kleider wart von wîne naz,
dâ die schenken solden zuo den tischen gân.
dâ wart vil voller dienest mit grôzem vlîze getân,
sô man ze hôhzîten lange hât gepflegen.
vrouwen unde mägede di hiez man schône legen.
von swannen si dar kômen, der wirt in willen truoc.
in güetlîchen êren man gap in allen genuoc.
dô diu naht het ende unt der tac erschein,
ûz den soumschrînen vil manic edel stein
erlûhte in guoter waete, die ruorte vrouwen hant.
dô wart dar für gesuochet vil manic hêrlîch gewant.
ê daz ez vol ertagete, dô kômen für den sal
vil ritter unde knechte. dô huop sich aber schal,
vor einer vruomesse, die man dem künige sanc.
dâ riten junge helde dazs in der künec sagete danc.
vil krefteclîche lûte manic pusûn erdôz.
von trumben unt von floyten wart der schal sô grôz
daz wormez diu vil wîte dar nâch lût erschal.
die hôhgemuoten helde ze rossen kômen über al.
dô huop sich in dem lande vil harte hôhe ein spil
von manigem guoten recken. der sah man dâ vil,
den ir tumbiu herze gâben hôhen muot:
der sah man under schilde vil manigen zieren ritter guot.
in diu venster sâzen diu hêrlîchen wîp
und vil der schoenen mägede; gezieret was ir lîp.
si sâhen kurzewîle von manigem küenem man.
der wirt mit sînen vriunden selbe rîten dâ began.
sus vertriben si die wîle, diu dûhte si niht lanc.
man hôrte dâ zem tuome maniger gloken klanc.
dô kômen in di moere, die vrouwen riten dan.
den edelen küneginnen den volgete manec küene man.
si stuonden vor dem münster nider ûf daz gras.
prünhilt ir gesten dannoch vil waege was.
si giengen under krône in daz münster wît.
diu liebe wart sît gescheiden, daz frumte groezlîcher nît.
dô si gehôrten messe, si fuoren wider dan.
mit vil manigen êren man sach si sider gân
ze tische vroelîche. ir vreude nie gelac
dâ zer hôhgezîte unz an den einleften tac.
vor einer vesperzîte huop sich grôz ungemach,
daz von manigem recken ûf dem hove geschach.
si pflâgen ritterschefte durch kurzewîle wân.
dô liefen dar durch schouwen vil manic wîp unde man.
ze samene dô gesâzen die küneginne rîch.
si gedâhten zweier recken, die wâren lobelîch.
dô sprach diu schoene kriemhilt:< ich hân einen man,
daz elliu disiu rîche ze sînen handen solden stân.>
dô sprach diu vrouwe prünhilt:< wie kunde daz gesîn?
ob ander niemen lebte wan sîn unde dîn,
sô möhten im diu rîche wol wesen undertân.
die wîle lebt gunther, sô kundez nimmer ergân.>
dô sprach aber kriemhilt:< nu sihestu wie er stât,
wie rehte hêrlîche er vor den recken gât,
alsam der liehte mâne vor den sternen tuot?
des muoz ich von schulden tragen vroelîchen muot.>
dô sprach diu vrouwe prünhilt:< swi waetlîch sî dîn man,
swi biderbe und swi schoene, sô muost du vor im lân
gunther den recken, den edeln bruoder dîn.
der muoz vor allen künegen, daz wizzest waerlîche, sîn.>
dô sprach diu vrouwe kriemhilt:< sô tiwer ist wol mîn man,
daz ich in âne schulde niht gelobet hân.
an vil manegen dingen so ist sîn êre grôz.
geloubestu des, prünhilt, er ist wol gunthers genôz.>
< jane solt du mirz, kriemhilt, ze arge niht verstân,
wand ich âne schulde die rede niht hân getân.
ich hôrte si jehen beide, do ihs aller êrste sach,
und dâ des küneges wille an mînem lîbe geschach,
unt dâ er mîne minne sô ritterlîch gewan,
dô jach des selbe sîfrit, er waere sküneges man.
des hân ich in für eigen, sît ihs in hôrte jehen.>
dô sprach diu schoene kriemhilt:< sô waere mir übele geschehen.
wie heten sô geworben die edelen bruoder mîn,
daz ich eigen mannes wine solde sîn?
des wil ich dich, prünhilt, vil friuntlîche biten
daz du die rede lâzest durch mich mit güetlîchen siten.>
< ine mac ir niht gelâzen,> sprach des küneges wîp.
< zwiu sold ich verkiesen sô maniges ritters lîp,
der uns mit dem degene dienstlîch ist undertân?>
kriemhilt diu vil schoene vil sêre zürnen began.
< du muost in verkiesen, daz er dir immer bî
wone deheiner dienste. er ist tiwerr danne sî
gunther mîn bruoder, der vil edel man.
du solt mich des erlâzen, daz ich von dir vernomen hân.
unde nimet mich immer wunder, sît er dîn eigen ist,
unt daz du über uns beide sô gewaltec bist,
daz er dir sô lange den zins versezzen hât.
der dîner übermüete sold ich von rehte haben rât.>
< du ziuhest dich ze hôhe,> sprach des küniges wîp.
< nu wil ich sehen gerne, ob man den dînen lîp
habe ze solhen êren sô man den mînen tuot.>
die vrouwen wurden beide vil sêre zornec gemuot.
dô sprach diu vrouwe kriemhilt:< daz muoz et nû geschehen.
sît du mînes mannes für eigen hâst verjehen,
nu müezen hiute kiesen der beider künige man,
ob ich vor küniges wîbe zem münster türre gegân.
du muost daz hiute schouwen, daz ich bin adelvrî,
unt daz mîn man ist tiwerr danne der dîne sî.
dâmit wil ich selbe niht bescholten sîn.
du solt noch hînte kiesen wie diu eigene diu dîn
ze hove gê vor recken in burgonden lant.
ich wil selbe wesen tiwerr danne iemen habe bekant
deheine küneginne, diu krône ie her getruoc.>
dô huop sich under den vrouwen des grôzen nîdes genuoc.
dô sprach aber prünhilt:< wiltu niht eigen sîn,
sô muostu dich scheiden mit den vrouwen dîn
von mînem ingesinde, dâ wir zem münster gân.>
des antwurte kriemhilt:< entriuwen, daz sol sîn getân.>
< nu kleidet iuch, mîne meide,> sprach sîfrides wîp.
< ez muoz âne schande belîben hie mîn lîp.
ir sult wol lâzen schouwen, und habt ir rîche wât.
si mac sîn gerne lougen, des prünhilt verjehen hât.>
man moht in lîhte râten, si suochten rîchiu kleit.
dâ wart vil wol gezieret manic vrouwe unde meit.
dô gie mit ir gesinde des edelen küniges wîp
dô wart ouch wol gezieret der schoenen kriemhilden lîp
mit drîn und vierzec meiden, di brâhte si an den rîn;
di truogen liehte pfelle geworht in arâbîn.
sus kômen zuo dem münster die meide wol getân.
ir warten vor dem hûse alle sîfrides man.
die liute nam des wunder, wâ von daz geschach,
daz man die küneginne alsô gescheiden sach,
daz si bî ein ander niht giengen alsam ê.
dâvon wart manigem degene sît vil sorclîchen wê.
hie stuont vor dem münster daz guntheres wîp.
dô hete kurzewîle vil maniges ritters lîp
mit den schoenen vrouwen, der si dâ nâmen war.
dô kom diu vrouwe kriemhilt mit maniger hêrlîchen schar.
swaz kleider ie getruogen edeler ritter kint,
wider ir gesinde daz was gar ein wint.
si was sô rîch des guotes, daz drîzec künige wîp
ez möhten niht erziugen, daz tete kriemhilde lîp.
ob iemen wünschen solde, der kunde niht gesagen
daz man sô rîchiu kleider gesaehe ie mêr getragen
alsô dâ ze stunden truogen ir meide wol getân.
wan ze leide prünhilde, ez hete kriemhilt verlân.
ze samne si dô kômen vor dem münster wît.
ez tet diu hûsvrouwe durch einen grôzen nît,
si hiez vil übellîche kriemhilde stille stân:
< jâ sol vor küniges wîbe niht eigen diu gegân.>
dô sprach diu schoene kriemhilt zornec was ir muot:
< kundestu noch geswîgen, daz waere dir guot.
du hâst geschendet selbe den dînen schoenen lîp:
wie möhte mannes kebse werden immer küniges wîp?>
< wen hâstu hie verkebset?> sprach dô des küniges wîp.
< daz tuon ich dich,> sprach kriemhilt.< den dînen schoenen lîp
den minnet êrste sîfrit, der mîn vil lieber man.
jane was ez niht mîn bruoder, der dir den magetuom an gewan.
war kômen dîne sinne? ez was ein arger list.
zwiu lieze du in minnen, sît er dîn eigen ist?
ich hoere dich,> sprach kriemhilt,< ân alle schulde klagen.>
< entriuwen,> sprach dô prünhilt,< daz wil ich gunthere sagen.>
< waz mac mir daz gewerren? dîn übermuot dich hât betrogen.
du hâst mich ze dienste mit rede dich an gezogen.
daz wizze in rehten triuwen, ez ist mir immer leit.
getriuwer heinlîche sol ich dir wesen umbereit.>
prünhilt dô weinde: kriemhilt niht langer lie,
vor des küniges wîbe inz münster si dô gie
mit ir ingesinde. dâ huop sich grôzer haz:
des wurden liehtiu ougen vil starke trüeb unde naz.
swie vil man gote gediente oder iemen dâ gesanc,
des dûhte prünhilde diu wîle gar ze lanc,
wand ir was vil trüebe der lîp und ouch der muot.
des muose sît engelten manic helt küen unde guot.
prünhilt mit ir frouwen gie für daz münster stân.
si gedâhte:< mich muoz kriemhilt mêre hoeren lân
des mich sô lûte zîhet daz wortraeze wîp.
hât er sich es gerüemet, ez gêt an sîfrides lîp.>
nu kom diu edele kriemhilt mit manigem küenem man.
dô sprach diu vrouwe prünhilt:< ir sult noch stille stân.
ir jâhet mîn ze kebesen: daz sult ir lâzen sehen.
mir ist von iuwern sprüchen, daz wizzet, leide geschehen.>
dô sprach diu vrouwe kriemhilt:< ir möhtet mich lâzen gân.
ich erziugez mit dem golde, daz ich an der hende hân:
daz brâhte mir mîn vriedel do er êrste bî iu lac.>
nie gelebte prünhilt deheinen leideren tac.
si sprach:< diz golt vil edele daz wart mir verstoln
und ist mich harte lange vil übele vor verholn.
ich kum es an ein ende, wer mir ez hât genomen.>
die vrouwen wâren beide in grôz ungemüete komen.
dô sprach aber kriemhilt:< ine wils niht wesen diep.
du möhtes wol gedaget hân, und waere dir êre liep.
ich erziugez mit dem gürtel, den ich hie umbe hân,
daz ich niht enliuge:> jâ wart mîn sîfrit dîn man.>
von ninnivê der sîden si den porten truoc,
mit edelem gesteine. jâ was er guot genuoc.
dô den gesach vrou prünhilt, weinen si began.
daz muose vreischen gunther und alle burgonden man.
dô sprach diu küneginne:< heizet here gân
den fürsten vonme rîne. ich wil in hoeren lân
wie mich hât gehoenet sîner swester lîp.
si sagt hie offenlîche, ich sî sîfrides wîp.>
der künic kom mit recken. weinen er dô sach
di sînen triutinne. wie güetlîch er sprach:
< saget mir, liebiu vrouwe, wer hât iu iht getân?>
si sprach zuo dem künige:< ich muoz unvroelîche stân.
von allen minen êren mich diu swester dîn
gerne wolde scheiden. dir sol geklaget sîn,
si giht, mich habe gekebset sîfrit ir man.>
dô sprach der künec gunther:< sô hetes übele getân.>
< si treit hie mînen gürtel, den ich hân verlorn,
und mîn golt daz rôte. daz ich ie wart geborn,
daz riuwet mich vil sêre, dune beredest, künic, mich
der vil grôzen schande; daz diene ich immer umbe dich.>
dô sprach der künic gunther:< er sol her für gân.
und hât er sihs gerüemet, daz sol er hoeren lân,
oder sîn muoz lougen der helt ûz niderlant.>
den kriemhilde vriedel den hiez man bringen sâ zehant.
dô der herre sîfrit di ungemuoten sach,
ern wesse niht der maere wie balde er dô sprach:
< waz weinent dise vrouwen? daz het ich gerne erkant,
oder von welhen schulden mich der künic habe besant.>
dô sprach der künic gunther:< dâ ist mir harte leit.
mir hât mîn vrouwe prünhilt ein maere hie geseit,
du habes dich des gerüemet, daz du ir schoenen lîp
allerêrst habes geminnet, daz sagt vrou kriemhilt dîn wîp.>
dô sprach der starke sîfrit:< und hât si daz geseit,
ê daz ich erwinde, ez sol ir werden leit,
und wil dir daz enpfüeren vor allen dînen man
mit mînen hôhen eiden, daz ich irs niht gesaget hân.>
dô sprach der künic von rîne:< daz soltu lâzen sehen.
den eit den du dâ biutest, unt mac der hie geschehen,
aller valschen dinge wil ich dich ledic lân.>
dô hiez man zuo dem ringe die stolzen burgonden stân.
sîfrit der vil küene zem eide bôt die hant.
dô sprach der künic rîche:< mir ist sô wol bekant
iuwer grôz unschulde; ich wil iuch ledic lân,
des iuch mîn swester zîhet, daz ir des niene habt getân.>
dô sprach aber sîfrit:< geniuzet es mîn wîp,
daz si hât ertrüebet den prünhilde lîp,
daz ist mir sicherlîchen âne mâze leit.>
dô sâhen zuo zein ander die guoten ritter gemeit.
< man sol sô vrouwen ziehen,> sprach sîfrit der degen,
< daz si üppeclîche sprüche lâzen under wegen.
verbiut ez dînem wîbe, der mînen tuon ich sam.
ir grôzen ungefüege ich mich waerlîchen scham.>
mit rede was gescheiden manic schoene wîp.
dô trûret alsô sêre der prünhilde lîp,
daz ez erbarmen muose die guntheres man.
dô kom von tronege hagene zuo sîner vrouwen gegân.
er vrâgete waz ir waere, weinende er si vant.
dô sagte si im diu maere, er lobt ir sâ zehant
daz ez erarnen müese der kriemhilde man,
oder er wolde nimmer darumbe vroelîch gestân.
zuo der rede kômen ortwîn und gêrnôt
dâ die helde rieten den sîfrides tôt.
dar zuo kom ouch gîselher, der edelen uoten kint.
do er ir rede gehôrte, er sprach getriulîche sint:
< ir vil guoten recken, warumbe tuot ir daz?
jane gediente sîfrit nie alsolhen haz
daz er darumbe solde verliesen sînen lîp.
jâ ist es harte lîhte, darumbe zürnent diu wîp.>
< suln wir gouche ziehen?> sprach aber hagene:
< des habent lützel êre sô guote degene.
daz er sich hât gerüemet der lieben vrouwen mîn,
darumbe wil ich sterben, ez engê im an daz leben sîn.>
dô sprach der künic selbe:< ern hât uns niht getân
niwan guot und êre; man sol in leben lân.
waz touc ob ich dem recken waere nu gehaz?
er was uns ie getriuwe und tet vil willeclîche daz.>
dô sprach von metzen der degen ortwîn:
< jane kan in niht gehelfen diu grôze sterke sîn.
erloubet mirz mîn herre, ich getuon im leit.>
dô heten im die helde âne schulde widerseit.
sîn gevolgete niemen, niwan daz hagene
riet in allen zîten gunther dem degene,
ob sîfrit niht enlebte, sô wurde im undertân
vil der künege lande. der helt des trûren began.
dô liezen siz belîben. spiln man dô sach.
hey waz man starker schefte vor dem münster brach
vor sîfrides wîbe al zuo dem sale dan!
dô wâren in ummuote genuoge guntheres man.
der künic sprach:< lât belîben den mortlîchen zorn.
er ist uns ze saelden unt ze êren geborn.
ouch ist sô grimme stark der wundernküene man:
ob er sîn innen wurde, sô torste in niemen bestân.>
< nein er>, sprach dô hagene.< ir muget wol stille dagen.
ich getrûwez heinlîche alsô wol an getragen:
daz prünhilde weinen sol im werden leit.
jâ sol im von hagenen immer wesen widerseit.>
dô sprach der künic gunther:< wie möhte daz ergân?>
des antwurte hagene:< ich wilz iuch hoeren lân.
wir heizen boten rîten zuo uns in daz lant
widersagen offenlîche, die hie niemen sîn bekant.
sô jehet ir vor den gesten daz ir und iuwer man
wellet herverten. alsô daz ist getân,
sô lobt er iu dar dienen; des vliuset er den lîp.
so ervar ich uns diu maere ab des küenen recken wîp.>
der künic gevolgete übele hagenen sînem man.
die starken untriuwe begonden tragen an,
ê iemen daz erfunde, die ritter ûz erkorn.
von zweier vrouwen bâgen wart vil manic helt verlorn.
an dem vierden morgen zwên und drîzec man
sach man ze hove rîten. daz wart dô kunt getân
gunther dem vil rîchen, im waere widerseit.
von lüge erwuohsen vrouwen diu aller groezesten leit.
urloup si gewunnen, daz si für solden gân,
und jâhen daz si waeren liudegêres man,
den ê dâ hete betwungen diu sîfrides hant
unt in ze gîsel brâhte in daz guntheres lant.
die boten er dô gruozte und hiez si sitzen gân.
ir einer sprach dar under:< herre, lât uns stân
unz wir gesagen maere diu iu enboten sint.
jâ habet ir ze vîende, daz wizzet, maniger muoter kint.
iu widersaget liudegast unde liudegêr,
den ir dâ wîlen tâtet diu gremlîchen sêr.
die wellent zuo ziu rîten mit her in diz lant.>
der künic begonde zürnen do er di maere bevant.
dô hiez man di meinraeten zen herbergen varn.
wie mohte sich her sîfrit dô dâ vor bewarn,
er oder ander iemen, daz si dâ truogen an?
daz wart sît in selben ze grôzem leide getân.
der künic mit sînen vriunden rûnende gie.
hagene von tronege in nie geruowen lie.
noch heten ez gescheiden genuoge sküniges man:
dône wolt et hagene nie des râtes abe gân.
eines tages sîfrit si rûnende vant.
dô begonde vrâgen der helt von niderlant:
< wie gât sô trûreclîche der künic unt sîne man?
daz hilf ich immer rechen, hât im iemen iht getân.>
dô sprach der herre gunther:< mir ist von schulden leit.
liudegast und liudegêr die habent mir widerseit.
si wellent offenlîchen rîten in mîn lant.>
dô sprach der degen küene:< daz sol diu sîfrides hant
nâch allen iuwern êren mit vlîze understân.
ich getuon noch den degenen als ich hân ê getân,
ich gelege in wüeste ir bürge und ouch ir lant,
ê daz ich erwinde: des sî mîn houbet iuwer pfant.
ir unt iuwer recken sult hi heime bestân,
und lât mich zuo zin rîten mit den die ich hân.
daz ich iu gerne diene, daz lâz ich iuch sehen.
von mir sol iwern vîenden, daz wizzet, leide geschehen.>
< sô wol mich dirre maere,> sprach der künic dô,
als ob er ernstlîche der helfe waere vrô.
in valsche neig im tiefe der ungetriuwe man.
dô sprach der herre sîfrit:< ir sult vil kleine sorge hân.>
dô schihten si die reise mit den knehten dan.
sîfride und den sînen ze sehen ez was getân.
dô hiez er sich bereiten die von niderlant.
die sîfrides recken suochten strîtlîch gewant.
dô sprach der starke sîfrit:< mîn vater sigemunt,
ir sult hie belîben. wir komen in kurzer stunt,
gît uns got gelücke, her wider an den rîn.
ir sult bî dem künige hie vil vroelîche sîn.>
diu zeichen si an bunden, alsô si wolden dan.
dâ wâren genuoge di guntheres man,
dine wessen niht der maere, wâ von ez was geschehen.
man mohte grôz gesinde dô bî sîfride sehen.
ir helme und ouch ir brünne si bunden ûf diu marc.
sich bereite vome lande vil manic ritter starc.
dô gie von tronege hagene da er kriemhilde vant
unt bat im geben urloup: si wolden rûmen daz lant.
< nu wol mich,> sprach dô kriemhilt,< daz ich ie gewan den man
der mînen lieben vriunden sô wol tar vor gestân,
alsô mîn herre sîfrit tuot den vriunden mîn.
des wil ich hôhes muotes,> sprach diu küneginne,< sîn.
vil lieber vriunt hagene, gedenket an daz,
daz ich iu gerne diene und noch nie wart gehaz.
des lâzet mich geniezen an mînem lieben man.
ern sol des niht engelten, hab ich prünhilde iht getân.
daz hât mich sît gerouwen,> sprach daz edel wîp.
< ouch hât er sô zerblouwen darumbe mînen lîp;
daz ich iz ie geredete daz beswârte ir den muot,
daz hât vil wol errochen der helt küene unde guot.>
er sprach:< ir wert versüenet wol nâch disen tagen.
kriemhilt, liebiu vrouwe, jâ sult ir mir sagen
wie ich iu müge gedienen an sîfride iuwerm man.
daz tuon ich gerne, vrouwe, wand ichs niemen baz engan.>
< ich waere ân alle sorge,> sprach daz edel wîp,
< daz im iemen naeme in sturme sînen lîp,
ob er niht wolde volgen sîner übermuot;
sô waere immer sicher der degen küene unde guot.>
< vrouwe,> sprach dô hagene,< unt habt ir des wân,
daz man in müge versnîden, ir sult mich wizzen lân,
mit wie getânen listen ich daz sol understên.
ich wil im ze huote immer rîten unde gên.>
si sprach:< du bist mîn mâc, sô bin ich der dîn.
ich bevilhe dir mit triuwen den holden wine mîn,
daz du mir wol behüetest den mînen lieben man.>
si sagt im kundiu maere, die bezzer waeren verlân.
si sprach:< mîn man ist küene und dar zuo starc genuoc.
dô er den lintrachen an dem berge sluoc,
jâ badete sich in dem bluote der recke vil gemeit,
dâvon in sît in stürmen nie dehein wâfen versneit.
iedoch bin ich in sorgen, swenn er in strîte stât
und vil der gêrschüzze von helde handen gât,
daz ich dâ verliese den mînen lieben man.
hey waz ich grôzer leide dicke umbe sîfriden hân!
ich meld iz ûf genâde, vil lieber vriunt, dir,
daz du dîne triuwe behaltest ane mir.
dâ man dâ mac verhouwen den mînen lieben man,
daz lâz ich dich hoeren; deist ûf genâde getân.
dô von des trachen wunden vlôz daz heize bluot
und sich dar inne badete der küene ritter guot,
dô viel im zwischen di herte ein linden blat vil breit.
dâ mac man in versnîden: des ist mir sorgen vil bereit.>
dô sprach von tronege hagene:< ûf daz sîn gewant
naet ir ein kleinez zeichen. dâ bî ist mir bekant
wâ ich in müge behüeten, sô wir in sturme stân.>
si wânde den helt vristen: ez was ûf sînen tôt getân.
si sprach:< mit kleinen sîden nae ich ûf sîn gewant
ein tougenlîchez kriuze. dâ sol, helt, dîn hant
den mînen man behüeten, so ez an die herte gât,
swenn er in den stürmen vor sînen vîanden stât.>
< daz tuon ich,> sprach dô hagene,< vil liebiu vrouwe mîn.>
dô wând ouch des diu vrouwe, ez sold im vrume sîn:
dô was dâmit verrâten der kriemhilde man.
urloup nam dô hagene, dô gie er vroelîche dan.
des küniges ingesinde was allez wol gemuot.
ich waene immer recke deheiner mêr getuot
sô grôzer meinraete sô dâvon im ergie,
dô sich an sîne triuwe kriemhilt diu küneginne lie.
des andern morgens mit tûsent sîner man
reit der herre sîfrit vil vroelîchen dan.
er wând er solde rechen der sîner vriunde leit.
hagene im reit sô nâhen daz er geschouwete diu kleit.
als er gesach daz bilde, dô schiht er tougen dan,
di sageten ander maere, zwêne sîner man:
mit vride solde belîben daz guntheres lant,
und si hete liudegêr zuo dem künige gesant.
wi ungerne sîfrit dô hin wider reit,
ern het eteswaz errochen sîner vriunde leit!
wand in vil kûm erwanden die guntheres man.
dô reit er zuo dem künige; der wirt im danken began:
< nu lôn iu got des willen, vriunt sîfrit.
daz ir sô willeclîche tuot des ich iuch bit,
daz sol ich immer dienen, als ich von rehte sol.
vor allen mînen vriunden sô getrûwe ich iu wol.
nu wir der herverte ledic worden sîn,
sô wil ich jagen rîten bern unde swîn
hin zem waskenwalde, als ich vil dicke hân.>
daz hete gerâten hagene, der vil ungetriuwe man.
< allen mînen gesten sol man daz sagen,
daz wir wil vruo rîten. die wellen mit mir jagen,
daz si sich bereiten; die aber hie bestân
hövschen mit den vrouwen, daz sî mir liebe getân.>
dô sprach der herre sîfrit, mit hêrlîchem site:
< swenne ir jagen rîtet, dâ wil ich gerne mite.
sô sult ir mir lîhen einen suochman
und etelîchen bracken, sô wil ich rîten in den tan.>
< welt ir niht nemen wan einen?> sprach der künic zehant.
< ich lîh iu, welt ir, viere, den vil wol ist bekant
der walt und ouch die stîge, swâ diu tier hine gânt,
die iuch niht fürwîse zen herbergen rîten lânt.>
dô reit zuo sînem wîbe der recke vil gemeit.
schiere hete hagene dem künige geseit
wi er gewinnen wolde den tiwerlîchen degen.
sus grôzer untriuwe solde nimmer man gepflegen.
gunther und hagene, die recken vil balt,
lobten mit untriuwen ein pirsen in den walt.
mit ir scharpfen gêren si wolden jagen swîn,
bern unde wisende: waz möhte küeners gesîn?
dâ mit reit ouch sîfrit in hêrlîchem site.
maniger hande spîse die fuorte man in mite.
zeinem kalten brunnen verlôs er sît den lîp.
daz hete gerâten prünhilt, des künic guntheres wîp.
dô gie der degen küene da er kriemhilde vant.
dô was nu ûf gesoumet sîn edel pirsgewant,
sîn und der gesellen: si wolden über rîn.
done dorfte kriemhilde nimmer leider gesîn.
di sîne triutinne kust er an den munt.
< got lâze mich dich, vrouwe, gesehen noch gesunt,
und mich diu dînen ougen. mit holden mâgen dîn
soltu kurzewîlen; ine mac hie heime niht gesîn.>
do gedâhtes an diu maere sine torst ir niht gesagen,
diu si dâ hagenen sagete: dô begonde klagen
diu edel küneginne daz si ie gewan den lîp.
dô weinte âne mâze des herren sîfrides wîp.
si sprach zuo dem recken:< lât iuwer jagen sîn.
mir troumte hînaht leide, wie iuch zwei wildiu swîn
jageten über heide, dâ wurden bluomen rôt.
daz ich sô sêre weine, des gêt mir waerlîche nôt.
ich fürhte harte sêre etelîchen rât,
ob man der deheinen missedienet hât,
die uns gefüegen kunnen vîentlîchen haz.
belîbet, lieber herre: mit triuwen rât ich iu daz.>
er sprach:< mîn triutinne, ich kum in kurzen tagen.
ine weiz hie niht der liute, die mir iht hazzes tragen.
alle dîne mâge sint mir gemeine holt,
ouch hân ich an den degenen hie niht anders versolt.>
< neinâ, herre sîfrit! jâ fürhte ich dînen val.
mir troumte hînte leide, wie ob dir zetal
vielen zwêne berge: ine gesach dich nimmer mê.
wil du von mir scheiden, daz tuot mir in dem herzen wê.>
er umbevie mit armen daz tugentrîche wîp.
mit minneclîchem küssen trût er ir schoenen lîp.
mit urloube er dannen schiet in kurzer stunt.
si gesach in leider dar nâch nimmer mêr gesunt.
dô riten si von dannen in einen tiefen walt
durch kurzewîle willen. vil manic ritter balt
volgeten gunthere unde sînen man.
gêrnôt und gîselher die wâren dâ heime bestân.
geladen vil der rosse kom vor in über rîn,
di den jagetgesellen truogen brôt unde wîn,
daz vleisch mit den vischen und andern manigen rât,
den ein künic sô rîche vil harte billîchen hât.
si hiezen herbergen für den grüenen walt
gên des wildes abloufe, die stolzen jegere balt,
dâ si dâ jagen solden, ûf einen wert vil breit.
dô was ouch komen sîfrit; daz wart dem künege geseit.
von den jagtgesellen wurden dô gar bestân
die warte in allen enden. dô sprach der küene man,
sîfrit der vil starke:< wer sol uns in den walt
wîsen nâch dem wilde, ir helde küene unde balt?>
< welle wir uns scheiden,> sprach dô hagene,
< ê daz wir beginnen hie ze jagene?
dâ bî wir mügen bekennen, ich und die herren mîn,
wer die besten jegere an dirre waltreise sîn.
liute und gehünde suln wir teilen gar.
sô kêr ietslîcher swar er gerne var.
swer danne jage daz beste, des sol er haben danc.>
dô wart der jäger bîten bî ein ander niht ze lanc.
dô sprach der herre sîfrit:< ich hân der hunde rât,
niwan einen bracken, der sô genozzen hât
daz er die verte erkenne der tiere durch den tan.
wir komen wol ze jegede,> sprach der kriemhilde man.
dô nam ein alter jegere einen guoten spürhunt.
er brâhte den herren in einer kurzen stunt
dâ si vil tiere funden. swaz der von lägere stuont,
di erjagten die gesellen, sô noch guote jeger tuont.
swaz ir der bracke ersprancte, di sluoc mit sîner hant
sîfrit der vil küene, der helt von niderlant.
sîn ros lief sô sêre, daz ir im niht entran.
den lop er vor in allen an dem jegde gewan.
er was an allen dingen biderbe genuoc.
sîn tier was daz êrste, daz er ze tôde sluoc,
ein vil starkez halpful, mit der sînen hant.
dar nâch er vil schiere einen ungefüegen lewen vant.
dô den der bracke ersprancte, den schôz er mit dem bogen.
eine scharpfe strâle het er dar in gezogen.
der lewe lief nâch dem schuzze wan drîer sprünge lanc.
die sînen jagtgesellen die sagten sîfride danc.
dar nâch sluoc er schiere einen wisent und einen elch,
starker ûre viere, und einen grimmen schelch.
sîn ros truoc in sô balde, daz ir im niht entran.
hirze oder hinden kunde im wênic engân.
einen eber grôzen den vant der spürhunt.
als er begunde vliehen, dô kom an der stunt
des selben gejegdes meister, er bestuont in ûf der slâ.
daz swîn vil zorneclîche lief an den küenen helt sâ.
dô sluoc in mit dem swerte der kriemhilde man.
ez enhêt ein ander jegere sô samfte niht getân.
dô er in het ervellet, man vie den spürhunt.
dô wart sîn jaget daz rîche wol den burgonden kunt.
dô sprâchen sîne jegere:< müg ez mit fuoge wesen,
sô lât uns, her sîfrit, der tier ein teil genesen.
ir tuot uns hiute laere den berc und ouch den walt.>
des begonde smielen der degen küene unde balt.
dô hôrtens allenthalben ludem unde dôz.
von liuten und ouch von hunden der schal der was sô grôz
daz in dâvon antwurte der berc und ouch der tan.
vier unt zweinzec ruore die jeger hêten verlân.
dô muosen vil der tiere verliesen dâ daz leben.
dô wânden si daz füegen, daz man in solde geben
den prîs von dem gejägde: des kunde niht geschehen,
dô der starke sîfrit wart zer fiwerstat gesehen.
daz jagt was ergangen und doch niht gar.
die zer fiwerstete wolden, die brâhten mit in dar
vil maniger tiere hiute und wildes genuoc.
hey waz man des zer kuchen des küneges ingesinde truoc!
dô hiez der künic künden den jegern ûz erkorn
daz er enbîzen wolde. dô wart vil lûte ein horn
zeiner stunt geblâsen, dâmit in wart erkant
daz man den fürsten edele dâ zen herbergen vant.
dô sprach ein sîfrides jägere:< herre, ich hân vernomen
von eines hornes duzze daz wir nu suln komen
zuo den herbergen. antwurten ich des wil.>
dô wart nâch den gesellen gevrâget blâsende vil.
dô sprach der herre sîfrit:< nu rûme ouch wir den tan!>
sîn ros truoc in ebene; si îlten mit im dan.
si ersprancten mit ir schalle ein tier vil gremelîch,
daz was ein ber wilde. dô sprach der degen hinder sich:
< ich wil uns hergesellen guoter kurzewîle wern.
ir sult den bracken lâzen: jâ sih ich einen bern,
der sol mit uns hinnen zen herbergen varn.
ern vliehe danne vil sêre, ern kan sihs nimmer bewarn.>
der bracke wart verlâzen, der bere spranc von dan.
dô wold in errîten der kriemhilde man.
er kom in ein gevelle, done kundes niwet wesen.
daz starke tier dô wânde vor dem jägere genesen.
dô spranc von sînem rosse der stolze ritter guot.
er begonde nâch loufen. daz tier was umbehuot,
ez enkonde im niht entrinnen: dô vienc er iz zehant,
ân aller slahte wunden der helt ez schiere gebant.
kratzen noch gebîzen kunde ez niht den man.
er band ez zuo dem satele: ûf saz der snelle sân,
er brâht iz an die fiwerstat durch sînen hôhen muot
zeiner kurzewîle der recke küene unde guot.
wie rehte hêrlîchen er zen herbergen reit!
sîn gêr was vil michel, starc unde breit.
im hienc ein ziere wâfen hin nider an den sporn.
von vil rôtem golde fuort der herre ein schoene horn.
von bezzerm pirsgewaete gehôrt ich nie gesagen.
einen roc von swarzem pfellel den sach man in tragen
und einen huot von zobele, der rîche was genuoc.
hey waz er rîcher porten an sînem kochaere truoc!
von einem pantel was dar über gezogen
ein hût durch die süeze. ouch fuorter einen bogen,
den man mit antwerke muose ziehen dan,
der in spannen solde, ern hete iz selbe getân.
von einer ludemes hiute was allez sîn gewant.
von houbet unz an daz ende gestreut man darûfe vant.
ûz der liehten riuhe vil manic goldes zein
ze beiden sînen sîten dem küenen jägermeister schein.
dô fuort er balmungen, ein ziere wâfen breit,
daz was alsô scherpfe, daz ez nie vermeit
swâ man ez sluoc ûf helme. sîn ecke wâren guot.
der hêrlîche jägere der was hôhe gemuot.
sît daz ich iu diu maere gar bescheiden sol,
im was sîn edel kocher vil guoter strâle vol,
von guldînen tüllen, diu sahs wol hende breit.
ez muose balde sterben swaz er dâmit versneit.
dô reit der ritter edele vil weidenlîche dan.
in sâhen zuo in komende di guntheres man.
si liefen im engegene und enpfiengen im daz marc.
dô fuort er bî dem satele einen bern grôz unde starc.
als er gestuont von rosse, dô lôst er im diu bant
von fuoze und ouch von munde. do erlûte dâ zehant
vil grôze daz gehünde, swaz des den bern sach.
daz tier ze walde wolde; die liute heten ungemach.
der ber von dem schalle durch die kuchen geriet.
hey waz er kuchenknehte von dem fiwer schiet!
vil kezzel wart gerüeret, zefüeret manic brant.
hey waz man guoter spîse in der aschen ligen vant!
dô sprungen von dem sedele die herren und ir man.
der ber begonde zürnen: der künic hiez dô lân
allez daz gehünde, daz an den seilen lac.
und waer iz wol verendet, si heten vroelîchen tac.
mit bogen und mit spiezen niht langer man daz lie,
dô liefen dar die snellen dâ der ber gie.
dô was sô vil der hunde daz dâ niemen schôz.
von des liutes schalle daz gebirge allez erdôz.
der ber begonde vliehen vor den hunden dan;
im kunde niht gevolgen wan kriemhilde man.
der erlief in mit dem swerte, ze tôde er in dô sluoc.
hin wider zuo dem fiwere man den bern sider truoc.
dô sprâchen die daz sâhen, er waere ein kreftec man.
die stolzen jagetgesellen hiez man zen tischen gân.
ûf einen schoenen anger saz ir dâ genuoc.
hey waz man rîcher spîse den edeln jegeren dô truoc!
die schenken kômen seine, die tragen solden wîn.
ez enkunde baz gedienet nimmer helden sîn.
heten si dar under niht sô valschen muot,
sô waeren wol die recken vor allen schanden behuot.
dô sprach der herre sîfrit:< wunder mich des hât,
sît man uns von des kuchen gît sô manigen rât,
warumbe uns die schenken bringen niht den wîn.
man enpflege baz der jegere, ich enwil niht jagetgeselle sîn.
ich hete wol gedienet daz man mîn baz naeme war.>
der künic von sînem tische sprach in valsche dar:
< man sol iu gerne büezen swes wir gebresten hân.
daz ist von hagenen schulden; der wil uns gerne erdürsten lân.>
dô sprach von tronege hagene:< vil lieber herre mîn,
ich wânde daz daz pirsen hiute solde sîn
dâ zem spehtsharte: den wîn den sand ich dar.
sîn wir hiute ungetrunken, wie wol ich mêre daz bewar!>
dô sprach der herre sîfrit:< ir lîp der hab undanc!
man solde mir siben soume met und lûtertranc
haben her gefüeret. dô des niht mohte sîn,
dô solt man uns gesidelet haben nâher an den rîn.>
dô sprach von tronege hagene:< ir edeln ritter balt,
ich weiz hie bî nâhen einen brunnen kalt
daz ir niht enzürnet dâ sul wir hine gân.>
der rât wart manigem degene ze grôzen sorgen getân.
sîfrit den recken twanc des durstes nôt.
den tisch er deste zîter rucken dan gebôt.
er wolde für die berge zuo dem brunnen gân.
dô was der rât mit meine von den recken getân.
diu tier hiez man ûf wägenen füeren in daz lant,
diu dâ hete verhouwen diu sîfrides hant.
man jah im grôzer êren swer iz ie gesach.
hagene sîne triuwe vil sêre an sîfriden brach.
dô si wolden dannen zuo der linden breit,
dô sprach von tronege hagene:< mir ist des vil geseit
daz niht gevolgen künne dem kriemhilde man,
swenne er wolde gâhen. hey wolde er uns daz sehen lân!>
dô sprach von niderlande der küene sîfrit:
< daz muget ir wol versuochen, welt ir mir loufen mit
ze wette zuo dem brunnen. sô daz ist getân,
dem sol man jehen danne, den man sihet gewunnen hân.>
< nu welle ouch wirz versuochen,> sprach hagene der degen.
dô sprach der snelle sîfrit:< sô wil ich mich legen
für di iwern füeze nider an daz gras.>
dô er daz gehôrte, wi lieb ez gunthere was!
dô sprach der degen küene:< noch wil ich iu mêre sagen,
allez mîn gewaete wil ich mit mir tragen,
den gêr zuo dem schilde und al mîn pirsgewant.>
den kocher zuo dem swerte vil schier er umbe gebant.
dô zugen si diu kleider von dem lîbe dan.
in zwein wîzen hemden sach man si beide stân.
sam zwei wildiu pantel si liefen durch den klê.
dô sach man bî dem brunnen den küenen sîfriden ê.
den prîs an allen dingen truoc er vor manigem man.
daz swert daz lôst er schiere, den kocher leit er dan,
den starken gêr er leinte an der linden ast.
bî des brunnen vluzze stuont der hêrlîche gast.
die sîfrides tugende wâren harte grôz.
den schilt er leite nider aldâ der brunne vlôz.
swie harte sô in durste, der helt doch nine tranc
ê daz der künic getrunke; des sagt er im vil boesen danc.
der brunne der was küele, lûter unde guot.
gunther sich dô neigete nider zuo der fluot.
als er het getrunken, dô riht er sih von dan.
alsam het ouch gerne der küene sîfrit getân.
do engalt er sîner zühte. den bogen unt daz swert,
daz truoc allez hagene von im dannewert.
dô sprang er hin widere dâ er den gêr dâ vant.
er sach nâch einem bilde an des küenen gewant.
dâ der herre sîfrit ob dem brunnen tranc,
er schôz in durch daz kriuze, daz von der wunden spranc
daz bluot im von dem herzen vaste an die hagenen wât.
sô grôze missewende ein helt nu nimmer mêr begât.
den gêr im gein dem herzen stecken er dô lie.
alsô grimmeclîchen ze flühten hagen nie
gelief noch in der werlde vor deheinem man.
dô sich der herre sîfrit der starken wunden versan,
der herre tobelîchen von dem brunnen spranc.
im ragete von dem herzen ein gêrstange lanc.
der fürste wânde vinden bogen oder swert:
sô müese wesen hagene nâch sînem dienste gewert.
dô der sêre wunde des swertes niht envant,
done het er niht mêre wan des schildes rant.
er zuhten von dem brunnen, dô lief er hagenen an.
done kunde im niht entrinnen des künic guntheres man.
swie wunt er was zem tôde, sô krefteclîch er sluoc,
daz ûz dem schilde draete genuoc
des edelen gesteines; der schilt vil gar zerbrast.
sich hete gerne errochen der vil hêrlîche gast.
dô was gestrûchet hagene vor sîner hant zetal.
von des slages krefte der wert vil lût erhal.
het er daz swert enhende, sô waer ez hagenen tôt.
sô sêre zurnt der wunde; des gie im waerlîchen nôt.
erblichen was sîn varwe: ern kunde niht gestên.
sînes lîbes sterke diu muose gar zergên,
wand er des tôdes zeichen in liehter varwe truoc.
sît wart er beweinet von schoenen vrouwen genuoc.
dô viel in die bluomen der kriemhilde man.
daz bluot von sîner wunden sach man vil vaste gân.
dô begonde er schelten des gie im grôziu nôt
die ûf in gerâten heten den ungetriuwen tôt.
dô sprach der verchwunde:< jâ ir vil boesen zagen,
waz helfent mîniu dienest, daz ir mich habet erslagen?
ich was iu ie getriuwe: des ich engolten hân.
ir habt an iuwern mâgen leider übele getân.
die sint dâvon bescholten, swaz ir wirt geborn
her nâch disen zîten. ir habet iuwern zorn
gerochen al ze sêre an dem lîbe mîn.
mit laster ir gescheiden sult von guoten recken sîn.>
die ritter alle liefen da er erslagen lac.
ez was ir genuogen ein vreudelôser tac.
die iht triuwe hêten, von den wart er gekleit,
daz het wol verdienet der ritter küen unt gemeit.
der künic von burgonden klagte sînen tôt.
dô sprach der verchwunde:< daz ist âne nôt,
daz der nâch schaden weinet, der in dâ hât getân.
der dienet michel schelten: ez waere bezzer verlân.>
dô sprach der grimme hagene:< jane weiz ich waz ir kleit.
ez hât nu allez ende unser sorge unt unser leit.
wir vinden ir vil wênic, die türren uns bestân.
wol mich deich sîner hêrschaft hân ze râte getân.>
< ir muget iuch lîhte rüemen,> sprach dô sîfrit.
< het ich an iu erkennet den mortlîchen sit,
ich hete wol behalten vor iu mînen lîp.
mich riuwet niht sô sêre sô vrou kriemhilt mîn wîp.
nu müeze got erbarmen daz ich ie gewan den sun,
dem man daz itewîzen sol nâh den zîten tuon,
daz sîne mâge iemen mortlîche hân erslagen.
möht ich,> sô sprach sîfrit,< daz sold ich billîche klagen.>
dô sprach jaemerlîche der verchwunde man:
< welt ir, künic edele, triuwen iht begân
in der werlt an iemen, lât iu bevolhen sîn
ûf iuwer genâde di holden triutinne mîn.
und lât si des geniezen, daz si iuwer swester sî.
durch aller fürsten tugende wont ir mit triuwen bî.
mir müezen warten lange mîn vater und mîne man.
ez enwart nie vrouwen leider an liebem vriunde getân.>
die bluomen allenthalben von bluote wurden naz.
dô rang er mit dem tôde. unlange tet er daz,
want des tôdes wâfen ie ze sêre sneit.
dô mohte reden niht mêre der recke küen unt gemeit.
dô die herren sâhen daz der helt was tôt,
si leiten in ûf einen schilt, der was von golde rôt,
und wurden des ze râte, wie daz sold ergân
daz man ez verhaele, daz ez hete hagene getân.
dô sprâchen ir genuoge:< uns ist übel geschehen.
ir sult ez heln alle unt sult gelîche jehen,
da er rite jagen eine, der kriemhilde man,
in slüegen schâchaere, dâ er füere durch den tan.>
dô sprach von tronege hagene:< ich bringin in daz lant.
mir ist vil unmaere, und wirt ez ir bekant,
diu sô hât betrüebet den prünhilde muot.
ez ahtet mich vil ringe, swaz si weinens getuot.>
do erbiten si der nahte und fuoren über rîn.
von helden kunde nimmer wirs gejaget sîn.
ein tier daz si sluogen, daz weinten edliu kint.
jâ muosen sîn engelten vil guote wîgande sint.
von grôzer übermüete muget ir hoeren sagen,
und von eislîcher râche. dô hiez hagene tragen
sîfrit alsô tôten von nibelunge lant
für eine kemenâten, dâ man kriemhilde vant.
er hiez in tougenlîchen legen an die tür,
daz si in dâ solde vinden so si gienge darfür
hin zer mettîne ê daz ez wurde tac,
der diu vrouwe kriemhilt vil selten deheine verlac.
man lûte dâ zem münster nâch gewoneheit.
vrou kriemhilt diu schoene wahte manige meit.
ein lieht bat si ir bringen und ouch ir gewant.
dô kom ein kameraere dâ er sîfriden vant.
er sah in bluotes rôten, sîn wât was elliu naz.
daz ez sîn herre waere, niene wesse er daz.
hin zer kemenâten daz lieht truog an der hant,
von dem vil leider maere diu vrouwe kriemhilt ervant.
dô si mit ir vrouwen zem münster wolde gân,
dô sprach der kameraere:< jâ sult ir stille stân!
ez lît vor disem gademe ein ritter tôt erslagen.>
dô begunde kriemhilt vil harte unmaezlîche klagen.
ê daz si reht erfunde daz iz waere ir man,
an die hagenen vrâge denken si began,
wie er in solde vristen; dô wart ir êrste leit.
von ir was allen vreuden mit sînem tôde widerseit.
dô seic si zuo der erden, daz si niht ensprach.
die schoenen vreudelôsen ligen man dô sach.
kriemhilde jâmer wart unmâzen grôz.
do erschrê si nâch unkrefte daz al diu kemenâte erdôz.
dô sprach daz gesinde:< waz ob ez ist ein gast?>
daz bluot ir ûz dem munde von herzen jâmer brast.
dô sprach si:< ez ist sîfrit, der mîn vil lieber man:
ez hât gerâten prünhilt, daz ez hât hagene getân.>
diu vrouwe hiez sich wîsen dâ si den helt vant.
si huop sîn schoene houbet mit ir vil wîzen hant.
swie rôt ez was von bluote, si het in schiere erkant.
dô lac vil jaemerlîche der helt von nibelunge lant.
dô rief vil trûreclîche diu küneginne milt:
< owê mich mînes leides! nu ist dir dîn schilt
mit swerten niht verhouwen; du lîst ermorderôt.
wesse ich wer iz het getân, ich riet im immer sînen tôt.>
allez ir gesinde klagete unde schrê
mit ir lieben vrouwen, wande in was harte wê
umb ir vil edeln herren, den si dâ hêten verlorn.
dô het gerochen hagene harte prünhilde zorn.
dô sprach diu jâmerhafte:< ir kameraere sult hin gân
und wecket harte balde die sîfrides man.
ir sult ouch sigemunde mînen jâmer sagen,
ob er mir helfen welle den küenen sîfriden klagen.>
dô lief ein bote balde dâ er si ligen vant,
die sîfrides helde von nibelunge lant.
mit den vil leiden maeren ir vreude er in benam.
sine woltenz niht gelouben unz man daz weinen vernam.
der bote kom ouch schiere dâ der künic lac,
sigemunt der herre, der slâfes niht enpflac.
ich waene sîn herze im sagte daz im was geschehen:
ern möhte sînen lieben sun nimmer lebendec gesehen.
< wachet, herre sigemunt. mich bat nâch iu gân
kriemhilt mîn vrouwe. der ist ein leit getân,
daz ir vor allen leiden an ir herze gât,
daz sult ir klagen helfen, wand ez iuch sêre bestât.>
ûf rihte sich dô sigemunt; er sprach:< waz sint diu leit
der schoenen kriemhilde, diu du mir hâst geseit?>
der bote sprach mit weinen:< ine kan iu niht verdagen:
jâ ist von niderlande der küene sîfrit erslagen.>
dô sprach der herre sigemunt:< lât iwer schimpfen sîn
und alsô boesiu maere durch den willen mîn,
daz ir ez saget iemen, daz er sî erslagen.
wand ine kund in nimmer vor mînem tôde verklagen.>
< welt ir mir niht gelouben daz ir mich hoeret sagen,
sô muget ir selbe hoeren kriemhilde klagen
unt allez ir gesinde den sîfrides tôt.>
vil sêre erschrac dô sigemunt, des gie im waerlîche nôt.
mit hundert sînen mannen er von dem bette spranc.
si zuhten zuo den handen diu scharpfen wâfen lanc,
si liefen zuo dem wuofe vil jâmerlîche dan.
dô kômen tûsent recken, des küenen sîfrides man.
dô si sô jaemerlîche die vrouwen hôrten klagen,
dô wânden sumelîche, si solden kleider tragen.
jane mohten si der sinne vor leide niht gehaben.
in wart vil michel swaere in ir herzen begraben.
dô kom der künec sigemunt da er kriemhilde vant.
er sprach:< owê der reise her in ditze lant.
wer hât mich mînes kindes und iuch des iwern man
bî alsô guoten friunden sus mortlîch âne getân?>
< hey sold ich den bekennen,> sprach daz vil edel wîp,
< holt wurde im nimmer mîn herze unt ouch mîn lîp.
ich geriete im alsô leide daz di friunde sîn
von den mînen schulden müesen weinende sîn.>
sigemunt der herre den fürsten umbeslôz.
dô wart von sînen vriunden der jâmer alsô grôz,
daz von dem starken wuofe palas unde sal
und ouch di stat ze wormze von ir weinen erschal.
done kunde niemen getroesten daz sîfrides wîp.
man zôch ûz den kleidern den sînen schoenen lîp.
man wuosch im sîne wunden unt leit in ûf den rê.
dô was sînen liuten von grôzem jâmer starke wê.
dô sprâchen sîne recken von nibelunge lant:
< in sol immer rechen mit willen unser hant.
er ist in dirre bürge, der iz hât getân.>
dô îlten nâch den wâfen alle sîfrides man.
die ûzerwelten degene mit schilden kômen dar,
einlef hundert recken; die het an sîner schar
sigemunt der herre. sînes sunes tôt
den wold er gerne rechen des gie im waerlîchen nôt.
sine wessen wen si solden mit strîte dô bestân,
sine taeten ez danne gunther und sîne man,
mit den der herre sîfrit an daz gejeide reit.
kriemhilt sach si gewâfent, daz was ir groezlîche leit.
swie michel waer ir jâmer und swie starc ir nôt,
dô vorhte si harte der nibelunge tôt
von ir bruoder mannen, daz si ez understuont.
si warnt si güetlîche sô vriunde liebe vriunde tuont.
dô sprach diu jâmers rîche:< mîn herre sigemunt,
wes welt ir beginnen? iu ist niht rehte kunt:
jâ hât der künic gunther sô manigen küenen man.
ir welt iuch alle vliesen, sult ir die recken bestân.>
mit ûf erbunden helmen in was ze strîte nôt.
diu edel küneginne bat und ouch gebôt
daz siz mîden solden, die recken vil gemeit.
dô siz niht lâzen wolden, daz was ir waerlîchen leit.
si sprach:< herre sigemunt, ir sult iz lâzen stân
unz ez sich baz gefüege: sô wil ich mînen man
immer mit iu rechen. der mir in hât benomen,
wird ich des bewîset, ich sol im schädelîche komen.
ez ist der übermüeten hie bî rîne vil,
dâvon ich iu des strîtes râten niht enwil.
si habent wider einen ie wol drîzec man.
nu lâz in got gelingen als si umb uns gedienet hân.
ir sult hie belîben, unt dolt mit mir diu leit;
als iz tagen beginne, ir helde vil gemeit,
sô helfet mir besarken den mînen lieben man.>
dô sprâchen die degene:< daz sol werden getân.>
iu enkunde niemen daz wunder volsagen
von rittern unt von vrouwen, wie man die hôrte klagen,
sô daz man des wuofes wart in der stat gewar.
die edelen burgaere die kômen gahende dar.
si klageten mit den gesten, want in was harte leit.
die sîfrides schulde in niemen het geseit,
durch waz der edel recke verlür den sînen lîp.
dô weinten mit den vrouwen der guoten burgaere wîp.
smide hiez man gâhen, wurken einen sarc
von silber und von golde, vil michel unde starc.
man hiez in vaste spengen mit stahel, der was guot.
dô was allen liuten harte trûrec der muot.
diu naht was zergangen: man sagte, ez wolde tagen.
dô hiez diu edel vrouwe zuo dem münster tragen
sîfriden den herren, ir vil lieben man.
swaz er dâ vriunde hête, die sach man weinende gân.
do si in zem münster brâhten, vil der gloken klanc.
dô hôrt man allenthalben vil maniges pfaffen sanc.
dô kom der künic gunther mit den sînen man
und ouch der grimme hagene zuo dem wuofe gegân.
er sprach:< vil liebiu swester, owê der leide dîn,
daz wir niht kunden âne des grôzen schaden sîn.
wir müezen klagen immer den sîfrides lîp.>
< daz tuot ir âne schulde,> sprach daz jâmerhafte wîp.
< waer iu darumbe leide, son waer es niht geschehen.
ir hetet mîn vergezzen, des mag ich nu wol jehen,
da ich dâ wart gescheiden und mîn lieber man.
daz wolde got,> sprach kriemhilt,< waer iz mir selber getân.>
si buten vaste ir lougen. kriemhilt begonde jehen:
< swelher sî unschuldic. der lâze daz gesehen;
der sol zuo der bâre vor den liuten gên.
dâ bî mac man die wârheit harte schiere verstên.>
daz ist ein michel wunder; vil dicke ez noch geschiht:
swâ man den mortmeilen bî dem tôten siht,
sô bluotent im die wunden, als ouch dâ geschach.
dâvon man die schulde dâ ze hagene gesach.
die wunden vluzzen sêre alsam si tâten ê.
die ê dâ sêre klageten, des wart nu michel mê.
dô sprach der künic gunther:< ich wilz iuch wizzen lân.
in sluogen schâchaere, hagene hât es niht getân.>
< mir sint die schâchaere,> sprach si,< vil wol bekant.
nu lâze ez got errechen noch sîner vriunde hant.
gunther unt hagene, jâ habet ir iz getân.>
die sîfrides degene heten dô gên strîte wân.
dô sprach aber kriemhilt:< nu tragt mit mir die nôt.>
do kômen dise beide dâ si in funden tôt,
gêrnôt ir bruoder und gîselher daz kint.
in triuwen si in klageten mit den anderen sint.
si weinten inneclîchen den kriemhilde man.
man solde messe singen. zuo dem münster dan
giengen allenthalben wîp man unt kint.
die sîn doch lîht enbâren, die weinten sîfriden sint.
gêrnôt und gîselher di sprâchen:< swester mîn,
nu troeste dich nâch tôde, als iz doch muoz sîn.
wir wellen dichs ergetzen die wîle wir geleben.>
done kunde ir trôst deheinen zer werlde niemen gegeben.
sîn sarc der was bereitet wol umb mitten tac.
man huop in von der bâre dâ er ûfe lac.
ine wolde noch diu frouwe lâzen niht begraben.
des muosen al die liute michel arbeite haben.
in einen rîchen pfellel man den tôten want.
ich waene man dâ iemen âne weinen vant.
dô klagete herzenlîche uote, ein edel wîp,
und allez ir gesinde den sînen waetlîchen lîp.
dô man daz gehôrte, daz man zem münster sanc,
unt man in gesarket hête, dô huop sich grôz gedranc.
durch willen sîner sêle waz opfers man dô truoc!
er hete bî den vînden doch guoter vriunde genuoc.
kriemhilt diu arme zir kameraeren sprach:
< si suln durch mîne liebe lîden ungemach,
die im iht guotes günnen und mir wesen holt.
durch sîfrides sêle sol man teilen sîn golt.>
dehein kint was dâ sô kleine daz iht witze mohte haben,
daz muose gên zem opfer. ê er wurde begraben,
baz danne hundert messe man dâ des tages sanc.
von sîfrides vriunden wart dâ grôzer gedranc.
dô man dâ hete gesungen, daz volc huop sich von dan.
dô sprach diu vrouwe kriemhilt:< irn sult niht eine lân
hînte mich bewachen den ûzerwelten degen.
ez ist an sînem lîbe al mîn vreude gelegen.
drî tage und drî nahte wil ich in lâzen stân,
unz ich mich geniete mînes vil lieben man.
waz ob daz got gebiutet, daz mich ouch nimt der tôt?
sô waere wol verendet mîn armer kriemhilde nôt.>
zen herbergen giengen die liute von der stat.
pfaffen unde münche si belîben bat
und allez sîn gesinde, daz ez des heldes pflac.
si heten naht vil arge unt vil müelîchen tac.
âne ezzen und âne trinken beleip dâ manic man.
di ez dâ nemen wolden, den wart daz kunt getân,
daz mans in den vollen gaebe: daz schuof her sigemunt.
dô was den nibelungen vil michel arbeite kunt.
die drîe tagezîte, sô wir hoeren sagen,
die dâ kunden singen, daz si muosen tragen
vil der arbeite. waz man in opfers truoc!
die vil arme wâren, die wurden rîche genuoc.
swaz man vant der armen di es niht mohten hân,
di hiez man doch zem opfer mit dem golde gân
ûz sîn selbes kameren. dô er niht solde leben,
umb sîne sêle wart manic tûsent marc gegeben.
urbor ûf der erden teilte si in diu lant,
swâ sô man diu klôster und guote liute vant.
silbers und waete gap man den armen genuoc.
si tet dem wol gelîche daz sim holden willen truoc.
an dem dritten morgen ze der rehten messezît
sô was bî dem münster der kirchof alsô wît
von den lantliuten weinens alsô vol.
si dienten im nâch tôde also man lieben vriunden sol.
in den tagen vieren, man hât gesaget daz,
ze drîzec tûsent marken, oder dannoch baz,
wart durch sîne sêle den armen dâ gegeben.
dô was gelegen ringe sîn grôziu schoene und ouch sîn leben.
dô got dâ wart gedienet daz man vol gesanc,
mit ungefüegen leide vil des volkes ranc.
man hiez in ûz dem münster zuo dem grabe tragen.
die sîn ungern enbâren, die sah man weinen unde klagen.
vil lûte schrîende daz liut gie mit im dan.
vrô enwas dâ niemen, weder wîp noch man.
ê daz man in begrüebe, man sanc unde las.
hey waz guoter pfaffen ze sîner bîfilde was!
ê daz zem grabe koeme daz sîfrides wîp,
dô ranc mit solhem jâmer ir getriuwer lîp,
daz man si mit dem brunnen vil dicke dâ vergôz.
ez was ir ungemüete vil harte unmaezlîchen grôz.
ez was ein michel wunder daz si ie genas.
mit klage ir helfende manic vrouwe was.
dô sprach diu küneginne:< ir sîfrides man,
ir sult durch iuwer triuwe an mir genâde begân.
lât mir nâch mînem leide daz kleine liep geschehen,
daz ich sîn schoene houbet noch eines müeze sehen.>
dô bat sis alsô lange mit jâmers sinnen starc,
daz man zebrechen muose dô den hêrlîchen sarc.
dô brâhte man die vrouwen dâ si in ligen vant.
si huop sîn schoene houbet mit ir vil wîzen hant;
dô kustes alsô tôten den edeln ritter guot.
diu ir vil liehten ougen vor leide weineten bluot.
ein jâmerlîchez scheiden wart dô dâ getân.
dô truoc man si von dannen; sine kunde niht gegân.
dô vant man sinnelôse daz hêrlîche wîp.
vor leide möht ersterben der ir vil wünneclîcher lîp.
dô man den edelen herren hete nu begraben,
leit âne mâze sah man die alle haben,
die mit im komen wâren von nibelunge lant.
vil selten vroelîchen man dô sigemunden vant.
dô was der etelîcher, der drîer tage lanc
vor dem grôzem leide niht âz noch entranc.
doch mohten si dem lîbe sô gar geswîchen niht:
si nerten sich nâch sorgen, sô noch genuogen geschiht.
der sweher kriemhilde gie dâ er si vant.
er sprach zer küneginne:< wir suln in unser lant.
wir waen unmaere geste bî dem rîne sîn.
kriemhilt, vil liebiu vrouwe, nu vart ir zuo den landen mîn.
sît daz uns untriuwe âne hât getân
hie in disen landen des iuwern edeln man,
des sult ir niht engelten: ich wil iu waege sîn
durch mînes suns liebe, des sult ir âne zwîvel sîn.
ir sult ouch haben, vrouwe, allen den gewalt,
den iu ê tete künde sîfrit der degen balt.
daz lant und ouch diu krône, daz sî iu undertân.
iu suln gerne dienen alle sîfrides man.>
dô sagete man den knehten, si solden rîten dan.
dô wart ein michel gâhen nâch rossen getân.
bî ir starken vîenden was in ze wesen leit.
den vrouwen und den megeden hiez man suochen diu kleit.
dô der künic sigemunt wolde sîn geriten,
dô begonden kriemhilt ir mâge biten
daz si bî ir muoter solde dâ bestân.
dô sprach diu vrouwe hêre:< daz kunde niemêr ergân.
wi möhte ich den mit ougen immer an gesehen,
von dem mir armen wîbe sô leide ist geschehen?>
dô sprach der junge gîselher:< vil liebiu swester mîn,
du solt durch dîne triuwe hie bî dîner muoter sîn.
di dir dâ habent beswaeret und betrüebet den muot,
der bedarftu niht ze dienste. nu zer mîn eines guot.>
si sprach zuo dem recken:< jane mag es niht geschehen.
vor leide mües ich sterben, swenne ich hagenen müese sehen.>
< des tuon ich dir ze râte, vil liebiu swester mîn.
du solt bî dînem bruoder gîselhere sîn.
jâ wil ich dich ergetzen dînes mannes tôt.>
dô sprach diu gotes arme:< des waere kriemhilde nôt.>
dô ez ir der junge gîselher sô güetlîch erbôt,
dô begonde vlêgen uote und gêrnôt
und ir getriuwe mâge. si bâten si dâ bestân.
si hete lützel künnes under sîfrides man.
< si sint iu alle vremde,> sô sprach gêrnôt.
< ez enlebet sô starker niemen erne müeze ligen tôt.
daz bedenkt, liebiu swester, und troestet iwern muot.
belîbet bî den vriunden; daz wirt iu waerlîchen guot.>
si lobte gîselhêren, si wolde dâ bestân.
diu ross gezogen wâren den sigemundes man,
als si wolden rîten zer nibelunge lant.
dô was ouch ûf gesoumet al der recken gewant.
dô gie der herre sigemunt zuo kriemhilde stân.
er sprach zuo der vrouwen:< die sîfrides man
iu wartent bî den rossen. nu sul wir rîten hin,
wand ich vil ungerne bî den burgonden bin.>
dô sprach diu vrouwe kriemhilt:< mir râtent vriunde mîn,
swaz ich han der getriuwen, ich sül hie bî in sîn.
ich habe niemen mâge in nibelunge lant.>
vil leit waz iz sigemunde, dô erz an kriemhilde ervant.
dô sprach der künic sigemunt:< daz lât iu niemen sagen.
vor allen mînen mâgen sult ir di krône tragen
alsô gewalteclîche als ir ê habt getân.
ir ensult des niht engelten, daz wir den helt verloren hân.
und vart ouch mit uns widere durch iuwer kindelîn.
daz ensult ir niht, vrouwe, weise lâzen sîn.
swenne iuwer sun gewahset, der troester iu den muot.
die wîle sol iu dienen manic helt küene unde guot.>
si sprach:< herre sigemunt, jane mac ich rîten niht.
ich muoz hie belîben, swaz halt mir geschiht,
bî den mînen mâgen, die mir helfen klagen.>
do begonden disiu maere den guoten recken missehagen.
si sprâchen al gelîche:< sô möhten wir wol jehen
daz uns aller êrste waere leit geschehen.
woldet ir belîben bî unsern vînden hie,
so geriten hovereise noch helde sorclîcher nie.>
< ir sult âne sorge got bevolhen varn.
man gît iu guot geleite ich heiz iuch wol bewarn
zuo sigemundes lande. mîn liebez kindelîn
daz sol ûf genâde iu recken wol bevolhen sîn.>
dô si wol vernâmen daz si niht wolde dan,
dô weinten al gelîche die sigemundes man.
wie rehte jâmerlîche schiet dô sigemunt
von vroun kriemhilde! dô was im ungemüete kunt.
< sô wê der hôhgezîte,> sprach dô der künec hêr.
< ez geschiht von kurzewîle hin für nimmer mêr
künige noch sînen mâgen daz uns ist geschehen.
man sol uns nimmer mêre hie zen burgonden sehen.>
dô sprâchen offenlîche di sîfrides man:
< ez möhte noch diu reise in diz lant ergân,
sô wir den reht erfunden, der uns den herren sluoc.
si habent von sînen mâgen starker vîende genuoc.>
er kuste kriemhilden wi jâmerlîchen er sprach,
dô si belîben wolde und er daz reht ersach:
< nu rîten vreuden âne heim in unser lant.
alle mîne sorge sint mir êrste nu bekant.>
si riten ân geleite von wormez an den rîn.
si mohten wol des muotes vil sicherlîchen sîn,
ob si in vîentschefte würden an gerant,
daz sich weren wolde der küenen nibelunge hant.
sine gerten urloubes dâ ze keinem man.
dô sah man gêrnôten und gîselheren gân
zuo zim minneclîchen. in was sîn schade leit.
des brâhten in wol innen die helde küene und gemeit.
dô sprach gezogenlîchen der fürste gêrnôt:
< got weiz daz wol von himele, an sîfrides tôt
gewan ich nie di schulde, daz ich daz hôrte sagen,
wer im hie vîent waere. ich sol billîche klagen.>
dô gab in guot geleite gîselher daz kint.
er brâhte sorgende ûz dem lande sint
den künic mit sînen recken heim ze niderlant.
wie lützel man der mâge dar inne vroelîchen vant!
wie si nu gefüeren, des kan ich niht gesagen.
man hôrte hie zallen zîten kriemhilde klagen,
daz ir niemen trôste daz herze unt ouch den muot,
ez entaete gîselher, der was getriuwe unde guot.
prünhilt diu schoene mit übermüete saz.
swaz geweinte kriemhilt, unmaere was ir daz.
sine wart ir guoter triuwe nimmer mê bereit.
sît getet ouch ir vrou kriemhilt diu vil herzenlîchen leit.
dô diu edel kriemhilt alsô verwitwet wart,
bî ir ime lande der grâve eckewart
beleip mit sînen mannen, der diente ir zallen tagen.
der half ouch sîner vrouwen sînen herren dicke klagen.
ze wormez bî dem münster ein gezimber man ir slôz,
wît und vil michel, rîch unde grôz,
dâ si mit ir gesinde sît âne vreude saz.
si was zer kirchen gerne und tet vil güetlîchen daz.
dâ man begruob ir vriedel, wi selten si daz lie,
mit trûrigem muote si alle zît dar gie.
si bat got den guoten sîner sêle pflegen.
vil dicke wart beweinet mit grôzen triuwen der degen.
uote und ir gesinde si trôsten zaller stunt.
dô was ir daz herze sô groezlîche wunt:
ez kunde niht vervâhen, swaz man ir trôstes bôt.
si hete nâch liebem vriunde die aller groezisten nôt,
die nâch liebem manne ie mêr wîp gewan.
man moht ir michel tugende kiesen wol dar an.
si klagete unz an ir ende die wîle werte ir lîp.
sît rach sich wol mit ellen des küenen sîfrides wîp.
sus saz si nâch ir leide, daz ist alwâr,
nâch ir mannes tôde wol vierdehalbez jâr,
daz si ze gunther nie dehein wort gesprach
unt ouch ir vîent hagenen in der zîte nie gesach.
dô sprach der helt von tronege:< möht ir daz tragen an,
daz ir iuwer swester ze vriunde möhtet hân,
sô koeme ze disen landen daz nibelunges golt.
des möht ir vil gewinnen, würd uns diu küneginne holt.>
er sprach:< wir sulnz versuochen. mîne bruoder sint ir bî.
die sul wirz biten werben, daz si unser vriunt sî,
ob wir ir an gewinnen, daz si daz gerne sehe.>
< ine trûwes niht,> sprach hagene,< daz daz immer geschehe.>
dô hiez er ortwînen hin ze hove gân
unt den marcgrâven gêren. dô daz was getân,
man brâht ouch gêrnôten und gîselher daz kint.
si versuochtenz vriuntlîche an vroun kriemhilde sint.
dô sprach von burgonden der küene gêrnôt:
< vrouwe, ir klaget ze lange den sîfrides tôt.
iu wil der künic rihten daz er sîn niht hât erslagen.
man hoert iuch zallen zîten sô rehte groezlîchen klagen.>
si sprach:< des zîhet in niemen: in sluoc diu hagenen hant.
wâ man in verhouwen solde, do er daz an mir ervant,
wie moht ich des getrûwen, daz er im trüege haz?
ich hete wol behüetet,> sprach diu küneginne,< daz.
daz ich niht vermeldet hete sînen schoenen lîp!
sô lieze ich nu mîn weinen, ich vil armez wîp.
holt wird ich in nimmer, die ez dâ hânt getân.>
do begonde vlêhen gîselher, der vil waetlîche man.
< ich wil den künic grüezen,> dô si im des verjach,
mit sînen besten vriunden man in vor ir sach.
dône torste hagene für si niht gegân.
wol wesse er sîne schulde, er het ir leide getân.
dô si verkiesen wolde ûf gunthern den haz,
ob er si küssen solde, ez zaeme im dester baz.
waere ir von sînem râte leide niht getân,
sô möht er vrevellîchen wol zuo kriemhilde gân.
ez enwart nie suone mit sô vil trähen mê
gefüeget under vriunden. ir tet ir schade wê.
si verkôs ûf si alle wan ûf den einen man.
in het erslagen niemen, het ez hagene niht getân.
dar nâch vil unlange dô truogen si daz an,
daz diu vrouwe kriemhilt den grôzen hort gewan
von nibelunges lande und fuort in an den rîn.
er was ir morgengâbe, er solt ir billîche sîn.
dar nâch fuor dô gîselher unde gêrnôt.
ahzec hundert mannen kriemhilt dô gebôt
daz si in holen solden da er verborgen lac,
dâ sîn der degen albrîch mit sînen besten vriunden pflac.
dô man di von dem rîne nâch dem schatze komen sach,
albrîch der vil küene zuo sînen vriunden sprach:
< wir turren ir des hordes vor gehaben niht,
sît sîn ze morgengâbe diu edel küneginne giht.
doch wurdez nimmer,> sprach albrîch,< getân,
niwan daz wir übele dâ verlorn hân
mit samt sîfrîde die guoten tarnhût,
want die truoc alle zîte der schoenen kriemhilde trût.
nu ist ez sîfrîde leider übel komen,
daz uns die tarnkappen het der helt benomen
unt daz im muose dienen allez ditze lant.>
dô gie der kameraere da er di slüzzele vant.
ez stuonden vor dem berge die kriemhilde man,
und ouch ein teil ir mâge. den schaz den hiez man dan
tragen zuo dem sêwe an diu schiffelîn.
den fuort man ûf den ünden unz ze berge an den rîn.
nu muget ir von dem horde wunder hoeren sagen:
swaz zwelf kanzwägene meiste mohten tragen
in vier tagen und nahten von dem berge dan.
ouch muose ir ietslîcher des tages drîstunde gân.
ez enwas niht anders wan gesteine unde golt.
unt ob man al die werlde het dâvon versolt,
sîn waere niht minner einer marke wert.
jane het ez âne schulde niht gar hagene gegert.
der wunsch der lac darunder von golde ein rüetelîn.
der daz het erkunnet, der möhte meister sîn
wol in aller werlde über ietslîchen man.
der albrîches mâge kom vil mit gêrnôte dan.
dô si den hort behielten in guntheres lant
und sich es diu küneginne alles underwant,
kamer unde türne sîn wurden vol getragen.
man gehôrte nie daz wunder von guote mêre gesagen.
und waere sîn tûsent stunde noch alse vil gewesen,
und solt der herre sîfrit gesunder sîn gewesen,
bî im waere kriemhilt hendeblôz bestân.
getriuwer wîbes künne ein helt nie mêre gewan.
dô si den hort nu hête, dô brâhtes in daz lant
vil unkunder recken. jâ gap der vrouwen hant,
daz man sô grôzer milte mêre nie gesach.
si pflac vil guoter tugende, des man der küneginne jach.
den armen unt den rîchen begonde si nu geben
daz dâ reite hagene, ob si solde leben
noch deheine wîle, daz si sô manigen man
in ir dienst gewunne daz ez in leide mües ergân.
dô sprach der künec gunther:< ir ist lîp und guot.
zwiu sol ich daz wenden, swaz si dâmit getuot?
ja erwarp ich daz vil kûme, daz si mir wart sô holt.
nu enruochen war si teile ir silber und ir golt.>
hagene sprach ze dem künige:< ez solde ein frumer man
deheinem einem wîbe niht des hordes lân.
si bringet ez mit gâbe noch unz ûf den tac
daz vil wol geriuwen die küenen burgonden mac.>
dô sprach der künic gunther:< ich swuor ir einen eit
daz ich ir getaete nimmer mêre leit,
und wil es fürbaz hüeten: si ist diu swester mîn.>
dô sprach aber hagene:< lât mich den schuldigen sîn.>
ir sumelîcher eide wâren umbehuot.
dô nâmen si der witwen daz kreftige guot.
hagene sich der slüzzel aller underwant.
daz zurnde ir bruoder gêrnôt, do er daz rehte bevant.
dô sprach der herre gîselher:< hagen hât getân
vil leides mîner swester; ich sold iz understân.
waer er niht mîn mâc, ez gienge im an den lîp.>
iteniuwez weinen tet dô sîfrides wîp.
dô sprach der herre gêrnôt:< ê daz wir immer sîn
gemüet mit dem golde, wir soldenz in den rîn
allez heizen senken, daz ez nimmer wurde man.>
si gie vil klegelîche für ir bruoder gîselheren stân.
si sprach:< vil lieber bruoder, du solt gedenken mîn.
beidiu lîbes unde guotes soltu mîn voget sîn.>
dô sprach er zuo der vrouwen:< daz sol sîn getân,
als wir nu komen widere; wir haben rîtennes wân.>
der künic und sîne mâge rûmten dô daz lant,
die aller besten darunder, die man inder vant,
niwan hagene aleine, der beleip dâ durch haz,
den er truoc kriemhilde, unt tet vil willeclîche daz.
ê daz der künic rîche wider waere komen,
die wîle hete hagene den schaz vil gar genomen.
er sanct in dâ ze lôche allen in den rîn.
er wând er sold in niezen: des enkunde niht gesîn.
die fürsten kômen widere, mit in vil manic man.
kriemhilt ir schaden grôzen klagen dô began
mit meiden unt mit vrouwen: in was harte leit.
gerne waer ir gîselher aller triuwen bereit.
dô sprâchen si gemeine:< er hât übele getân.>
er entweich der fürsten zorne alsô lange dan
unz er gewan ir hulde; si liezen in genesen.
dône kunde im kriemhilt nimmer vîender gewesen.
ê daz von tronege hagene den schaz alsô verbarc,
dô heten siz gevestent mit eiden alsô starc,
daz er verholn waere unz ir einer möhte leben.
sît enkunden sis in selben noch ander niemen gegeben.
mit iteniuwen leiden beswaeret was ir muot,
umb ir mannes ende, unt dô si ir daz guot
alsô gar genâmen. dône gestuont ir klage
des lîbes nimmer mêre unz an ir jungesten tage.
nâch sîfrides tôde, daz ist alwâr,
si wonte in manigem sêre driuzehen jâr,
daz si des recken tôdes vergezzen kunde niht.
si was im getriuwe, des ir diu meiste menige giht.
daz was in einen zîten dô vrou helche erstarp,
unt daz der künic etzel umb ein ander vrouwen warp.
dô rieten sîne vriunde in der burgonden lant
zeiner stolzen witewen, diu was vrou kriemhilt genant.
sît daz erstorben waere der schoenen helchen lîp,
si sprâchen:< welt ir immer gewinnen edel wîp,
die hoehsten unt die besten, die künic ie gewan,
sô nemt die selben vrouwen; der starke sîfrit was ir man.>
dô sprach der künic rîche:< wi möhte daz ergân,
sît ich bin ein heiden und des toufes niht enhân?
sô ist diu vrouwe kristen: dâvon sô lobt sis niht.
ez müese sîn ein wunder, ob ez immer geschiht.>
dô sprâchen aber die snellen:< waz ob siz lîhte tuot
durch iuwern namen den hôhen und iuwer michel guot?
sô sol manz doch versuochen an daz vil edel wîp.
ir muget vil gerne minnen den ir vil waetlîchen lîp.>
dô sprach der künic edele:< wem ist nu bekant
under iu bî rîne die liute und ouch daz lant?>
dô sprach von bechelâren der guote rüedegêr:
< ich hân erkant von kinde die edelen küneginne hêr.
gunther und gêrnôt, die edeln ritter guot,
der dritte heizet gîselher: ir ietslîcher tuot
swaz er der besten êren und tugende mac begân.
ouch hânt ir alten mâge noch her daz selbe getân.>
dô sprach aber etzel:< vriunt, du solt mir sagen,
ob si in mînem lande krône solde tragen.
und ist ir lîp sô schoene als mir ist geseit,
den mînen besten vriunden sold ez nimmer werden leit.>
< si gelîchet sich wol mit schoene der lieben vrouwen mîn,
helchen der vil rîchen. jane kunde niht gesîn
in dirre werlde schoener deheines küniges wîp.
den si lobt ze vriunde, der mac wol troesten sînen lîp.>
er sprach:< sô wirb ez, rüedegêr, als liep als ich dir sî.
und sol ich kriemhilde immer geligen bî,
des wil ich dir lônen so ich aller beste kan,
sô hâstu mînen willen sô rehte verre getân.
ûzer mîner kameren sô heiz ich dir geben
daz du unt dîne gesellen vroelîche muget leben,
von rossen und von kleidern allez daz du wil.
des heize ich iu bereiten zuo der botschefte vil.>
des antwurte rüedegêr, der marcgrâve rîch:
< gerte ich dînes guotes, daz waere unlobelîch.
ich wil dîn bote gerne wesen an den rîn
mit mîn selbes guote, daz ich hân von der hende dîn.>
dô sprach der künic rîche:< nu wenne welt ir varn
nâch der minneclîchen? got sol iuch bewarn
der reise an allen êren, unt ouch die vrouwen mîn.
des helfe mir gelücke, daz si uns genaedic müeze sîn.>
dô sprach aber rüedegêr< ê wir rûmen daz lant,
wir müezen ê bereiten wâfen unt gewant,
alsô daz wirs êre vor fürsten mügen hân.
ich wil ze rîne füeren fünf hundert waetlîcher man.
swâ man zen burgonden mich unt die mîne sehe,
daz ir ietslîcher danne dir des jehe,
daz nie künic deheiner alsô manigen man
sô verre baz gesande danne du ze rîne hâst getân.
und ob duz, künic rîche, niht wil darumb lân:
si was ir edelen minne sîfride undertân,
dem sigemundes kinde, den hâstu hie gesehen.
man moht im maniger êren mit rehter wârheite jehen.>
dô sprach der künic etzel:< was si des recken wîp,
sô was wol alsô tiure des edelen fürsten lîp,
daz ich niht versmâhen die küneginne sol.
durch ir grôzen schoene sô gevellet si mir wol.>
dô sprach der marcgrâve:< sô wil ich daz sagen,
daz wir uns heben hinnen in vier unt zweinzec tagen.
ich enbiute iz gotelinde, der lieben vrouwen mîn,
daz ich nâch kriemhilde selbe bote welle sîn.>
hin ze bechelâren sande rüedegêr.
dô wart diu marcgrâvinne trûrec unde hêr.
er enbôt ir daz er solde dem künige werben wîp.
si gedâhte minneclîche an der schoenen helchen lîp.
dô diu marcgrâvinne die botschaft vernam,
ein teil was ir leide, weinens si gezam,
ob si gewinnen solde vrouwen alsam ê.
sô si gedâht an helchen, daz tet ir inneclîche wê.
rüedegêr von ungern in siben tagen reit.
des was der künic etzel vrô unt gemeit.
dâ zer stat ze wiene bereite man in wât.
done moht er sîner reise dô niht langer haben rât.
dâ ze bechelâren im warte gotelint.
diu junge marcgrâvinne, daz rüedegêres kint,
sah ir vater gerne und die sîne man.
dô wart ein liebez bîten von schoenen kinden getân.
ê daz der edel rüedegêr ze bechelâren reit
ûz der stat ze wiene, dô wâren in ir kleit
rehte volleclîchen ûf den soumen komen.
die fuoren in der mâze daz in wart wênic iht genomen.
dô si ze bechelâren kômen in die stat,
die sînen reisgesellen herbergen bat
der wirt vil minneclîche unt schuof in guot gemach.
gotelint diu rîche, den wirt si gerne komen sach.
alsam tet sîn liebiu tohter, diu junge marcgrâvîn;
derne kunde nimmer sîn komen lieber sîn.
die helde ûz hiunen landen, wie gerne si si sach!
mit lachendem muote diu edele juncvrouwe sprach:
< nu sî uns grôze willekomen mîn vater und sîne man.>
dô wart ein schoene danken mit vlîze dâ getân
der jungen marcgrâvinne von manigem ritter guot.
vil wol wesse gotelint des herren rüedegêres muot.
dô si des nahtes nâhen bî rüedegêre lac,
wie güetlîche vrâgen diu marcgrâvinne pflac,
war in gesendet hête der künic von hiunen lant.
er sprach:< mîn vrouwe gotelint, ich tuon dirz gerne bekant.
dâ sol ich mînem herren werben ein ander wîp,
sît daz ist verdorben der schoenen helchen lîp.
ich wil nâch kriemhilde rîten an den rîn.
diu sol hie zen hiunen gewaltec küneginne sîn.>
< daz wolde got,> sprach gotelint,< und möhte daz geschehen!
sît daz wir ir hoeren sô maniger êren jehen,
si ergazt uns mîner vrouwen lîhte in alten tagen.
ouch möhten wir si gerne zen hiunen krône lâzen tragen.>
dô sprach der marcgrâve:< triutinne mîn,
die mit mir sulen rîten hinnen an den rîn,
den sult ir minneclîche bieten iuwer guot.
sô helde varent rîche, sô sint si hôhe gemuot.>
si sprach:< ez ist deheiner, der iz gerne von mir nimt,
ine gebe ir ietslîchem swaz im wol gezimt,
ê daz ir hinnen scheidet und ouch iuwer man.>
dô sprach der marcgrâve:< daz ist mir liebe getân.>
hey waz man rîcher pfellel von ir kamer truoc!
der wart den edelen recken ze teile dô genuoc,
erfüllet vlîzeclîchen von hals unz ûf den sporn.
die im dar zuo gevielen, die het im rüedegêr erkorn.
an dem sibenden morgen von bechelâren reit
der wirt mit sînen recken. wâfen unde kleit
fuorten si den vollen durch der beier lant.
si wurden ûf der strâzen durch rouben selten an gerant.
inner tagen zwelfen si kômen an den rîn.
done kunden disiu maere niht verholn sîn.
man sagetez dem künige und ouch sînen man,
dâ koemen vremde geste. der wirt dô vrâgen began,
ob iemen si bekande, daz manz im solde sagen.
man sah ir soumaere sô rehte swaere tragen.
daz si vil rîche wâren, daz wart dâ wol bekant.
man schuof in herberge in der wîten stat zehant.
dô die vil unkunden wâren in bekomen,
dô wart der selben herren vaste war genomen.
si wunderte wannen füeren die recken an den rîn.
der wirt nâch hagene sande, ob si im kündec möhten sîn.
dô sprach der helt von tronege:< in hân ir niht gesehen.
als wir si nu geschouwen, ich kan iu wol verjehen,
von swannen si rîten her in ditze lant.
si sulen sîn vil vremde, ine hab si schiere bekant.>
den gesten herberge wâren nu genomen.
in vil rîchiu kleider was der bote komen
und sîne hergesellen. ze hove si dô rîten;
si fuorten guotiu kleider vil harte spaehe gesniten.
dô sprach der snelle hagene:< als ich mich kan verstân,
wande ich den herren lange niht gesehen hân,
si varent wol dem gelîche sam ez sî rüedegêr,
von hiunischen landen der degen küene unde hêr.>
< wie sol ich daz gelouben,> sprach der künic zehant,
< daz der von bechelâren koeme in ditz lant?>
als der künic gunther die rede vol gesprach,
hagene der küene den guoten rüedegêren sach.
er unt sîne vriunde liefen alle dan.
dô sach man von den rossen fünf hundert ritter stân.
dô wurden wol enpfangen die von hiunen lant.
boten nie getruogen alsô hêrlîch gewant.
dô sprach harte lûte von tronege hagene:
< nu sîn gote willekomen dise degene,
der voget von bechelâren unt alle sîne man.>
der antpfanc wart mit êren den snellen hiunen getân.
des küniges naehsten mâge die giengen dâ man sach
ortwîn von metze ze rüedegêren sprach:
< wir haben in aller wîle mêre nie gesehen
geste hie sô gerne, des wil ich waerlîche jehen.>
des gruozes si dô dancten den recken über al.
mit den hergesinden si giengen in den sal,
dâ si den künic funden bî manigem küenen man.
der herre stuont von sedele. daz was durch grôze zuht getân.
wie rehte zühteclîchen er zuo den boten gie!
gunther und gêrnôt vil vlîzeclîch enpfie
den gast mit sînen mannen, als im wol gezam.
den guoten rüedegêren er bî der hende genam.
er brâht in zuo dem sedele dâ er selbe saz.
den gesten hiez man schenken vil gerne tet man daz
met den vil guoten unt den besten wîn,
den man kunde vinden in dem lande al umb den rîn.
gîselher und gêre, die wâren beide komen,
dancwart und volkêr, die heten ouch vernomen
umb dise geste, si wâren vrô gemuot.
si enpfingen vor dem künige die ritter edel unde guot.
dô sprach ze sînem herren von tronege hagene:
< ez solden immer dienen dise degene
daz uns der marcgrâve ze liebe hât getân:
des solde lôn enpfâhen der schoenen gotelinde man.>
dô sprach der künic gunther:< ine kan daz niht verdagen:
wie sich gehaben beide, daz sult ir mir sagen,
etzel und helche ûzer hiunen lant.>
dô sprach der marcgrâve:< ich tuon iz iu gerne bekant.>
dô stuont er von dem sedele mit allen sînen man.
er sprach zuo dem künige:< und mac daz sîn getân,
daz ir mir, fürste, erloubet, sone wil ich niht verdagen
diu maere diu ich bringe sol ich iu willeclîchen sagen.>
er sprach:< swaz man uns maere bî iu enboten hât,
di erloub ich iu ze sagene âne vriunde rât.
ir sult si lâzen hoeren mich unt mîne man,
wand ich iu aller êren hie ze werbenne gan.>
dô sprach der bote biderbe:< iu enbiutet an den rîn
getriuwelîchen dienest der grôze voget mîn,
dar zuo allen vriunden, die ir müget hân.
ouch ist disiu botschaft mit grôzen triuwen getân.
iu bat der künic edele klagen sîne nôt.
sîn volc ist âne freude, mîn vrouwe diu ist tôt,
helche di vil rîche, mînes herren wîp,
an der nu ist verweiset vil maniger juncvrouwen lîp,
kint der edeln fürsten, diu si gezogen hât,
dâvon iz ime lande vil jâmerlîche stât.
din hânt nu leider niemen, der ir mit triuwen pflege
des waen ouch sich vil seiner des küniges sorge gelege.>
< nu lôn im got,> sprach gunther,< daz er den dienest sîn
sô willeclîch enbiutet mir unt den vriunden mîn.
den sînen gruoz ich gerne hie vernomen hân.
daz sulen gerne dienen beide mâge und mîne man.>
dô sprach von burgonden der recke gêrnôt:
< die werlt mag immer riuwen der schoenen helchen tôt,
durch ir vil manige tugende, der si dâ kunde pflegen.>
der rede gestuont im hagene, dar zuo vil manic ander degen.
dô sprach aber rüedegêr, der edel bote hêr:
< sît ir mir, künic, erloubet, ich sol iu sagen mêr
waz iu mîn lieber herre her enboten hât,
sît im sîn dinc nâch helchen sô rehte kumberlîchen stât.
man sagt mînem herren, kriemhilt sî âne man,
her sîfrit sî erstorben. und ist daz sô getân,
welt ir ir des gunnen, sô sol si krône tragen
vor etzelen recken, daz hiez ir mîn herre sagen.>
dô sprach der künic rîche wol gezogen was sîn muot:
< si hoeret mînen willen, ob siz gerne tuot.
den wil ich iu künden in disen drîen tagen.
ê ich ez an ir erfunde, zwiu sold ich etzeln versagen?>
die wîle man den gesten hiez schaffen guot gemach.
in wart dâ sô gedienet, daz rüedegêr des jach,
daz er dâ friunde hête under guntheres man.
hagene im diente gerne, er hete im ê alsam getân.
alsus beleip dô rüedegêr unz an den dritten tac.
der künic nâch râte sande vil wîslîch er pflac
ob ez sîne mâge dûhte guot getân,
daz kriemhilt nemen solde den künic etzeln ze man.
si rietenz al gemeine, niwan hagene,
der sprach ze gunther dem küenen degene:
< habt ir rehte sinne, sô wirt ez wol behuot,
ob sis ouch volgen wolde, daz irz nimmer getuot.>
< warumbe> sprach dô gunther,< sold ichs volgen niht?
swaz der küneginne liebes geschiht,
des sol ich ir wol gunnen: si ist diu swester mîn.
wir soltenz selbe werben, ob ez ir êre möhte sîn.>
dô sprach aber hagene:< nu lât die rede stân.
het ir etzeln künde, als ich sîn künde hân:
sol si in danne minnen, als ich iuch hoere jehen,
sô ist iu aller êrste von schulden sorgen geschehen.>
< warumbe?> sprach dô gunther.< ich behüete vil wol daz,
daz ich im kome sô nâhen daz ich deheinen haz
von im dulden müese, und wurde si sîn wîp.>
dô sprach aber hagene:< ez geraetet nimmer mîn lîp.>
man hiez nâch gêrnôten und gîselheren gân,
ob die herren beide dûhte guot getân
daz kriemhilt solde minnen den rîchen künic hêr.
noch widerreitez hagene unde ander nieman mêr.
dô sprach von burgonden gîselher der degen:
< nu muget ir, vriunt hagene, noch der triuwen pflegen.
ergetzet si der leide und ir ir habet getân.
an swiu ir wol gelunge, daz soldet ir ungevêhet lân.
jâ habet ir mîner swester getân sô manegiu leit,>
sô sprach aber gîselher, der recke vil gemeit,
< daz si des hete schulde, ob si iu waere gram.
nie man deheiner vrouwen noch mêre freuden benam.>
< daz ich dâ wol bekenne, daz tuon ich iu kunt.
sol si nemen etzel, gelebt si an die stunt,
si getuot uns noch vil leide, swie siz getraget an.
jâ wirt ir dienende vil manic waetlîcher man.>
des antwurte hagenen der küene gêrnôt:
< ez mag alsô belîben unz an ir beider tôt,
daz wir gerîten nimmer in etzelen lant.
wir suln ir sîn getriuwe, daz ist zen êren uns gewant.>
dô sprach aber hagene:< mir mac niemen widersagen.
und sol diu edele kriemhilt helchen krone tragen,
si getuot uns leide, swie si gefüege daz.
ir sult iz lân belîben, daz zimt iu recken michel baz.>
mit zorne sprach dô gîselher, der schoenen uoten sun:
< wir suln doch niht alle meinlîchen tuon.
swaz êren ir geschaehe, vrô solten wir des sîn.
swaz ir geredet hagene, ich dien ir durch die triuwe mîn.>
dô daz gehôrte hagene, dô wart er ungemuot.
gêrnôt und gîselher, die stolzen ritter guot,
und gunther der rîche ze jungest reiten daz,
ob ez lobete kriemhilt, si woltenz lâzen âne haz.
dô sprach der fürste gêre:< ich wilz der vrouwen sagen,
daz si ir den künic etzel lâze wol behagen.
dem ist sô manic recke mit vorhten undertân.
er mac si wol ergetzen swaz si leides ie gewan.>
dô gie der snelle recke da er kriemhilde sach.
si enpfie in güetlîche: wie balde er dô sprach!
< ir muget mich gerne grüezen und geben botenbrôt.
iuch wil gelücke scheiden vil schiere ûz aller iwer nôt.
ez hât durch iuwer minne, vrouwe, her gesant
ein der aller beste, der ie küneges lant
gewan mit vollen êren oder krône solde tragen.
ez werbent ritter edele: daz hiez iu iuwer bruoder sagen.>
dô sprach diu jâmers rîche:< iu sol verbieten got
und allen mînen vriunden, daz si deheinen spot
an mir armer üeben. waz sold ich einem man,
der ie herzeliebe von guotem wîbe gewan?>
si widerreit ez sêre. dô kômen aber sint
gêrnôt ir bruoder unt gîselher daz kint,
di bâten minneclîche troesten si ir muot.
ob si den künic genaeme, ez waer ir waerlîchen guot.
überwinden kunde niemen dô daz wîp,
daz si minnen wolde deheines mannes lîp.
dô bâten si die degene:< nu lâzet doch geschehen,
ob ir anders niht getuot, daz ir den boten ruochet sehen.>
< daz enwil ich niht versprechen,> sprach daz vil edel wîp,
< ich ensehe gerne den rüedegêres lîp
durch sîne manige tugende. waer er niht her gesant,
swerz ander boten waere, dem waer ich immer umbekant.>
si sprach:< ir sult in morgen heizen her gân
zuo mîner kemenâten. ich wil in hoeren lân
vil gar den mînen willen sol ich im selbe sagen.>
ir wart eriteniuwet daz ir vil groezlîchez klagen.
dô gêrt ouch niht anders der edel rüedegêr
wan daz er gesaehe die küneginne hêr.
er weste sich sô wîsen, ob ez immer sold ergân.
daz si sich den recken überreden müese lân.
des andern morgens vruo, dô man die messe sanc,
die edeln boten kômen dô wart dâ grôz gedranc
die mit rüedegêre, ze hove wolten gân.
des sah man dâ gekleidet vil manigen hêrlîchen man.
kriemhilt diu hêre und vil trûrec gemuot.
si warte rüedegêre, dem edeln boten guot.
der vant si in der waete, die si alle tage truoc,
dâ bî truoc ir gesinde rîcher kleider genuoc.
si gienc im engegene zuo der tür dan,
und enpfie vil güetlîche den etzelen man.
niwan selbe zwelfter er dar în zuo ie gie.
man bôt im grôzen dienest; in kômen hôher boten nie.
man hiez den herren sitzen unde sîne man.
die zwêne marcgrâven die sach man vor ir stân,
eckewart und gêre, die edeln recken guot.
durch die hûsvrouwen si sâhen niemen wol gemuot.
si sâhen vor ir sitzen vil manic schoene wîp.
dô pflac niwan jâmers der kriemhilde lîp.
ir wât was vor den brüsten der heizen trähen naz.
der edel marcgrâve wol sah an kriemhilde daz.
dô sprach der bote hêre:< vil edeles küniges kint,
mir unt mînen gesellen, die mit mir komen sint,
sult ir daz erlouben, daz wir vor iu stân
und iu sagen diu maere, war nâch wir her geriten hân.>
< nu sî iu erloubet,> sprach diu künegin.
< swaz ir reden wellet, alsô stât mîn sin,
daz ich ez gerne hoere; ir sît ein bote guot.>
die andern dô wol hôrten ir unwilligen muot.
dô sprach von bechelâren der fürste rüedegêr:
< mit triuwen grôze liebe etzel ein künic hêr
hât iu enboten, vrouwe, her in ditze lant.
er hât nâh iuwer minne vil guote recken her gesant.
er enbiutet iu minneclîche minne âne leit.
staeter vriuntschefte der sî er iu bereit,
als er ê tet vroun helchen, diu im ze herzen lac.
jâ hât er nâch ir tugenden vil dicke unvroelîchen tac.>
dô sprach diu küneginne:< marcgrâve rüedegêr,
waer iemen der bekande mîniu scharpfen sêr,
der baete mich niht triuten noch deheinen man.
jâ verlôs ich ein den besten, den ie vrouwe gewan.>
< waz mac ergetzen leides,> sprach der vil küene man,
< wan friuntlîche liebe, swer die kan begân,
unt der dan einen kiuset der im ze rehte kumt?
vor herzenlîcher leide niht sô groezlîchen frumt.
und geruochet ir ze minnen den edeln herren mîn,
zwelf vil rîcher krône sult ir gewaltec sîn.
dar zuo gît iu mîn herre wol drîzec fürsten lant,
diu elliu hât betwungen sîn vil ellenthaftiu hant.
ir sult ouch werden vrouwe über manigen werden man,
die mîner vrouwen helchen wâren undertân,
und über manige vrouwen, der si het gewalt,
von hôher fürsten künne,> sprach der küene degen balt.
< dar zuo gît iu mîn herre, daz heizet er iu sagen,
ob ir geruochet krône bî dem künige tragen,
gewalt den aller hoehsten, den helche ie gewan,
den sult ir gewalteclîchen haben vor etzelen man.>
dô sprach diu küneginne:< wie möhte mînen lîp
immer des gelusten, daz ich wurde heldes wîp?
mir hât der tôt an einem sô rehte leit getân,
des ich unz an mîn ende muoz unvroelîche stân.>
dô sprâchen aber die hiunen:< küneginne rîch,
iwer leben wirt bî etzel sô rehte lobelîch,
daz ez iuch immer wunnet, ist daz ez ergât,
want der künic rîche vil manigen zieren degen hât.
helchen juncvrouwen unt iwer magedîn,
solten di bî ein ander ein gesinde sîn,
dâ bî möhten recken werden wol gemuot.
lât ez iu, vrouwe, râten; ez wirt iu waerlîchen guot.>
si sprach in ir zühten:< nu lât die rede stân
unze morgen vruo, sô sult ir her gân.
ich wil iu antwurten des ir dâ habet muot.>
des muosen dô gevolgen die recken küen unde guot.
dô si zen herbergen alle kômen dan,
dô hiez diu edel vrouwe nâch gîselheren gân,
und ouch nâch ir muoter. den bêden sagt si daz,
daz si gezaeme weinen und niht anderes baz.
dô sprach ir bruoder gîselher:< swester, mir ist geseit,
und wilz ouch wol gelouben, daz elliu dîniu leit
der künic etzel swende, und nimstu in zeinem man.
swaz ander iemen râte, sô dunket ez mich guot getân.>
< er mac dich wol ergetzen,> sprach aber gîselher.
< vome rôten zuo dem rîne, von der elbe unz an daz mer,
sô ist künec deheiner sô gewaltec niht.
du maht dich vreun balde, sô er dîn ze konen giht.>
si sprach:< vil lieber bruoder, zwiu raetestu mir daz?
klagen unde weinen mir immer zaeme baz.
wie sold ich vor recken dâ ze hove gân?
wart mîn lîp ie schoene, des bin ich âne getân.>
dô sprach diu vrouwe uote ir lieben tohter zuo:
< swaz dîne bruoder râten, liebez kint, daz tuo.
volge dînen friunden, sô mac dir wol geschehen.
ich hân dich doh sô lange mit grôzem jâmer gesehen.>
dô bat si got vil dicke füegen ir den rât,
daz si ze gebene hête golt silber unde wât,
sam ê bî ir manne, dô er noch was gesunt.
si gelebte doch nimmer mêre sît sô vroelîche stunt.
si gedâhte in ir sinne:< und sol ich mînen lîp
geben einem heiden ich bin ein kristen wîp,
des muoz ich zer werlde immer schande hân.
gaeb er mir elliu rîche, ez ist von mir vil ungetân.>
dâ mit siz lie belîben. die naht unz an den tac
diu vrouwe an ir bette mit vil gedanken lac.
diu ir vil liehten ougen getruckenten nie,
unz daz si aber den morgen hin ze mettîne gie.
ze rehter messezîte die künige wâren komen.
si heten aber ir swester under hende genomen.
jâ rieten si ir ze minnen den künic von hiunen lant.
die vrouwen ir deheiner lützel vroelîche vant.
dô hiez man dar gewinnen die etzelen man,
diu nu mit urloube gerne waeren dan,
geworben oder gescheiden, swie ez dô möhte sîn.
ze hove kom dô rüedegêr. die helde reiten under in,
daz man reht erfüere des edeln fürsten muot,
und taeten daz bezîte, daz diuhtes alle guot.
ir wege waeren verre wider in ir lant.
man brâhte rüedegêren dâ er kriemhilde vant.
vil minneclîche bitten der recke dô began
die edeln küneginne, si solde in hoeren lân
waz si enbieten wolde in etzelen lant.
er waen an ir niht anders niwan lougenen vant,
daz si nimmer minnen wolde mêr deheinen man.
dô sprach der marcgrâve:< daz waere missetân.
zwiu woldet ir verderben einen alsô schoenen lîp?
ir muget noch mit êren werden guotes mannes wîp.>
niht half daz si gebâten, unz daz rüedegêr
gesprach in heimlîche die küneginne hêr,
er wolde si ergetzen swaz ir ie geschach.
ein teil begonde ir senften dô ir vil grôzer ungemach.
er sprach zer küneginne:< lât iuwer weinen sîn.
ob ir zen hiunen hêtet niemen danne mîn,
getriuwer mîner mâge, und ouch der mîner man,
er müeses sêr engelten, unt het iu iemen iht getân.>
dâ von wart wol geringet dô der vrouwen muot.
si sprach:< sô swert mir eide, swaz mir iemen getuot,
daz ir sît der naehste, der büeze mîniu leit.>
dô sprach der marcgrâve:< des bin ich, vrouwe, bereit.>
mit allen sînen mannen swuor ir dô rüedegêr
mit triuwen immer dienen, unt daz die recken hêr
ir nimmer niht versageten ûz etzelen lant,
des si êre haben solde, des sichert ir rüedegêres hant.
do gedâhte diu getriuwe:< sît ich vriunde hân
alsô vil gewunnen, sô sol ich reden lân
die liute swaz si wellen, ich jâmerhaftez wîp.
waz ob noch wirt errochen des mînen lieben mannes lîp?>
si gedâhte:< sît daz etzel der recken hât sô vil,
sol ich den gebieten, sô tuon ich swaz ich wil.
er ist ouch wol sô rîche, daz ich ze gebene hân.
mich hât der leide hagene mînes guotes âne getân.>
si sprach ze rüedegêre:< het ich daz vernomen,
daz er niht waere ein heiden, sô wold ich gerne komen
swar er hete willen, und naem in zeinem man.>
dô sprach der marcgrâve:< die rede sult ir, vrouwe, lân.>
er hât sô vil der recken in kristenlîcher ê,
daz iu bî dem künige nimmer wirdet wê.
waz ob ir daz verdienet, daz er toufet sînen lîp?
des muget ir gerne werden des künic etzelen wîp.>
dô sprâchen aber ir bruoder:< nu lobt iz, swester mîn.
iuwer ungemüete daz sult ir lâzen sîn>
si bâtens alsô lange unz doch ir trûrec lîp
lobte vor den helden, si würde etzelen wîp.
si sprach:< ich wil iu volgen, ich armiu künegîn,
daz ich var zuo den hiunen, sô daz nu mac gesîn,
swenne ich hân die vriunde, die mich füeren in sîn lant.>
des bôt dô vor den helden diu schoene kriemhilt ir hant.
dô sprach der marcgrâve:< habt ir zwêne man,
dar zuo hân ich ir mêre. ez wirdet wol getân
daz wir iuch wol nâch êre bringen über rîn.
ir sult niht, vrouwe, langer hie zen burgonden sîn.
ich hân fünfhundert manne und ouch der mâge mîn,
die suln iu hie dienen, unt dâ heime sîn,
vrouwe, swi ir gebietet. ich tuon iu selbe alsam,
swenne ir mich mant der maere, daz ich michs nimmer gescham.
nu heizet iu bereiten iuwer pfertkleit!
die rüedegêres raete iu nimmer werdent leit;
und saget ez iuwern magedîn, die ir dâ füeren welt.
jâ kumt uns ûf der strâze vil manic ûzerwelter helt.>
si heten noch gesmîde daz man dâ vor reit
bî sîfrides zîten, daz si vil manige meit
mit êren mohte füeren, swenne si wolde dan.
hey waz man guoter sätele den schoenen vrouwen gewan!
ob si ê ie getruogen deheiniu rîchiu kleit,
der wart zuo zir verte vil manigez nu bereit,
wand in von dem künige sô vil gesaget wart.
si sluzzen ûf die kisten, die ê stuonden wol bespart.
si wâren vil unmüezec wol fünftehalben tac,
si suochten ûz der valden des vil dar inne lac.
kriemhilt dô ir kamere entsliezen began.
si wolde machen rîche alle rüedegêres man.
si hete noch des goldes von nibelunge lant
si wând ez zen hiunen teilen solde ir hant,
daz ez wol hundert moere ninder kunden tragen.
diu maere hôrte hagene dô von kriemhilde sagen.
er sprach:< sît mir vrou kriemhilt nimmer wirdet holt,
sô muoz ouch hie belîben daz sîfrides golt.
zwiu sold ich mînen fîenden lân sô michel guot?
ich weiz vil wol waz kriemhilt mit diesem schatze getuot.
ob si in braehte hinnen, ich wil gelouben daz,
er wurde doch zerteilet ûf den mînen haz.
sin habent ouch niht der rosse, di in solden tragen.
in wil behalten hagene, daz sol man kriemhilde sagen.>
dô si gehôrte diu maere, dô was ir grimme leit.
ez wart ouch den künegen allen drîn geseit.
si woltenz gerne wenden; dô des niht geschach,
rüedegêr der edele harte vroelîche sprach:
< rîchiu küneginne, zwiu klagt ir daz golt?
iu ist der künic etzel sô groezlîchen holt,
gesehent iuch sîniu ougen, er gît iu alsô vil
daz irz verswendet nimmer, des ich iu, vrouwe, sweren wil.>
dô sprach diu küneginne:< vil edel rüedegêr,
ez gewan küniges tohter nie rîcheite mêr
danne der mich hagene âne hât getân.>
dô kom ir bruoder gêrnôt hin zir kameren gegân.
mit gewalt des küniges den slüzzel stiez er an die tür.
golt daz kriemhilde reichte man darfür,
ze drîzec tûsent marken oder dannoch baz.
er hiez iz nemen di geste; liep was gunthere daz.
dô sprach von bechelâren der gotelinde man;
< ob ez mîn vrouwe kriemhilt allez möhte hân,
swaz sîn ie wart gefüeret von nibelunge lant,
sîn solde lützel rüeren mîn oder der küneginne hant.
nu heizet ez behalten, wand ich sîn niht enwil.
jâ fuort ich von lande des mînen alsô vil
daz wirs ûf der strâze haben guoten rât
und unser koste hinnen harte hêrlîchen stât.>
dâ vor in aller wîle gefüllet zwelf schrîn
des aller besten goldes, daz inder mohte sîn
heten di ir mägede. daz fuorte man von dan,
und gezierde vil der vrouwen, daz si zer verte solden hân.
gewalt des grimmen hagenen dûhte si ze starc.
si het ir opfergoldes noch wol tûsent marc.
si teiltez sîner sêle, ir vil lieben man.
daz dûhte rüedegêren mit grôzen triuwen getân.
dô sprach diu klagende vrouwe:< wâ sint die vriunde mîn,
die durch mîne liebe wellent ellende sîn?
die suln mit mir rîten in der hiunen lant.
die nemen schaz den mînen und koufen ros unt ouch gewant.>
dô sprach zer küneginne der marcgrâve eckewart:
< sît daz ich aller êrste iwer gesinde wart,
sô hân ich iu mit triuwen gedienet,> sprach der degen,
< und wil unz an mîn ende des selben immer bî iu pflegen.
ich wil ouch mit mir füeren fünf hundert mîner man,
der ich iu ze dienste mit rehten triuwen gan.
wir sîn vil ungescheiden, ez entuo dan der tôt.>
der rede neig im kriemhilt: des gie ir waerlîche nôt.
dô zôch man dar die moere, si wolden varn dan.
dâ wart vil michel weinen von vriunden getân.
uote diu vil rîche und manic schoene meit,
die zeigeten daz in waere nâch vroun kriemhilde leit.
hundert rîcher magede fuort si mit ir dan,
die wurden sô gekleidet als in daz wol gezam.
dô vielen in di trehene von liehten ougen nider.
si gelebte vil der vreuden ouch bî etzelen sider.
dô kom der herre gîselher und ouch gêrnôt
mit ir gesinde, als in ir zuht gebôt.
dô wolden si beleiten ir liebe swester dan.
dô fuorten si ir recken wol tûsent waetlîcher man.
dô kom der snelle gêre und ouch ortwîn.
rûmolt der kuchenmeister dâmite muose sîn.
si schuofen die nahtselde unz an tuonouwe stat.
dô reit niht fürbaz gunther wan ein lützel für die stat.
ê si von rîne füeren, si heten für gesant
ir boten harte snelle in der hiunen lant,
die dem künige sageten daz im rüedegêr
ze wîbe het erworben die edeln küneginne hêr.
die boten lâzen rîten: wir suln iu tuon bekant
wie diu küneginne füere durch diu lant,
oder wâ von ir schieden giselher und gêrnôt.
si heten ir gedienet als in ir triuwe daz gebôt.
unz an die tuonouwe ze vergen si dô riten.
si begonden urloubes die küneginne biten,
wan si wider wolden rîten an den rîn.
done mohtez âne weinen von guoten friunden niht gesîn.
gîselher der snelle sprach zer swester sîn:
< swenne daz du, vrouwe, bedurfen wellest mîn,
ob dir niht gewerre, daz tuo du mir bekant,
sô rîte ich dir ze dienste in daz etzelen lant.>
die ir mâge wâren, kustes an den munt.
vil minneclîche scheiden sach man an der stunt
die snellen burgonden von rüedegêres man.
dô fuort diu küneginne vil manige meit wol getân,
hundert unde viere, die truogen rîchiu kleit
von gemâlet rîchen pfellen. vil der schilde breit
fuort man bî den vrouwen nâhen ûf den wegen.
dô kêrte von ir dannen vil manic hêrlîcher degen.
si zogeten dannen balde nider durch peyer lant.
dô sagte man diu maere, dâ waeren für gerant
vil unkunder geste, dâ noch ein klôster stât
unt dâ daz in mit fluzze in die tuonouwe gât.
in der stat ze pazzouwe saz ein bischof.
die herberge wurden laere unt ouch des fürsten hof.
si îlten gegen den gesten ûf in beyer lant,
dâ der bischof pilgrîn die schoenen kriemhilden vant.
den recken von dem lande was dô niht ze leit,
dô si ir volgen sâhen sô manige schoene meit.
dâ trûte man mit ougen der edeln ritter kint.
guote herberge gap man den gesten sint.
der bischof mit sîner nifteln ze pazzouwe reit.
dô daz den burgaeren von der stat wart geseit,
daz dar koeme kriemhilt, des fürsten swester kint,
diu wart wol enpfangen von den koufliuten sint.
daz si belîben solden, der bischof hetes wân.
dô sprach der herre eckewart:< ez ist ungetân.
wir müezen varn nidere in rüedegêres lant.
uns wartet vil der degene, wan iz ist in allen wol bekant.>
diu maere nu wol wesse diu schoene gotelint.
si bereite sich mit vlîze und ir vil edel kint.
ir het enboten rüedegêr daz in daz diuhte guot,
daz si der küneginne dâmite trôste den muot,
daz si ir rite engegene mit den sînen man
ûf zuo der ense. dô daz wart getân,
dô sah man allenthalben die wege unmüezec stên.
si begonden gegen den gesten beidiu rîten unde gên.
nu was diu küneginne ze everdingen komen.
genuoge ûz peyer lande, solden si hân genomen
den roub ûf der strâzen nâch ir gewonheit,
so heten sie den gesten dâ getân vil lîhte leit.
daz was wol understanden von dem marcgrâven hêr.
er fuorte tûsent ritter unde dannoch mêr.
dô was ouch komen gotelint, rüedegêres wîp;
mit ir kom hêrlîche vil maniges edeln recken lîp.
dô si über die trûne kômen bî ense ûf daz velt,
dô sah man ûf gespannen hütten unt gezelt,
dâ die geste solden die nahtselde hân.
diu koste was den gesten dâ von rüedegêr getân.
gotelint diu schoene die herberge lie
hinder ir belîben. ûf den wegen gie
mit klingenden zoumen manic pfert wol getân.
der antpfanc wart vil schoene: liep was iz rüedegêr getân.
die in ze bêden sîten kômen ûf den wegen,
die riten lobelîche; der was vil manic degen.
si pflâgen ritterschefte, daz sach vil manic meit.
ouch was der ritter dienest niht der küneginne leit.
dô zuo den gesten kômen die rüedegêres man,
vil der trunzûne sach man ze berge gân
von der recken hende mit ritterlîchen siten.
dâ wart wol ze prîse vor den vrouwen dô geriten.
daz liezen si belîben. dô gruozte manic man
vil güetlîche ein ander. dô fuorten si von dan
die schoenen gotelinden dâ si kriemhilde sach.
die vrouwen dienen kunden, die heten kleinen gemach.
der voget von bechelâren ze sînem wîbe reit.
der edeln marcgrâvinne was daz niht ze leit,
daz er sô wol gesunder was von rîne komen.
ir was ein teil ir swaere mit grôzen vreuden benomen.
dô si in hete enpfangen, er hiez si ûf daz gras
erbeizen mit den vrouwen, swaz ir dâmit ir was.
dâ wart vil unmüezec manic edel man.
dâ wart vrouwen dienest mit grôzem vlîze getân.
dô sach diu vrouwe kriemhilt die marcgrâvinne stên
mit ir gesinde: sine lie niht nâher gên.
daz pfert mit dem zoume zucken si began,
und bat sich snelleclîchen heben von dem satel dan.
den bischof sach man wîsen sîner swester kint
in und eckewarten zuo gotelinde sint.
dâ wart vil michel wîchen an der selben stunt.
dô kuste diu ellende an gotelinden munt.
dô sprach vil minneclîchen daz rüedegêres wîp:
< nu wol mich, lieber vrouwe, daz ich iuwern schoenen lîp
hân in disen landen mit ougen mîn gesehen.
mir enkunde an disen zîten nimmer lieber geschehen.>
< nu lôn iu got,> sprach kriemhilt,< vil edeliu gotelint.
sol ich gesunt belîben und botelunges kint,
ez mag iu komen zu liebe daz ir mich habt gesehen.>
in beiden was unkünde daz sider muose geschehen.
mit zühten zuo zein ander gie vil manic meit.
dô wâren in die recken mit dienste vil bereit.
si sâzen nâch dem gruoze nider ûf den klê.
si gewunnen maniger künde die in vil vremede wâren ê.
man hiez den vrouwen schenken, ez was wol mitter tac.
daz edel ingesinde dâ niht lenger lac.
si riten dâ si funden manige hütten breit;
dâ was den edeln gesten vil michel dienest bereit.
die naht si heten ruowe unz an den morgen vruo.
die von bechelâren bereiten sich dar zuo
wie si behalten solden vil manigen werden gast.
wol hete gehandelt rüedegêr daz in dâ wênic iht gebrast.
diu venster an den mûren sah man offen stân,
diu burc ze bechelâren diu was ûf getân.
dô riten dar in die geste, die man vil gerne sach.
den heiz der wirt vil edele schaffen guoten gemach.
diu rüedegêres tohter mit ir gesinde gie
dâ si die küneginne vil minneclîch enpfie.
dâ was ouch ir muoter, des marcgrâven wîp.
mit liebe wart gegrüezet vil maniger juncvrouwen lîp.
si viengen sich behanden unde giengen dan
in einen palas wîten, der was vil wol getân,
dâ diu tuonouwe under hin vlôz.
si sâzen gegen dem lufte unde heten kurzewîle grôz.
wes si dâ mêre pflaegen, des enkan ich niht gesagen.
daz in sô übele zogete, daz hôrte man dô klagen
die kriemhilde recken, wan iz was in leit.
hey waz dô guoter degene mit ir von bechelâren reit!
vil minneclîchen dienest rüedegêr in bôt.
dô gap diu küneginne zwelf armbouge rôt
der gotelinde tohter unt alsô guot gewant
daz si niht bezzers brâhte in daz etzelen lant.
swie ir genomen waere der nibelunge golt,
alle die si gesâhen, die machte si ir holt
noch mit dem kleinem guote, daz si dâ mohte hân.
des wirtes ingesinde dem wart grôziu gâbe getân.
dâ wider bôt dô êre diu vrouwe gotelint
den gesten von dem rîne sô güetlîche sint,
daz man der vremden harte wênic vant,
si trüegen ir gesteine oder ir vil hêrlîch gewant.
dô si enbizzen wâren unt daz si solden dan,
von der hûsvrouwen wart geboten an
getriuwelîcher dienest daz etzelen wîp.
dâ wart vil getriutet der schoenen juncvrouwen lîp.
si sprach zer küneginne:< swenne iuch nu dunket guot,
ich weiz wol daz iz gerne mîn lieber vater tuot,
daz er mich zuo ziu sendet in der hiunen lant.>
daz si ir getriuwe waere, vil wol daz kriemhilt ervant.
diu ross bereitet wâren unt für bechelâren komen.
dô hete diu edel künegin urloup nu genomen
von rüedegêres wîbe und der tohter sîn.
dô schiet ouch sich mit gruoze vil manic schoene magedîn.
ein ander si vil selten gesâhen nâch den tagen.
ûzer medelicke ûf handen wart getragen
vil manic goltvaz rîche, dar inne brâht man wîn
den gesten zuo der strâze: si muosen willekomen sîn.
ein wirt was dâ gesezzen, astolt was der genant:
der wîste si die strâze in daz osterlant
gegen mûtâren die tuonouwe nider.
dâ wart vil wol gedienet der rîchen küneginne sider.
der bischof minneclîche von sîner nifteln schiet.
daz si sich wol gehabete, wie vast er ir daz riet,
unt daz si ir êre koufte als helche hete getân.
hey waz si grôzer êren sît dâ zen hiunen gewan!
zuo der treisem brâhte man die geste dan.
ir pflâgen vlîzeclîche die rüedegêres man,
unze daz die hiunen riten über lant.
dô wart der küneginne vil michel êre bekant.
bî der treisem hête der künic von hiunen lant
eine burc vil rîche, diu was vil wol bekant,
geheizen zeizenmûre: vrou helche saz dâ ê
unt pflac sô grôzer tugende daz waetlîch nimmer mêr ergê,
ez entaete danne kriemhilt, diu alsô kunde geben:
si mohte nâch ir leide daz liep vil wol geleben
daz ir ouch jâhen êre die etzelen man,
der si sît grôzen vollen bî den helden gewan.
diu etzelen hêrschaft was so wît erkant,
daz man zallen zîten in sînem hove vant
die küenesten recken, von den ie wart vernomen
under kristen und under heiden: die wâren mit im alle komen.
bî im was zallen zîten, daz waetlîch mêr ergê
kristenlîcher orden unt ouch der heiden ê.
in swie getânem lebene sich ietslîcher truoc,
daz schuof des küniges milte, daz man in allen gap genuoc.
si was ze zeizenmûre unz an den vierden tac.
diu molte ûf der strâze die wîle nie gelac,
sine stübe alsam ez brünne allenthalben dan.
dâ riten durch ôsterrîche des künic etzelen man.
dô was ouch dem künige vil rehte nu geseit,
des im von gedanken swunden sîniu leit
wie hêrlîchen kriemhilt dâ koeme durch diu lant.
der künic begonde gâhen da er di wolgetânen vant.
von vil maniger sprâche sah man ûf den wegen
vor etzelen rîten manigen küenen degen,
von kristen und von heiden vil manige wîte schar.
dâ si die vrouwen funden, si kômen hêrlîchen dar.
von riuzen und von kriechen reit dâ vil manic man.
den poelân unt den walachen sach man swinde gân
ir ross diu vil guoten, dâ sie mit kreften riten.
swaz si site hêten, der wart vil wênic vermiten.
von dem lande ze kiewen reit dâ vil manic degen,
unt die wilden petschenaere. dâ wart vil gepflegen
mit dem bogen schiezen zen vogeln die dâ flugen.
die pfîle si vil sêre zuo den wenden vaste zugen.
ein stat bî tuonouwe lît in ôsterlant,
diu ist geheizen tulne: dâ wart ir bekant
vil manic site vremede, den si ê nie gesach.
si enpfiengen dâ genuoge, den sît leit von ir geschach.
vor etzeln dem künege ein ingesinde reit,
vrô und vil rîche, höfsch unt gemeit,
wol vier und zweinzec fürsten tiwer unde hêr.
daz si ir vrouwen sâhen, dâvon engerten si niht mêr.
der herzoge râmunc ûzer walachen lant,
mit siben hundert mannen kom er für si gerant.
sam vliegende vogele sah man si varn.
dô kom der fürste gibeche mit vil hêrlîchen scharn.
hornboge der snelle wol mit tûsent man
kêrte von dem künege gegen sîner vrouwen dan.
vil lûte wart geschallet nâch des landes siten.
von der hiunen mâgen wart ouch dâ sêre geriten.
dô kom von tenemarken der küene hâwart,
und îrinc der vil snelle, vor valsche wol bewart,
unt irnfrit von düringen, ein waetlîcher man.
si enpfiengen kriemhilde daz sis êre muosen hân,
mit zwelf hundert mannen, die fuorten s'in ir schar.
dô kom der herre bloedelîn mit drîn tûsent dar,
der etzelen bruoder ûzer hiunen lant.
der kom vil hêrlîche da er die küneginne vant.
dô kom der künic etzel und ouch her dietrîch
mit allen sînen gesellen. dâ was vil lobelîch
manic ritter edele, biderbe unde guot.
des wart dô vroun kriemhilde vil wol gehoehet der muot.
dô sprach zer küneginne der herre rüedegêr:
< vrouwe, iuch wil enpfâhen hie der künic hêr.
swen ich iuch heize küssen, daz sol sîn getân:
jane muget ir niht gelîche grüezen alle etzelen man.>
dô huop man von dem moere die küneginne hêr.
etzel der vil rîche enbeite dô niht mêr.
er stuont von sînem rosse mit manigem küenem man.
man sah in vroelîche gegen kriemhilde gân.
zwêne fürsten rîche, als uns daz ist geseit,
bî der vrouwen gênde truogen ir diu kleit,
dâ ir der künic etzel hin engegen gie,
dâ si den fürsten edele mit kusse güetlîch enpfie.
ûf ruhte si ir gebende: ir varwe wol getân
diu lûht ir ûz dem golde. dâ was vil manic man,
die jâhen daz vrou helche niht schoener kunde sîn.
dâ bî sô stuont vil nâhen des küniges bruoder bloedelîn.
den hiez si küssen rüedegêr, der marcgrâve rîch,
unt den künec gibechen. dâ stuont ouch dietrîch.
der recken kuste zwelve daz etzelen wîp.
do enpfie si sus mit gruoze vil maniges rîters lîp.
al die wîle und etzel bî kriemhilde stuont,
dô tâten dâ die tumben als noch die liute tuont.
vil manigen puneiz rîchen sah man dâ geriten.
daz tâten kristen helde und ouch die heiden nâch ir siten.
wie rehte ritterlîche die dietrîches man
die schefte liezen vliegen mit trunzûnen dan
hôhe über schilde, von guoter ritter hant!
von den tiuschen gesten wart dürkel manic schildes rant.
dâ wart von schefte brechen vil michel dôz vernomen.
dô wâren von dem lande die recken alle komen,
unt ouch des küneges geste, vil manic edel man;
dô gie der künec rîche mit vroun kriemhilde dan.
si sâhen bî in stênde ein vil hêrlîch gezelt.
von hütten was erfüllet al umbe daz velt,
dâ si solden ruowen nâch ir arbeit.
von helden wart gewîset dar under manic schoeniu meit
mit der küneginne dâ si sît gesaz
ûf rîche stuolgewaete. der marcgrâve daz
hete wol geschaffen, daz man ez vant vil guot,
daz gesidele kriemhilde. des vreut sich etzelen muot.
waz dô redete etzel, daz ist mir umbekant.
in der sînen zeswen lac ir wîziu hant.
si gesâzen minneclîche dâ rüedegêr der degen
den künec niht wolde lâzen kriemhilde heinlîche pflegen.
dô hiez man lân belîben den bûhurt über al.
mit êren wart verendet dâ der grôze schal.
dô giengen zuo den hütten die etzelen man.
man gap in herberge vil wîte allenthalben dan.
der tac der hete nu ende; si schuofen ir gemach,
unz man den liehten morgen aber schînen sach.
dô was zuo den rossen komen manic man.
hey waz man kurzewîle dem künege ze êren began!
der künec ez nâch den êren die hiunen schaffen bat.
dô riten si von tulne ze wiene zuo der stat.
dâ funden si gezieret vil maniger vrouwen lîp.
si enpfiengen wol mit êren des künec etzelen wîp.
mit harte grôzem vollen sô was in bereit
swaz si haben solden. vil manic helt gemeit
sich vreute gegen dem schalle. herbergen man began.
des küneges hôhgezîte diu huop sich vroelîchen an.
sine mohten geherbergen niht alle in der stat.
die niht geste wâren, rüedegêr die bat
daz si herberge naemen in daz lant.
ich waene man alle zîte bî vroun kriemhilde vant
den herren dietrîchen und ander manigen degen.
si heten sich der ruowe mit arbeit bewegen,
durch daz si den gesten trôsten wol den muot.
rüedegêr und sîne vriunde heten kurzewîle guot.
diu hôhzît was gevallen an einen pfinxtac,
dâ der künec etzel bî kriemhilde lac
in der stat ze wiene. si waen sô manigen man
bî ir êrsten manne nie ze dienste gewan.
si kunte sich mit gâbe dem der si nie gesach.
vil maniger dar under zuo den gesten sprach:
< wir wânden daz vrou kriemhilt niht guotes möhte hân:
nu ist hie mit ir gâbe vil manic wunder getân.>
diu hôhzît diu werte sibenzehen tage.
ich waene man von deheinem künige mêre sage,
des hôhzît groezer waere, daz ist uns gar verdeit.
alle die dâ wâren, die truogen iteniuwe kleit.
si waen in niderlande dâ vor niene gesaz
mit sô manigem recken. dâ bî geloube ich daz,
was sîfrit rîch des guotes, daz er nie gewan
sô manigen recken edele sô si sach vor etzelen stân.
ouch gap nie deheiner zuo sîn selbes hôhgezît
sô manigen rîchen mantel, tief unde wît,
noch sô guoter kleider, der si mohten vil hân,
sô si durch kriemhilde heten alle getân.
ir friunde unt ouch die geste die heten einen muot,
daz si dâ niht ensparten deheiner slahte guot.
swes iemen an si gerte, daz gâben si bereit.
des gestuont dâ vil der degene von milte blôz âne kleit.
wie si ze rîne saeze, si gedâht ane daz,
bî ir edelen manne. ir ougen wurden naz.
si hetes vaste haele, daz ez iemen kunde sehen.
ir was nâch manigem leide sô vil der êren geschehen
swaz iemen tet mit milte, daz was gar ein wint
unz an dietrîchen. swaz botelunges kint
im gegeben hête, daz was nu gar verswant.
ouch begie dâ michel wunder des milten rüedegêres hant.
ûzer ungerlande der fürste bloedelîn
der hiez dâ laere machen vil manic leitschrîn
von silber und von golde, daz wart dâ hin gegeben.
man gesach des küneges helde sô rehte vroelîche leben.
wärbel unde swemmelîn, des küniges spilman,
ich waene ir ieslîcher zer hôhgezît gewan
wol ze tûsent marken oder dennoch baz,
dâ diu schoene kriemhilt bî etzel under krône saz.
an dem ahtzehenden morgen von wiene si dô riten.
dâ wart in ritterschefte schilde vil versniten
von spern di dâ fuorten die recken an der hant.
sus kom der künic etzel unz in daz hiunische lant.
ze heimburc der alten si wâren über naht.
done kunde niemen wizzen wol des volkes aht,
mit wie getâner krefte si riten über lant.
hey waz man schoener vrouwen in sîner heimüete vant!
ze misenburc der rîchen dâ schiften si sich an.
daz wazzer wart verdecket von ross und ouch von man,
alsam ez erde waere, swaz man sîn vliezen sach.
die wegemüeden vrouwen die heten senfte und ouch gemach.
zesamene was geslozzen manic schif vil guot,
daz in niht enschadete di ünde noch diu fluot.
dar über was gespannen manic guot gezelt,
sam ob si noch hêten beidiu lant unde velt.
dô kômen disiu maere ze etzelnburc von dan.
dô vreuten sich dar inne wîp unde man.
daz helchen ingesinde des ê diu vrouwe pflac,
gelebte sît bî kriemhilde vil manigen vroelîchen tac.
dô stuont dâ wartende vil manic edel meit,
die von helchen tôde heten manigiu leit.
siben künige tohter kriemhilt noch dâ vant,
von den was gezieret wol allez etzelen lant.
diu juncvrouwe herrât noch des gesindes pflac,
diu helchen swester tohter, an der vil tugende lac,
diu gemahele dietrîches, eins edeln küneges kint,
diu tohter näntwînes; diu hete vil der êren sint.
gegen der geste kümfte vreute sich ir muot.
ouch was dar zuo bereitet vil kreftigez guot.
wer kunde iu daz bescheiden, wie sît der künec saz?
si gelebten dâ zen hiunen nie mit küneginne baz.
do der künec mit sînem wîbe von dem stade reit,
wer ieslîchiu waere, daz wart dô wol geseit.
die edelen kriemhilde si gruoztens deste baz.
hey wie gewalteclîche si sît an helchen stat gesaz!
getriuwelîcher dienste wart ir vil bekant.
dô teilte diu küneginne golt unde ouch gewant,
silber unt gesteine. swaz si des über rîn
mit ir zen hiunen brâhte, daz muose gar zergeben sîn.
ouch wurden ir mit dienste sider undertân
alle des küniges mâge unt alle sîne man,
daz nie diu vrouwe helche so gewalteclîche gebôt,
sô si nu muosen dienen unz an den kriemhilde tôt.
dô stuont mit sölhen êren der hof unt ouch daz lant,
daz man dâ zallen zîten die kurzewîle vant,
swar nâch ieslîchem daz herze truoc den muot,
durch des küneges liebe unt der küneginne guot.
mit vil grôzen êren, daz ist alwâr,
wonten si mit ein ander unz an daz sibende jâr.
die zît diu küneginne eines suns was genesen.
des kund der künic etzel nimmer vroelîcher wesen.
sine wolde niht erwinden, sine würbe sint
daz getoufet würde daz etzelen kint
nâch kristenlîchem rehte; ez wart ortliep genant.
des wart vil michel freude über elliu etzelen lant.
swaz ie guoter tugende an vroun helchen lac,
de vleiz sich nu vrou kriemhilt dar nâch vil manigen tac.
die site si lêrte herrât, diu ellende meit.
diu hete tougenlîchen nâch helchen grôzlîchiu leit.
den vremden unt den kunden was si vil wol bekant.
die jâhen daz nie vrouwe besaeze ein küneges lant
bezzer unde milter, daz heten si für wâr.
daz lop si truoc zen hiunen unz an daz driuzehende jâr.
nu het si wol erkunnen daz ir niemen widerstuont,
alsô noch fürsten wîbe küneges recken tuont,
unt daz si alle zîte zwelf künige vor ir sach.
si gedâht ouch maniger leide, der ir dâ heime geschach.
si gedâht ouch maniger êren von nibelunge lant,
der si dâ was gewaltic unt die ir hagenen hant
mit sîfrides tôde hete gar benomen,
ob im daz noch immer von ir ze leide möhte komen.
< daz geschaehe ob ich in möhte bringen in ditz lant.>
ir troumte daz ir gienge vil dicke an der hant
gîselher ir bruoder; si kusten zaller stunt
vil ofte in senftem slâfe: sît wart in arbeiten kunt.
ich waene der übel vâlant kriemhilde daz geriet,
daz si sich mit friuntschefte von gunthere schiet,
den si durch suone kuste in burgonden lant.
do begonde ir aber salwen von heizen trehen ir gewant.
ez lag ir an dem herzen spât unde vruo,
wie man si âne schulde braehte dar zuo
daz si muose minnen einen heidenischen man.
die nôt die het ir hagene unde gunther getân.
des willen in ir herzen kom si vil selten abe.
si gedâhte:< ich bin sô rîche unt hân sô grôze habe
daz ich mînen vîenden gefüege noch ein leit.
des waere et ich von tronege hagenen gerne bereit.
nâch den getriuwen jâmert dicke daz herze mîn.
die mir dâ leide tâten, möhte ich bî den sîn,
sô würde wol errochen mînes vriundes lîp,
des ich kûme erbeite,> sprach daz etzelen wîp.
ze liebe si dô hêten alle sküneges man,
die kriemhilde recken; daz was vil wol getân.
der kameren der pflac eckewart, dâvon er friunt gewan.
den kriemhilde willen kunde niemen understân.
si dâhte zallen zîten:< ich wil den künec biten,>
daz er ir des gunde mit güetlîchen siten,
daz man ir friunde braehte in der hiunen lant.
den argen willen niemen an der küneginne ervant.
dô si eines nahtes bî dem künige lac,
mit armen umbevangen het er si, als er pflac
die edeln vrouwen triuten: si was im als sîn lîp,
dô gedâhte ir vîende daz vil hêrlîche wîp.
si sprach zuo dem künige:< vil lieber herre mîn,
ich wolde iuch bitten gerne, möht iz mit hulden sîn,
daz ir mich sehen liezet, ob ich daz het versolt,
ob ir den mînen vriunden waeret inneclîchen holt.>
dô sprach der künic rîche, getriuwe was sîn muot:
< ich bringe iuch des wol innen, swâ liep unde guot
den recken widerfüere, des müese ich freude hân,
wande ich von wîbes minne nie bezzer vriunde gewan.>
dô sprach diu küneginne:< iu ist daz wol geseit,
ich hân vil hôher mâge; darumbe ist mir sô leit
daz mich die sô selten ruochent hie gesehen.
ich hoere mîn di liute niwan für ellende jehen.>
dô sprach der künec etzel:< vil liebiu vrouwe mîn,
diuht ez si niht ze verre, sô lüede ich über rîn
swelhe ir dâ gerne saehet her in mîniu lant.>
des vreute sich diu vrouwe, dô si den willen sîn ervant.
si sprach:< welt ir mir triuwe leisten, herre mîn,
sô sult ir boten senden ze wormez über rîn.
so enbiut ich mînen vriunden des ich dâ habe muot,
sô kumt uns her ze lande vil manic edel ritter guot.>
er sprach:< swenne ir gebietet, sô lâzet ez geschehen.
irn kundet iuwer vriunde sô gerne niht gesehen
als ich si gesaehe, der edeln uoten kint.
mich müet daz harte sêre, daz si uns sô lange vremde sint.
ob ez dir wol gevalle, vil liebiu vrouwe mîn,
sô wold ich gerne senden nâch den vriunden dîn
die mînen videlaere in burgonden lant.>
die guoten videlaere hiez er bringen sâ zehant.
si îlten harte balde dâ der künec saz
bî der küneginne. er saget in beiden daz,
si solden boten werden in burgonden lant.
dô hiez er in bereiten harte hêrlîch gewant.
vier und zweinzec recken bereite man diu kleit.
ouch wart in von dem künege diu boteschaft geseit,
wie si dar laden solden gunther und sîne man.
kriemhilt diu vrouwe si sunder sprechen began.
dô sprach der künec rîche:< ich sage iu wie ir tuot.
ich enbiute mînen vriunden liep und allez guot,
daz si geruochen rîten her in mîniu lant.
ich hân sô lieber geste harte wênic noch bekant.
und ob si mînes willen wellen iht begân,
die kriemhilde mâge, daz si des niht enlân,
sine komen an disem sumere zuo mîner hôhgezît,
wand vil der mînen wünne an mînen konemâgen lît.>
dô sprach der videlaere, der stolze swemmelîn:
< wenne sol iuwer hôhzît in disen landen sîn?
daz wir daz iuwern vriunden künnen dort gesagen.>
dô sprach der künec etzel:< zen naehsten sunewenden tagen.>
< wir tuon swaz ir gebietet,> sprach dô wärbelîn.
in ir kemenâten bat si diu künegîn
bringen tougenlîche dâ si die boten sprach.
dâvon vil manigem degene sît wênic liebes geschach.
si sprach zen boten beiden:< nu dienet michel guot,
daz ir mînen willen vil güetlîchen tuot,
und saget swaz ich enbiete heim in unser lant.
ich mache iuch guotes rîche unt gibe iu hêrlîch gewant.
und swaz ir mîner vriunde immer muget gesehen
ze wormez bî dem rîne, den sult ir niht verjehen
daz ir noch ie gesaehet betrüebet mînen muot.
unt saget mînen dienest den helden küene unde guot.
bittet daz si leisten daz in der künic enbôt,
unt mich dâmite scheiden von aller mîner nôt.
die hiunen wellent waenen daz ich âne vriunde sî.
ob ich ein ritter waere, ich koem in etwenne bî.
unde sagt ouch gêrnôt, dem edelen bruoder mîn,
daz im zer werlde niemen holder müge gesîn.
bittet daz er mir bringe her in diz lant
unser besten vriunde, daz ez uns zen êren sî gewant.
sô sagt ouch gîselhêre daz er wol gedenke dar an,
daz ich von sînen schulden nie leides niht gewan;
des saehen in vil gerne hie diu ougen mîn.
ich het in hie vil gerne durch die grôzen triuwe sîn.
sagt ouch mîner muoter die êre die ich hân.
und ob von tronege hagene welle dort bestân,
wer si danne solde wîsen durch diu lant?
dem sint die wege von kinde her zen hiunen wol bekant.>
die boten nine wessen wâ von daz was getân,
daz si von tronege hagenen niht solden lân
belîben bî dem rîne. ez wart in sider leit.
mit im was manigem degene zem grimmen tôde widerseit.
brieve unde botschaft was in nu gegeben.
si fuoren guotes rîche und mohten schône leben.
urloub gap in etzel und ouch sîn schoene wîp.
in was von guoter waete wol gezieret der lîp.
dô etzel zuo dem rîne sîne boten sande,
dô flugen disiu maere von lande ze lande.
mit boten harte snellen er bat und ouch gebôt
zuo sîner hôhgezîte: des holte maniger dâ den tôt.
die boten dannen fuoren ûzer hiunen lant
zuo den burgonden: dar wâren si gesant
nâch drîn edeln künegen und ouch nâch ir man.
si solden komen etzele; des man dô gâhen began.
hin ze bechelâren kômen si geriten.
dâ diente man in gerne, daz enwart dâ niht vermiten.
rüedegêr sînen dienest enbôt und gotelint
bî in hin ze rîne, und ouch ir beider liebez kint.
sine liezens âne gâbe von in niht scheiden dan,
daz deste baz gefüeren die etzelen man.
uoten und ir kinden enbôt dô rüedegêr,
sine heten in sô waege deheinen marcgrâven mêr.
si enbuten ouch prünhilde dienest unde guot,
staeteclîche triuwe und willigen muot.
dô si die rede vernâmen, die boten wolden varn.
si bat diu marcgrâvinne got von himele bewarn.
ê daz die boten koemen vol durch peyer lant,
wärbel der vil snelle den guoten bischof vant.
waz der dô sînen friunden hin ze rîne enbôt,
daz ist mir niht gewizzen: niwan sîn golt alsô rôt
gap er den boten ze minne; rîten er si lie.
dô sprach der bischof pilgrîm:< und solde ich si sehen hie,
mir waere wol ze muote, die swester süne mîn,
wand ich mac vil selten zuo ze in komen an den rîn.>
welhe wege si füeren ze rîne durch diu lant,
des kan ich niht bescheiden. ir silber unt gewant
daz nam in niemen: man vorht ir herren zorn.
jâ was vil gewaltec der edele künec wol geborn.
inner tagen zwelfen kômens an den rîn,
ze wormez zuo dem lande, wärbel und swemmelîn.
dô sagte man diu maere den künegen und ir man,
dâ koemen boten vremde. gunther dô vrâgen began.
dô sprach der vogt von rîne:< wer tuot uns daz bekant,
von wannen dise vremden rîten in daz lant?>
daz enwesse niemen unze daz si sach
hagene von tronege dô ze guntheren sprach:
< uns koment niuwemaere, des wil ich iu verjehen.
die etzeln videlaere die hân ich hie gesehen.
si hât iuwer swester gesendet an den rîn.
si suln uns durch ir herren grôze willekomen sîn.>
si riten al bereite für den palas dan.
ez gefuoren nie hêrlîcher fürsten spileman.
des küneges ingesinde enpfie si sâ zehant:
man gap in herberge unt hiez behalten ir gewant.
ir reisekleider wâren rîch und sô wol getân,
jâ mohten si mit êren für den künic gân.
der enwolden si niht mêre dâ ze hove tragen.
ob ir iemen ruochte, die boten hiezen daz sagen.
in der selben mâze man ouch liute vant
die ez vil gerne nâmen; den wart ez gesant.
dô leiten an die geste verre bezzer wât,
als ez boten küneges ze tragen hêrlîche stât.
dô gie mit urloube, dâ der künic saz,
daz etzeln gesinde: gerne sach man daz.
hagene zühteclîche gegen den boten spranc
unt enpfie si minneclîche. des sageten im die knappen danc.
durch diu kunden maere vrâgen er began,
wie sich etzel gehabete unde sîne man.
dô sprach der videlaere:< daz lant gestuont nie baz,
noch sô vrô die liute; nu wizzet endelîchen daz.>
si giengen zuo dem wirte: der palas der was vol.
do enpfie man die geste sô man von rehte sol
güetlîchen grüezen in ander künige lant.
wärbel vil der recken dâ bî guntheren vant.
der künec gezogenlîche grüezen si began.
< sît willekomen beide, ir hiunen spilman,
und iuwer hergesellen. hât iuch her gesant
etzel der vil rîche zuo der burgonden lant?>
si nigen deme künige; dô sprach wärbelîn:
< dir enbiutet holden dienest der liebe herre mîn,
und kriemhilt dîn swester, her in ditze lant.
si habent uns iu recken ûf guote triuwe gesant.>
dô sprach der fürste rîche:< der maere bin ich vrô.
wie gehabt sich etzel,> sô vrâget der degen dô,
< und kriemhilt mîn swester ûzer hiunen lant?>
dô sprach der videlaere:< diu maere tuon ich iu bekant,
daz sich noch nie gehabten deheine liute baz
danne si sich gehabent beide, ir sult wol wizzen daz,
und allez ir gedigene, die mâge und ouch ir man.
si vreuten sich der verte, dô wir schieden von dan.>
< genâde sîner dieneste, die er mir enboten hât,
unde mîner swester, sît ez alsô stât,
daz si lebent mit freuden, der künec und sîne man,
wand ich doch der maere gefrâget sorgende hân.>
die zwêne junge künege die wâren ouch nu komen.
si heten disiu maere alrêrst dô vernomen.
durch sîner swester liebe die boten gerne sach
gîselher der junge zuo zin dô minneclîchen sprach:
< ir boten solt uns grôze willekomen sîn.
ob ir dicker woldet her rîten an den rîn,
ir fündet hie die friunde, die ir gerne möhtet sehen.
iu solde hie ze lande vil wênic leides geschehen.>
< wir trûwen iu aller êren,> sprach dô swemmelîn.
< ine konde iu niht bediuten mit den sinnen mîn,
wie rehte minneclîchen iu etzel enboten hât
unt iuwer edel swester, der dinc in hôhen êren stât.
genâde unde triuwe mant iuh des küneges wîp,
unt daz ir ie was waege iwer herze unt iuwer lîp.
und ze vorderst dem künege sîn wir her gesant,
daz ir geruochet rîten in daz etzelen lant.
daz wir iuch des baeten, vil vast uns daz gebôt
etzel der rîche iu allen daz enbôt,
ob ir iuch iuwer swester niht sehen woldet lân,
sô wold er doch gerne wizzen waz er iu hête getân,
daz ir in alsô vremdet und ouch sîniu lant.
ob iu diu küneginne waere nie bekant,
sô möht er doch verdienen daz ir in ruochet sehen.
swenne daz ergienge, sô waer im liebe geschehen.>
dô sprach der künec gunther:< über dise siben naht
sô künd ich iu diu maere, wes ich mich hân bedâht
mit den mînen friunden. die wîle sult ir gân
in iuwer herberge und sult vil guote ruowe hân.>
dô sprach aber wärbelîn:< unt möhte daz geschehen,
daz wir mîne vrouwen könden ê gesehen,
uoten die vil rîchen, ê wir schüefen uns gemach?>
gîselher der edele dô vil zühteclîchen sprach:
< daz sol iu niemen wenden, welt ir für si gân:
ir habet mîner muoter willen gar getân.
want si sihet iuch gerne durch die swester mîn,
vroun kriemhilden; ir sult ir willekomen sîn.>
gîselher si brâhte da er die vrouwen vant.
die boten sach si gerne von der hiunen lant.
si gruoztes minneclîche durch ir tugende muot.
dô sagten ir diu maere die boten höfsch unde guot.
< ja enbiutet iu mîn vrouwe,> sô sprach swemmelîn,
< dienest unde triuwe. möhte daz gesîn,
daz si iuch dicke saehe, ir sult gelouben daz,
sô waer ir in der werlde mit deheinen vreuden baz.>
dô sprach diu küneginne:< des enmac niht gesîn.
swie gerne ich dicke saehe die lieben tohter mîn,
so ist leider mir ze verre des edeln küneges wîp.
nu sî immer saelic ir und etzelen lîp.
ir sult mich lâzen wizzen, ê irz gerûmet hie,
wenne ir wider wellet. ine gesach sô gerne nie
boten in langen zîten denne ich iuch hân gesehen.>
die knappen ir dô lobeten daz si daz liezen geschehen.
zen herbergen fuoren die von hiunen lant.
dô het der künic rîche nâch friunden sîn gesant.
gunther der edele vrâgte sîne man,
wie in diu rede geviele. vil maniger sprechen dô began.
daz er wol möhte rîten in etzelen lant,
daz rieten im die besten, die er dar under vant,
âne hagene eine. dem was ez grimme leit.
er sprach zem künige tougen:< ir habt iu selben widerseit.
nu ist iu doch gewizzen waz wir haben getân.
wir mugen immer sorge zuo kriemhilde hân,
wand ich sluoc ze tôde ir man mit mîner hant.
wie getorste wir gerîten in daz etzelen lant?>
dô sprach der künec rîche:< mîn swester lie den zorn.
mit kusse minneclîche si hât ûf uns verkorn
daz wir ir ie getâten, ê si von hinnen reit:
ez ensî et, hagene, danne iu einem widerseit.>
< nu lât iuch niht betriegen,> sprach hagene,< swes si jehen,
die boten von den hiunen. welt ir kriemhilde sehen,
ir muget dâ wol verliesen die êre und ouch den lîp:
jâ ist vil lancraeche des künec etzelen wîp.>
dô sprach zuo dem râte der fürste gêrnôt:
< sît daz ir von schulden fürhtet dâ den tôt
in hiunischen rîchen, solde wirz darumbe lân
wir ensaehen unser swester, daz waere vil übele getân.>
dô sprach der fürste gîselher zuo dem degene:
< sît ir iuch schuldec wizzet, friunt hagene,
sô sult ir hie belîben unt iuch wol bewarn,
und lâzet, die getürren, zuo mîner swester mit uns varn.>
dô begonde zürnen von tronege der degen:
< ine wil daz ir iemen füeret ûf den wegen,
der getürre rîten mit iu ze hove baz.
sît ir niht welt erwinden, ich sol iu wol erzeigen daz.>
dô sprach der kuchenmeister, rûmolt der degen:
< der vremden unt der kunden möht ir wol heizen pflegen
nâch iuwer selbes willen, wand ir habet vollen rât.
ich waene niht daz hagene iuch noch vergîselet hât.
welt ir niht volgen hagene, iu raetet rûmolt,
wand ich iu bin mit triuwen vil dienestlîchen holt,
daz ir sult hie belîben durch den willen mîn,
und lât den künec etzel dort bî kriemhilde sîn.
wie kunde iu in der werlde immer sanfter wesen?
ir muget vor iuwern vîenden harte wol genesen.
ir sult mit guoten kleidern zieren wol den lîp:
trinket wîn den besten unt minnet waetlîchiu wîp.
dar zuo gît man iu spîse, die besten di ie gewan
in der werlte künec deheiner. ob des niht möht ergân,
ir soldet noch belîben durch iuwer schoene wîp,
ê ir sô kintlîche soldet wâgen den lîp.
des rât ich iu belîben. rîch sint iuwer lant.
man mac iu baz erloesen hie heime diu pfant
danne dâ zen hiunen. wer weiz wie iz dâ gestât?
ir sult belîben, herren: daz ist der rûmoldes rât.>
< wir wellen niht belîben,> sprach dô gêrnôt,
< sît daz uns mîn swester sô friuntlîch enbôt
unt etzel der rîche. zwiu solde wir daz lân?
der dar niht gerne welle, der mac hie heime bestân.>
des antwurte hagene:< lât iuh unbilden niht
mîne rede darumbe, swie halt iu geschiht.
ich rât iu an den triuwen, welt ir iuch bewarn,
sô sult ir zuo den hiunen vil gewerlîche varn.
sît ir niht welt erwinden, so besendet iuwer man,
die besten die ir vindet oder inder müget hân.
sô wel ich ûz in allen tûsent ritter guot,
sone mag iu niht gewerren der argen kriemhilde muot.>
< des wil ich gerne volgen,> sprach der künec zehant.
dô hiez er boten rîten wîten in sîniu lant.
dô brâhte man der helde driu tûsent oder mêr.
si wânden niht zerwerben alsô groezlîchiu sêr.
si riten vroelîche in guntheres lant.
man hiez in geben allen ross unt ouch gewant,
die dâ varen solden von burgonden dan.
der künec mit guotem willen der vil manegen gewan.
dô hiez von tronege hagene dancwart den bruoder sîn
ir beider recken ahzec füeren an den rîn.
die kômen ritterlîche. harnasch unt gewant
fuorten die vil snellen in daz guntheres lant.
dô kom der küene volkêr, ein edel spilman,
zuo der hovereise mit drîzec sîner man,
die heten sölich gewaete, ez möht ein künec tragen.
daz er zen hiunen wolde, daz hiez er gunthere sagen.
wer der volkêr waere, daz wil ich iuch wizzen lân.
er was ein edel herre. im was ouch undertân
vil der guoten recken in burgonden lant.
durch daz er videlen konde, was er der spilman genant.
hagene welte tûsent. die hete er wol bekant,
unt waz in starken stürmen gefrümet het ir hant,
oder swaz si ie begiengen, des het er vil gesehen.
den konde anders niemen niwan frümekeite jehen.
die boten kriemhilde vil sêre dâ verdrôz,
wande ir vorht zir herren diu was harte grôz.
si gerten tägelîche urloubes von dan.
des engonde in niht hagene: daz was durch liste getân.
er sprach zuo sînem herren:< wir suln daz wol bewarn,
daz wir si lâzen rîten ê daz wir selbe varn
dar nâch in siben nahten in etzelen lant.
treit uns iemen argen willen, daz wirt uns deste baz bekant.
sone mac ouch sich vrou kriemhilt bereiten niht dar zuo,
daz uns durch ir raete iemen schaden tuo.
hât aber si den willen, ez mac ir leide ergân.
wir füeren mit uns hinnen sô manigen ûzerwelten man.>
schilde unde sätele unt allez ir gewant,
daz si füeren wolden in etzelen lant,
daz was nu gar bereitet vil manigem küenen man.
die boten kriemhilde hiez man für guntheren gân.
dô die boten kômen, dô sprach gêrnôt:
< der künec wil gevolgen des uns etzel her enbôt.
wir wellen komen gerne zuo sîner hôhgezît
und sehen unser swester: daz ir des âne zwîfel sît.>
dô sprach der künec gunther:< kunnet ir uns gesagen
wenne sî diu hôhzît oder in welhen tagen
wir dar komen solden?> dô sprach swemmelîn:
< zen naehsten sunewenden sol si waerlîche sîn.>
der künic in erloubte, des was noch niht geschehen
ob si wolden gerne froun prünhilde sehen,
daz si für si solden mit sînem willen gân.
daz understuont dô volkêr; daz was ir liebe getân.
< jane ist mîn vrouwe prünhilt nu niht sô wol gemuot
daz ir si müget schouwen,> sprach der ritter guot.
< bîtet unz morgen, sô lât mans iuch sehen.>
dô si sie wânden schouwen, dône kund es niht geschehen.
dô hiez der fürste rîche, er was den boten holt
durch sîn selbes tugende tragen dar sîn golt
ûf den breiten schilden, des moht er vil hân.
ouch wart in rîchiu gâbe von sînen vriunden getân.
gîselher und gêrnôt, gêre und ortwîn,
daz si ouch milte wâren, daz tâten si wol schîn.
alsô rîche gâbe si buten die boten an,
daz si se vor ir herren niht getorsten enpfân.
dô sprach zuo dem künige der bote wärbelîn:
< her künic, lât iuwer gâbe hie ze lande sîn.
wir mugen ir doch niht füeren. mîn herre iz uns verbôt,
daz wir iht gâbe naemen, ouch ist es harte lützel nôt.>
dô wart der vogt von rîne dâvon vil ungemuot,
daz si versprechen wolden sô riches küneges guot.
doch muosen si enpfâhen sîn golt und sîn gewant,
daz si mit in fuorten sît in etzelen lant.
si wolden sehen uoten ê daz si schieden dan.
gîselher der snelle der brâht die spileman
für sîne muoter uoten. diu vrouwe enbôt dô dan,
swaz si êren hête, daz waer ir liebe getân.
dô hiez diu küneginne ir porten und ir golt
geben durch kriemhilde, want der was si holt,
unt durch den künic etzel den selben spileman.
si mohtenz gern enpfâhen; ez was mit triuwen getân.
urloup genomen hêten die boten nu von dan
von wîben und von mannen, vroelîch si dô dan
fuoren unz in swâben; dar hiez si gêrnôt
sîne helde leiten, daz ez in niemen missebôt.
dô sich die von in schieden, die ir solden pflegen,
hêrschaft diu etzeln si vridet ûf allen wegen,
des ennam in niemen ross noch ir gewant.
si îlten harte balde in daz etzelen lant.
swâ si der vriunde iht wessen, daz tâten si den kunt,
daz die burgonden in vil kurzer stunt
koemen her von rîne in der hiunen lant.
dem bischof pilgerîme wart ouch daz maere bekant.
dô si für bechelâren die strâze nider riten,
man sagetez rüedegêre, daz enwart niht vermiten
unde gotelinde, des marcgrâven wîp.
daz sis sehen solde des wart vil vroelîch ir lîp.
gâhen mit den maeren sah man die spilman.
etzeln si funden in sîner stat ze gran.
dienest über dienest, der man im vil enbôt,
sageten si dem künige. vor liebe wart er freuden rôt.
dô diu küneginne diu maere reht ervant,
daz ir bruoder solden komen in daz lant,
dô was ir wol ze muote. si lônte den spilman
mit vil grôzer gâbe; daz was ir êre getân.
si sprach:< nu saget beide, wärbel und swemmelîn,
welhe mîne mâge zer hôhzît wellen sîn,
der besten die wir ladeten her in ditze lant?
nu sagt, waz redete hagene, dô er diu maere bevant?>
er sprach:< der kom zer sprâche an einem morgen fruo.
lützel guoter sprüche redet er dar zuo.
dô si die reise lobten her in hiunen lant,
daz was dem grimmen hagene gar zem tôde genant.
ez koment iuwer brüeder, die künige alle drî,
in hêrlîchem muote. swer mêr dâ mite sî,
der maere ich endeclîchen wizzen nine kan.
ez lobt mit in rîten volkêr der küene spileman.>
< des enbaer ich harte lîhte,> sprach des küneges wîp,
< deich immer hie gesaehe den volkêres lîp.
hagenen bin ich waege: der ist ein helt guot.
daz wir in hie sehen müezen, des stât mir hôhe der muot.>
dô gie diu küneginne dâ si den künec sach.
wie rehte minneclîche vrou kriemhilt dô sprach:
< wie gevallent iu diu maere, vil lieber herre mîn?
des ie mîn wille gerte, daz sol nu wol verendet sîn.>
< dîn wille deist mîn vreude,> sprach der künic dô.
< ine wart mîn selbes mâge nie sô rehte vrô,
ob si iemer komen solden her in mîniu lant.
durh liebe dîner friunde sô ist mîn sorge verswant.>
des küneges ambetliute die hiezen über al
mit gesidele rihten palas unde sal
gegen den lieben gesten, die in dâ solden komen.
sît wart von in dem künege vil michel wünne benomen.
nu lâze wir daz belîben, wie si gebâren hie.
hôchgemuoter recken die gefuoren nie
sô rehte hêrlîche in deheines küneges lant.
si heten swaz si wolden, beidiu wâfen unt gewant.
der vogt von dem rîne kleidete sîne man,
sehzec unde tûsent, als ich vernomen hân,
und niun tûsent knehte gegen der hôhgezît.
die si dâ heime liezen, die beweinten ez sît.
dô truoc man diu gereite ze wormez über den hof.
dô sprach dâ von spîre ein alter bischof
zuo der schoenen uoten:< unser friunde wellent varn
gegen der hôhgezîte: got müez ir êre dâ bewarn.>
dô sprach zuo zir kinden diu edel uote:
< ir soldet hie belîben, helde guote.
mir ist getroumet hînte von angestlîcher nôt,
wie allez daz gefügele in disem lande waere tôt.>
< swer sich an troume wendet,> sprach dô hagene,
< der enweiz der rehten maere niht ze sagene,
wenn ez im ze êren volleclîchen stê.
ich wil daz mîn herre ze hove nâch urloube gê.
wir suln gerne rîten in etzelen lant.
dâ mac wol dienen künegen guoter helde hant,
dâ wir dâ schouwen müezen kriemhilde hôhgezît.>
hagene riet di reise, iedoch gerouw ez in sît.
er hetez widerrâten, wan daz gêrnôt
mit ungefuoge im alsô missebôt:
er mant in sîfrîdes, vroun kriemhilden man.
er sprach:< dâvon wil hagene die grôzen hovereise lân.>
dô sprach von tronege hagene:< durch vorhte ich niht entuo.
swenne ir gebietet, helde, sô sult ir grîfen zuo.
jâ rît ich mit iu gerne in etzelen lant.>
sît wart von im verhouwen vil manic helm unde rant.
diu schif bereitet wâren. dâ was vil manic man.
swaz si kleider hêten, diu truoc man dar an.
si wâren vil ummüezec vor âbendes zît.
si huoben sich von hûse vil harte vroelîche sît.
gezelt unde hütten spien man an daz gras
anderthalp des rînes. dô daz geschehen was,
der künec bat noch belîben sîn vil schoene wîp;
si trûte noch des nahtes den sînen waetlîchen lîp.
pusûnen floytieren huop sich des morgens fruo,
daz si varn solden. dô griffen si dô zuo.
swer liep hete an arme, der trûte friundes lîp.
des schiet sît vil mit leide des künec etzelen wîp.
diu kint der schoenen uoten di heten einen man,
küene und getriuwe. dô si wolden dan,
dô sagt er dem künege tougen sînen muot.
er sprach:< des muoz ich trûren daz ir die hovereise tuot.>
er was geheizen rûmolt und was ein helt zer hant,
er sprach:< wem welt ir lâzen liute und ouch diu lant?
daz niemen kan erwenden iu recken iuwern muot!
diu kriemhilden maere nie gedûhten mich guot.>
< daz lant sî dir bevolhen unt mîn kindelîn,
unt diene wol den vrouwen: daz ist der wille mîn.
swen du sehest weinen, dem troeste sînen lîp.
ja getuot uns nimmer leide des künec etzelen wîp.>
diu ross bereitet wâren den künegen und ir man.
mit minneclîchem küssen schiet vil maniger dan,
dem in hôhem muote lebte dô der lîp.
daz muose sît beweinen vil manic waetlîchez wîp.
dô man die snellen recken sah zen rossen gân,
dô kôs man vil der vrouwen trûreclîchen stân.
daz ir vil langez scheiden sagt in wol ir muot
ûf grôzen schaden ze komene, daz herzen ie unsanfte tuot.
die snellen burgonden sich ûz huoben.
dô wart in dem lande ein michel uoben.
beidenthalp der berge weinde wîp und man.
swi dort ir volc getaete, si fuoren vroelîche dan.
die nibelunges helde kômen mit in dan
in tûsent halspergen. ze hûs si heten lân
vil manige schoene vrouwen, di si gesâhen nimmer mê.
die sîfrides wunden tâten kriemhilde wê.
dô schihten si ir reise gegen dem meune dan,
ûf durch ôstervranken, die guntheres man.
dar leite si dô hagene; dem was ez wol bekant.
ir marschalk was dancwart, der helt von burgonden lant.
dô si von ôstervranken gên swalevelde riten,
dô mohte man si kiesen an hêrlîchen siten,
die fürsten unt ir mâge, die helde lobesam.
an dem zwelften morgen der künic zer tuonouwe quam.
dô reit von tronege hagene zaller vorderôst.
er was den nibelungen ein helflîcher trôst.
do erbeizte der degen küene nider ûf den sant,
sîn ross er harte balde zuo zeinem boume gebant.
daz wazzer was engozzen, diu schif verborgen,
ez ergie den nibelungen ze grôzen sorgen,
wie si koemen übere: der wâc was in ze breit.
do erbeizte zuo der erden vil manic ritter gemeit.
< leide,> sô sprach hagene,< mac dir wol hie geschehen,
voget von dem rîne, nu maht du selbe sehen,
daz wazzer ist engozzen, vil starc ist im sîn fluot.
jâ waene wir hie verliesen noch hiute manigen helt guot.>
< waz wîzet ir mir, hagene?> sprach der künec hêr.
< durh iuwer selbes tugende untroestet uns niht mêr.
den furt sult ir uns suochen hin über an daz lant,
daz wir von hinnen bringen beidiu ross unt ouch gewant.>
< jan ist mir,> spach hagene,< mîn leben niht sô leit,
daz ich mich welle ertrenken in disen ünden breit.
ê sol von mînen handen ersterben manic man
in etzelen landen, des ich vil guoten willen hân.>
< belîbet bî dem wazzer, ir stolzen ritter guot.
ich wil die vergen suochen selbe bî der fluot,
die uns bringen übere in gelfrâtes lant.>
dô nam der starke hagene sînen guoten schildes rant.
er was vil wol gewâfent. den schilt er dannen truoc,
sînen helm ûf gebunden, lieht was er genuoc.
dô truog er ob der brünne ein wâfen alsô breit,
daz ze bêden ecken harte vreislîchen sneit.
dô suocht er nâh den vergen wider unde dan.
er hôrte wazzer giezen losen er began
in einem schoenen brunnen. daz tâten wîsiu wîp.
di wolden sih dâ küelen unde badeten ir lîp.
hagene wart ir innen, er sleich in tougen nâch.
dô si daz versunnen, dô wart in dannen gâch.
daz si im entrunnen, des wâren si vil hêr.
er nam in ir gewaete; der helt enschadete in niht mêr.
dô sprach daz eine merwîp, hadeburc was si genant:
< edel ritter hagene, wir tuon iu hie bekant,
swenne ir uns, degen küene, gebet wider unser wât,
wie iu zuo den hiunen disiu hovereise ergât.>
si swebten sam die vogele vor im ûf der fluot.
des dûhten in ir sinne starc unde guot.
swaz si im sagen wolden, er geloubte ez deste baz.
des er dô hin zin gerte, wol beschieden si im daz.
si sprach:< ir muget wol rîten in etzelen lant.
des setze ich iu ze bürgen mîne triuwe hie zehant,
daz helde nie gefuoren in deheiniu rîche baz
nâch alsô grôzen êren. nu geloubet waerlîchen daz.>
der rede was dô hagene in sînem herzen hêr.
dô gap er in ir kleider und sûmte sich niht mêr.
dô si dô an geleiten ir wunderlîch gewant,
dô sagten si im rehte die reise in etzelen lant.
dô sprach daz ander merwîp, diu hiez sigelint:
< ich wil dich warnen, hagene, daz aldrîânes kint.
durch der waete liebe hât mîn muome dir gelogen.
kumestu hin zen hiunen, dô bistu sêre betrogen.
jâ soltu kêren widere; daz ist an der zît,
wand ir helde küene alsô geladet sît,
daz ir sterben müezet in etzelen lant.
swelhe dar gerîtent, die habent den tôt an der hant.>
dô sprach aber hagene:< ir trieget âne nôt.
wie möhtez sich gefüegen, daz wir alle tôt
solden dâ belîben durh iemannes haz?>
si begonden im diu maere sagen küntlîcher baz.
dô sprach aber diu eine:< ez muoz alsô wesen,
daz iuwer deheiner kan dâ niht genesen,
niwan des küneges kappelân, daz ist uns wol bekant.
der kumet gesunder widere in daz guntheres lant.>
dô sprach in grimmem muote der küene hagene:
< daz waere mînen herren müelîch ze sagene,
daz wir zen hiunen solden vliesen alle den lîp.
nu zeige uns überz wazzer, daz aller wîseste wîp.>
si sprach:< sît du der verte niht welles haben rât:
swâ obene bî dem wazzer ein herberge stât,
dâ inne ist ein verge und niender anderswâ.>
der maere der er vrâgte, der geloubet er sich dâ.
dem ungemuoten recken sprach diu eine nâch:
< nu bîtet noch, her hagene, jâ ist iu gar ze gâch.
vernemet noch baz diu maere, wi ir komet über sant.
dirre marc herre der ist else genant.
sîn bruoder ist geheizen der degen gelpfrât,
ein herre in beyer lande. vil müelîch ez iu stât,
welt ir durch sîne marke. ir sult iuh wol bewarn
und sult ouch mit dem vergen vil bescheidenlîche varn.
der ist sô grimmes muotes, er lât iuch niht genesen,
ir enwelt mit guoten sinnen bî dem helde wesen.
welt ir daz er iuch füere, sô gebet im den solt.
er hüetet disses landes unt ist gelpfrâte holt.
und kum er niht bezîte, sô ruofet über fluot,
unt jehet ir heizet amelrîch. der was ein helt guot,
der durch fîentschefte rûmte ditze lant.
sô kumt iu der verge, swenne im der name wirt genant.>
der übermüete hagene den vrouwen dô neic,
ern redete niht mêre, wan daz er stille sweic.
dô gie er bî dem wazzer hôher an den sant,
dâ er anderthalben eine herberge vant.
er begonde vaste ruofen hin über den fluot.
< nu hol mich hie, verge,> sprach der degen guot,
< sô gib ich dir ze miete einen bouc von golde rôt.
jâ ist mir dirre verte, daz wizzest, waerlîchen nôt.>
der verge was sô rîche, daz im niht dienen zam,
dâvon er lôn vil selten von iemen dâ genam.
ouch wâren sîne knehte vil hôhe gemuot.
noh stuont allez hagene eine disehalp der fluot.
dô ruofte er mit der krefte daz al der wâg erdôz,
wan des heldes sterke was michel unde grôz:
< nu hol mich amelrîchen! ich bin der elsen man,
der durch starke fîentschaft von disem lande entran.>
vil hôhe an dem swerte einen bouc er im dô bôt,
lieht unde schoene was er von golde rôt,
daz man in über fuorte in gelpfrâtes lant.
der übermüete verge nam selbe daz ruoder an die hant.
ouch was der selbe schifman niulîch gehît.
diu gir nâch grôzem guote vil boesez ende gît.
dô wold er verdienen daz hagenen golt sô rôt;
des leit er von dem degene den swertgrimmigen tôt.
der verge zôh genôte hin über an den sant.
den er dâ nennen hôrte, do er des niht envant,
dô zurnde er ernstlîchen. als er hagenen sach,
vil harte grimmeclîchen er dô zuo dem helde sprach:
< ir muget wol sîn geheizen benamen amelrîch,
des ich mich hie verwaene, dem sît ir ungelîch.
von vater und von muoter was er der bruoder mîn.
nu ir mich betrogen habet, ir müezet disehalben sîn.>
< nein, durch got den rîchen,> sprach dô hagene.
< ich bin ein vremder recke unt sorge ûf degene.
nu nemet hin vriuntlîche hiute mînen solt,
daz ir mich über füeret: ich bin iu waerlîchen holt.>
dô sprach aber der verge:< des mac niht gesîn.
ez habent fîande die lieben herren mîn,
darumbe ich niemen vremden füere in ditze lant.
sô liep dir sî ze lebene, sô trit vil balde ûz an den sant.>
< nune tuot des niht,> sprach hagene:< wan trûrec ist mîn muot.
nemet von mir ze minne diz golt vil guot
unt füeret uns über tûsent ross unt alsô manigen man.>
dô sprach der grimme verge:< daz wirdet nimmer getân.>
er huop ein starkez ruoder, michel unde breit,
er sluoc ez ûf hagenen des wart er ungemeit,
daz er in dem schiffe strûchte an sîniu knie.
sô rehte grimmer verge der kom dem tronegaere nie.
dô wolde er baz erzürnen den übermüeten gast:
er sluoc im eine schalten, daz diu gar zerbrast,
hagenen über daz houbet; er was ein starker man.
dâvon der elsen verge den grôzen schaden dâ gewan.
mit grimmigem muote greif hagene zehant
vil balde zeiner scheiden, da er ein wâfen vant.
er sluoc im ab daz houbet und warf ez an den grunt.
diu maere wurden schiere den stolzen burgonden kunt.
in den selben stunden dô er den schifman sluoc,
daz schif daz vlôz en ouwe; daz was im leit genuoc.
ê erz gerihte widere, müeden er began.
dô zôh vil krefteclîche des künec guntheres man.
mit zügen harte swinden kêrt ez der gast,
unz im daz starke ruoder an sîner hende brast.
er wolde zuo den recken ûz an einen sant.
dâ was deheinez mêre. hey wie schier er dâz gebant
mit einem schiltvezzel! daz was ein porte smal.
gegen einem walde kêrt er hin ze tal.
dô vant er sînen herren an dem stade stân.
dô gie im hin engegene vil manic waetlîcher man.
mit gruoze in wol enpfiengen die snellen ritter guot.
dô sâhen si in dem schiffe riechen daz bluot
von einer starken wunden, die er dem vergen sluoc.
dô wart von den degenen gevrâget hagene genuoc.
dô der künic gunther daz heize bluot ersach
sweben in dem schiffe, wie balde er dô sprach:
< wan sagt ir mir, her hagene, war ist der verge komen?
iuwer starkez ellen waen im daz leben hât benomen.>
dô sprach er lougenlîche:< dâ ich daz schif dâ vant,
bî einer wilden wîden, dâ lôstez mîn hant.
ich hân deheinen vergen hiute hie gesehen;
ez ist ouch niemen leide von mînen schulden hie geschehen.>
dô sprach von burgonden der herre gêrnôt:
< hiute muoz ich sorgen ûf lieber friunde tôt,
sît wir der schifliute bereite nine hân,
wie wir komen übere. des muoz ich trûric gestân.>
vil lûte rief dô hagene:< leit nider ûf daz gras,
ir knehte, diu gereite. ich gedenke daz ich was
der aller beste verge, den man bî dem rîne vant.
ja trûwe ich iuch wol bringen hin über in gelpfrâtes lant.>
daz si deste balder koemen über fluot,
diu ross si an sluogen. der swimmen daz wart guot,
wand in diu starke ünde deheinez dâ benam.
etlîchez ouwete verre, als ez ir müede gezam.
dô truogen si zem scheffe ir golt und ouch ir wât,
sît daz si der verte niht mohten haben rât.
hagene was dâ meister: des fuort er ûf den sant
vil manigen rîchen recken in daz unkunde lant.
zem êrsten brâht er über tûsent ritter hêr,
dar nâch die sînen recken. dannoch was ir mêr.
niun tûsent knehte die fuort er an daz lant.
des tages was unmüezec des küenen tronegaeres hant.
dô er si wol gesunde brâhte über die fluot,
do gedâhte vremder maere der snelle degen guot,
diu im ê dâ sageten diu wilden merwîp.
des het des küneges kapelân nâch verlorn sînen lîp.
bî dem kappelsoume er den pfaffen vant.
ob dem heilectuome er leinte an sîner hant.
des moht er niht geniezen. dô in hagen sach,
der gotes arme priester muose lîden ungemach.
er swang in ûz dem schiffe, dar zuo wart im gâch.
dô riefen ir genuoge:< nu vâhâ, herre, vâch!>
gîselher der junge, zürnen erz began.
ern wold iz doh niht lâzen er enhet im leide getân.
dô sprach von burgonden der herre gêrnôt:
< waz hilfet iuch nu, hagene, des kappelânes tôt?
taet ez ander iemen, daz sold iu wesen leit.
umbe welhe schulde habt ir dem priester widerseit?>
der pfaffe swam genôte. er wolde sîn genesen,
ob im iemen hülfe. des mohte dô niht wesen,
wan der starke hagene vil zornec was gemuot.
er stiez in zuo dem grunde; daz endûhte nieman guot.
dô der arme pfaffe der helfe niht ensach,
dô kêrt er wider übere: des leid er ungemach.
swi er niht swimmen kunde, im half diu gotes hant
daz er wol kom gesunder hin wider ûz an daz lant.
dô stuont der arme priester unde schutte sîne wât.
dâ bî sach wol hagene daz sîn niht waere rât,
daz im für maere sageten diu wilden merewîp.
er dâhte:< dise degene müezen verliesen den lîp.>
dô si daz schif entluoden und gar getruogen dan,
swaz dar ûfe hêten der drîer künege man,
hagene ez sluoc ze stucken und warf ez an die fluot.
des hete michel wunder die recken küene unde guot.
< zwiu tuot ir daz, bruoder?> sô sprach dancwart:
< wie sul wir komen übere, sô wir die widervart
rîten von den hiunen ze lande an den rîn?>
sît dô sageten im hagene daz des kunde niht gesîn.
dô sprach der helt von tronege:< ich tuon iz ûf den wân,
ob wir an dirre reise deheinen zagen hân,
der uns entrinnen welle durch zägelîche nôt,
der muoz an disem wâge doch lîden schamelîchen tôt.>
si fuorten mit in einen ûz burgonden lant,
einen helt ze sînen handen der was volker genant.
der redete spaehelîche allen sînen muot.
swaz ie begie her hagene, daz dûht den videlaere guot.
ir ross bereitet wâren, die soumer wol geladen.
si heten an der verte noch deheinen schaden
genomen der si muote, wan des küneges kappelân.
der muose ûf sînen füezen hin wider zuo dem rîne gân.
dô si nu wâren alle komen ûf den sant,
der künec begonde vrâgen:< wer sol uns durch daz lant
die rehten wege wîsen, daz wir niht irre varn?>
dô sprach der starke volkêr:< daz sol ich eine bewarn.>
< nu enthaltet iuch,> sprach hagene,< ritter unde kneht.
man sol friunden volgen: jâ dunket ez mich reht.
vil ungefüegiu maere diu tuon ich iu bekant:
wir enkomen nimmer wider in der burgonden lant.
daz sageten mir zwei merwîp hiute morgen fruo,
daz wir niht koemen widere. nu rât ich waz man tuo:
daz ir iuch wâfent, helde. ir sult iuch wol bewarn!
wir hân hie starke fîende; daz wir gewerlîche varn.
ich wânde an lügen fünde diu wîsen merwîp.
si jâhen daz gesunder unser deheines lîp
wider ze lande koeme, niwan der kappelân.
darumb ich in wolde so gerne hiut ertrenket hân.>
dô flugen disiu maere von schare baz ze schar.
des wurden snelle helde vor leide missevar,
dô si begonden sorgen ûf den herten tôt
an dirre hovereise. des gie in waerlîche nôt.
dâ ze moeringen si wâren über komen,
dâ dem elsen vergen was der lîp benomen.
dô sprach aber hagene:< sît daz ich vîende hân
verdienet ûf der strâze, wir werden sicherlîch bestân.
ich sluoc den selben vergen hiute morgen fruo.
si wizzen wol diu maere. nu grîfet balde zuo!
ob gelpfrât und else hiute hie bestê
unser ingesinde, daz iz in schädelîch ergê.
ich erkenne si sô küene, ez wirdet niht verlân.
diu ross diu sult ir lâzen deste sanfter gân,
daz des iemen waene, wir vliehen ûf den wegen.>
< des râtes wil ich volgen,> sô sprach gîselher der degen.
< wer sol daz gesinde wîsen über lant?>
si sprâchen:< daz tuo volkêr, dem ist hie wol bekant
stîge unde strâze, der küene spileman.>
ê daz mans vollen gerte, man sach wol gewâfent stân
den snellen videlaere. den helm er ûf gebant.
in hêrlîcher varwe was sîn wîcgewant.
er bant ouch zeinem schafte ein zeichen, daz was rôt.
sît kom er mit den künegen in eine groezlîche nôt.
dô was tôt des vergen gelpfrâte komen
mit gewissem maere. dô het ez ouch vernomen
else der vil starke; ez was in bêden leit.
si sanden nâch ir helden, die wâren schiere bereit.
in vil kurzen zîten, ich wil iuch hoeren lân,
sah man zuo in rîten die schaden heten getân
in starken urliugen, vil ungefüegiu sêr.
der kômen gelpfrâte wol siben hundert oder mêr.
dô si ir grimmen fîenden begonden rîten nâch,
jâ leiten si ir herren. den was ein teil ze gâch
nâch den küenen gesten; si wolden anden ir zorn.
des wart der herren friunde sider mêre verlorn.
dô hete von tronege hagene wol gefüeget daz,
wie möhte sîner mâge ein helt gehüetet baz?
er pflac der nâchhuote mit den sînen man,
und dancwart sîn bruoder. daz was vil wîslîch getân.
in was des tages zerunnen, des enheten si niht mêr.
er vorhte an sînen vriunden leit unde sêr.
si riten under schilden durch der beyer lant.
dar nâch in kurzer wîle die helde wurden an gerant.
beidenthalp der strâze und hinden vaste nâch
si hôrten hüeve klaffen; dem liute was ze gâch.
dô sprach der küene dancwart:< man wil uns hie bestân.
nu binden ûf die helme: daz ist raetlîch getân.>
si hielten ab ir verte, als iz muoste sîn.
si sâhen in der vinster der liehten schilde schîn.
dône wolde hagene niht langer si verdagen:
< wer jaget uns ûf der strâze?> daz muos im gelpfrât dô sagen.
dô sprach der marcgrâve ûzer beyer lant:
< wir suochen unser vîende und haben her nâch gerant.
ine weiz niht wer mir hiute mînen vergen sluoc.
der was ein helt zen handen, des ist mir leide genuoc.>
dô sprach von tronege hagene:< was der verge dîn?
der wold uns niht füeren. des ist diu schulde mîn.
dô sluoc ich den recken. deiswâr des gie mir nôt.
ich het von sînen handen vil nâch gewunnen den tôt.
ich bôt im ze miete golt und ouch gewant,
daz er uns über fuorte, helt, in dîn lant.
daz zurnde er sô sêre, daz er mich dô sluoc
mit einer starken schalten: des wart ih grimmic genuoc.
dô kom ich zuo dem swerte und wert im sînen zorn
mit einer starken wunden, des wart der helt verlorn.
daz bringe ich iu ze suone swie iuch dunket guot.>
dô gie ez an ein strîten. si wâren herte gemuot.
< ich wesse wol,> sprach gelpfrât,< dô hie für gereit
gunther und sîn gesinde, daz uns taete leit
hagene von tronege. nu sol er niht genesen.
für des vergen ende der helt muoz hie bürge wesen.>
si neigten über schilde ze stichen nu diu sper,
gelpfrât und hagene; in was zein ander ger.
else unde dancwart vil hêrlîche riten,
si versuochten wer si wâren; dâ wart vil grimme gestriten.
wie möhten sich versuochen immer helde baz?
von einer starken tjoste hinder daz ross gesaz
hagene der küene von gelpfrâtes hant.
im brast daz fürbüege. dô wart im strîten bekant.
von ir ingesinde der krach der schefte schal.
do erholt ouch sich dort hagene, der ê was zetal
komen von dem stiche nider an daz gras.
er waene unsanftes muotes wider gelpfrâten was.
wer in diu ros behielte, daz ist mir umbekant.
si wâren zuo der erden komen ûf den sant.
hagene unde gelpfrât ein ander liefen an.
des hulfen ir gesellen, daz in wart strîten kunt getân.
swie bitterlîchen hagenen zuo gelpfrâte spranc,
der edel marcgrâve des schildes hin im swanc
ein vil michel stücke, dazz fiwer draete dan.
des was vil nâch erstorben der küene guntheres man.
dô begonde er ruofen dancwarten an.
< hilfâ, lieber bruoder, jâ hât mich bestân
ein helt ze sînen handen, dern lât mich niht genesen.>
dô sprach der küene dancwart:< des sol ich scheidaere wesen.>
der helt dô spranc dar nâher und sluoc im einen slac
mit einem scharpfen wâfen, dâvon er tôt gelac.
else wolde gerne rechen dô den man.
er und sîn gesinde schieden schedelîchen dan.
im was erslagen der bruoder: selbe wart er wunt.
wol ahzec sîner degene beliben dâ zestunt
mit dem grimmen tôde. der herre muose dan
flühteclîchen wenden von den guntheres man.
dô die von beyer lande wichen ûz dem wege,
dô hôrt man nâch hellen die vreislîchen slege.
dô jageten die von tronege ir fîanden nâch.
di sîn niht enkelten wânden, den was allen ze gâch.
dô sprach an ir flühte dancwart der degen:
< wir suln wider wenden balde ûf disen wegen,
und lâze wir si rîten: si sint von bluote naz.
gâhe wir zen friunden, ich rât iu waerlîchen daz.>
dô si hin wider kômen da der schade was geschehen,
dô sprach von tronege hagene:< helde, ir sult besehen
wes uns hie gebreste oder wen wir hân verlorn
hie in disem strîte durh den gelpfrâtes zorn.>
si heten vlorn viere, die muosen si verklagen.
die wâren wol vergolten. dâ wider was erslagen
der von beyer lande hundert oder baz.
des wâren den von tronege ir schilde trüebe und bluotes naz.
ein teil schein ûz den wolken des liehten mânen brehen.
dô sprach aber hagene:< niemen sol verjehen
den mînen lieben herren waz wir hie hân getân.
lât si unz morgen âne sorge bestân.>
dô si nu nâch in kômen, die dort striten ê,
dô tet dem ingesinde diu müede harte wê.
< wie lange sul wir rîten?> des vrâgte manic man.
dô sprach der küene dancwart:< wir mugen niht herberge hân.
ir müezet alle rîten unz ez werde tac.>
volkêr der snelle, der des gesindes pflac,
bat den marschalch vrâgen:< wâ sul wir hînte sîn,
da gerasten unser moere und ouch di lieben herren mîn?>
dô sprach der küene dancwart:< ine kans iu niht gesagen.
wir enmugen niht geruowen ê iz beginne tagen.
swâ wirz danne vinden, dâ legen uns an ein gras.>
dô si diu maere hôrten, wie leit in sümelîchen was!
si belîben unvermeldet des heizen bluotes rôt,
unz daz diu sunne ir liehtez schînen bôt
dem morgen über berge, daz ez der künic sach
daz si gestriten hêten. der helt vil zorneclîchen sprach:
< wie nu, friunt hagene? iu waen versmâhet daz,
daz ich bî iu waere dâ iu die ringe naz
sus wurden von dem bluote. wer hât daz getân?>
er sprach:< daz tet else: der het uns nähten bestân.
durch den sînen vergen wir wurden an gerant.
dô sluoc gelpfrâten mînes bruoder hant.
sît entran uns else. des twang in michel nôt.
in hundert und uns viere beliben in dem strîte tôt.>
wir kunnen niht bescheiden wâ si sich leiten nider.
alle di lantliute die gevrieschen sider
daz ze hove füeren der edeln uoten kint.
si wurden wol enpfangen dâ ze pazzouwe sint.
der edeln künege oeheim, der bischof pilgerîn,
dem was vil wol ze muote, dô die neven sîn
mit alsô vil recken kômen in daz lant.
daz er in willec waere, daz wart in schiere bekant.
si wurden wol enpfangen von vriunden ûf den wegen.
dâ ze pazzouwe man konde ir niht gelegen.
si muosen überz wazzer, dâ si funden velt.
dâ wurden ûf gespannen beide hütten und gezelt.
si muosen dâ belîben allen einen tac
und ouch die naht mit vollen. wie schône man ir pflac!
dar nâch si muosen rîten in rüedegêres lant.
dem wurden ouch diu maere dar nâch vil schiere bekant.
dô die wegemüeden ruowe genâmen
unde si dem lande nâher quâmen,
dô fundens ûf der marke slâfende einen man,
dem von tronege hagene ein starkez wâfen an gewan.
jâ was geheizen eckewart der selbe ritter guot.
er gewan darumbe einen trûrigen muot,
daz er verlôs daz wâfen von der helde vart.
die marke rüedegêres di fundens übele bewart.
< owê mir dirre schande,> sprach dô eckewart.
< jâ riuwet mich vil sêre der burgonden vart.
sît ich verlôs sîfrîde, sît was mîn freude zergân.
ouwê, herre rüedegêr, wie hân ich wider dich getân!
dô hôrt vil wol hagene des edelen recken nôt.
er gab im wider sîn wâfen und sehs bouge rôt.
< die habe dir, helt, ze minnen, daz du mîn friunt sîst.
du bist ein degen küene, swie eine du ûf der marke lîst.>
< got lôn iu iwer pouge,> sprach dô eckewart.
< doch riuwet mich vil sêre zen hiunen iuwer vart.
ir sluoget sîfrîden: man ist iu hie gehaz.
daz ir iuch wol behüetet, in triuwen rât ich iu daz.>
< nu müeze uns got behüeten,> sprach dô hagene.
< jan hânt niht mêre sorge dise degene
wan umb die herberge, die künige und ouch ir man,
wâ wir in disem lande noch hînte nahtselde hân.
diu ross sint uns verdorben ûf den verren wegen,
unt der spîse zerunnen,> sprach hagene der degen.
< wir vindenz ninder veile. uns waere wirtes nôt,
der uns noch hînte gaebe durch sîne tugende sîn brôt.>
dô sprach aber eckewart:< ich zeig iu einen wirt,
daz ir ze hûse selten sô wol bekomen birt
in deheinem lande, als iu hie mac geschehen,
ob ir vil snelle degene wellet rüedegêren sehen.
der sitzet bî der strâze und ist der beste wirt,
der ie kom ze hûse. sîn herze tugende birt,
alsam der süeze meije daz gras mit bluomen tuot.
swenne er sol helden dienen, sô ist er vroelîch gemuot.>
dô sprach der künec gunther:< welt ir mîn bote sîn,
ob uns welle enthalten durch den willen mîn
mîn lieber friunt rüedegêr, mîne mâge und unser man?
daz wil ih immer dienen sô ich aller beste kan.>
< der bote bin ich gerne,> sprach dô eckewart.
mit vil guotem willen huob er sich an die vart
und sagete dô rüedegêre als er hete vernomen.
im was in manigen zîten niht sô lieber maere komen.
man sah ze bechelâren îlen einen degen.
selbe erkande in rüedegêr; er sprach:< ûf disen wegen
dort her gâhet eckewart, ein kriemhilde man.>
er wânde daz die vîende im heten leide getân.
dô gie er für die porten dâ er den boten vant.
daz swert er ab gurte und leitez von der hant.
diu maere diu er brâhte wurden niht verdaget
den wirt und sîne friunde. ez wart in schiere gesaget.
er sprach zem marcgrâven:< mich hât zuo iu gesant
gunther der herre von burgonden lant
und gîselher sîn bruoder und ouch gêrnôt.
der recken ieslîcher iu sînen dienest her enbôt.
daz selbe hât ouch hagene unde volkêr
mit triuwen vlîzeclîche. noch sage ich iu mêr,
daz iu des küneges marschalch bî mir daz enbôt:
daz den guoten knehten waere iwer herberge nôt.>
mit lachendem munde antwurte rüedegêr:
< nu wol mich dirre maere, daz di künige hêr
geruochent mîner dienste, der wirt in niht verseit.
koment si mir ze hûse, des bin ich vrô unt gemeit.>
< dancwart der marschalch der hiez iuch wizzen lân
wen ir ze hûse mit in soldet hân:
sehzec sneller recken unt tûsent ritter guot
und niun tûsent knehte.> dô wart er vroelîch gemuot.
< nu wol mich dirre geste,> sprach dô rüedegêr,
< daz mir koment ze hûse dise recken hêr,
den ich noch vil selten iht gedienet hân.
nu rîtet in engegene, beide mâge unde man.>
dô îlten zuo den rossen ritter unde kneht.
swaz in gebôt ir herre, daz dûhtes alle reht.
dô liezen sie in der dienste zogen deste baz.
noch enweste es niht vrou gotelint, diu in ir kemenâten saz.
dô gie der marcgrâve dâ er di vrouwen vant,
sîn wîp mit sîner tohter, und sagete in zehant
diu vil lieben maere, diu er hete vernomen,
daz in ir frouwen brüeder dar ze hûse solden komen.
< vil liebiu triutinne,> sprach dô rüedegêr,
< ir sult vil wol enpfâhen die edelen künige hêr,
sô si mit ir gesinde her ze hove gân.
ir sult ouch schône grüezen hagenen guntheres man.
mit in kumt ouch einer, der heizet dancwart;
der ander heizet volkêr, an zühten wol bewart.
die sehse sult ir küssen unt diu tohter mîn,
unde sult ouch bî den recken in zühten güetlîche sîn.>
daz lobeten dô die vrouwen und wâren sîn bereit.
si suochten ûz den kisten diu hêrlîchen kleit
dar inne si begegene den recken wolden gân.
dâ wart vil michel vlîzen von schoenen wîben getân.
gevelschet frouwen varwe vil lützel man dâ vant.
si truogen ûf ir houbte von golde liehtiu bant
daz wâren schapel rîche, daz in ir schoene hâr
zefuorten niht die winde: daz ist an den triuwen wâr.
in solhen unmuozen sul wir die vrouwen lân.
hie wart vil michel gâhen über velt getân
von rüedegêres vriunden dâ man die fürsten vant.
si wurden wol enpfangen in des marcgrâven lant.
dô si der marcgrâve zuo im komen sach,
rüedegêr der snelle, wie vroelîch er sprach:
< sît willekomen, ir herren, und ouch iuwer man
hie in mînem lande. vil gern ich iuh gesehen hân!>
dô nigen im die recken mit triuwen âne haz.
daz er in willec waere, vil wol erzeigete er daz.
besunder gruozte er hagenen: den het er ê bekant.
alsam tet er volkêrn ûzer burgonden lant.
er enpfie ouch dancwarten. dô sprach der küene degen:
< sît ir uns welt beruochen, nu wer sol danne pflegen
des unsern ingesindes, daz wir haben brâht?>
dô sprach der marcgrâve:< ir sult haben guote naht
und allez iwer gesinde. swaz ir in daz lant
habt mit iu gefüeret, ross und ouch gewant,
dem schaffe ich sölhe huote, daz sîn niht wirt verlorn
daz iu ze schaden bringe gegen einigem sporn.
spannet ûf, ir knehte, die hütten an daz velt.
swaz ir hie verlieset, des wil ich wesen gelt.
ziehet ab die zoume, diu ross diu lâzet gân.>
daz het in wirt deheiner dâ vor vil selten getân.
des vreuten sich die geste. dô daz geschaffen was,
die herren riten dannen. sich leiten in daz gras
über al die knehte; si heten guot gemach.
ich waene in an der verte nie sô sanfte geschach.
diu edele marcgrâvinne was für di burc gegân
mit ir vil schoenen tohter. dô sah man bî ir stân
die minneclîchen vrouwen und manige schoene meit,
die truogen vil der bouge und ouch hêrlîchiu kleit.
daz edel gesteine lûhte verre dan
ûz ir vil rîchen waete: si wâren wol getân.
dô kômen ouch die geste und erbeizten sâ zehant.
hey waz man grôzer zühte an den burgonden vant!
sehs unt drîzec mägede unt ander manic wîp,
den was wol ze wunsche geschaffen der lîp,
die giengen in engegene mit manigem küenem man.
dâ wart ein schoene grüezen von edeln vrouwen getân.
diu junge marcgrâvinne kuste die künige alle drî,
alsam tet ir muoter. dâ stuont ouch hagene bî.
ir vater hiez in küssen; dô blihte si in an.
er dûhte si sô vorhtlîch daz siz vil gerne hete lân.
doch muoste si dâ leisten daz ir der wirt gebôt.
gemischet wart ir varwe, bleich unde rôt.
si kuste ouch dancwarten, dar nâch den spileman.
durch sînes lîbes ellen wart im daz grüezen getân.
diu junge marcgrâvinne diu nam bî der hant
gîselher den recken von burgonden lant.
alsam tet ouch ir muoter gunther den küenen man.
si giengen mit den helden vil harte vroelîche dan.
der wirt gie bî gêrnôte in einen wîten sal.
ritter unde vrouwen gesâzen dâ zetal.
dô hiez man balde scenken den gesten guoten wîn.
jane dorften nimmer helde baz gehandelet sîn.
mit lieben ougen blicken wart gesehen an
diu rüedegêres tohter, diu was sô wol getân.
jâ trûtes in den sinnen vil manic ritter guot.
daz konde ouch si verdienen: si was vil hôhe gemuot.
si gedâhten swes si wolden: des enmoht aber niht geschehen.
hin und her widere wart dâ vil gesehen
an mägede und an vrouwen, der saz dâ genuoc.
der edele videlaere dem wirte holden willen truoc.
nâch gewonheite sô schieden si sich dâ;
ritter unde vrouwen die giengen anderswâ.
dô rihte man die tische in dem sale wît.
den unkunden gesten man diente hêrlîche sît.
durch der geste liebe hin ze tische gie
diu edele marcgrâvinne. ir tohter si dô lie
belîben bî den kinden, dâ si von rehte saz.
die geste ir niht ensâhen: si muote waerlîchen daz.
dô si getrunken hêten unt gezzen über al,
dô wîste man die schoenen wider in den sal.
gämelîcher sprüche wart dâ niht verdeit.
der redete vil dâ volkêr, ein degen küen unt gemeit.
dô sprach offenlîchen der edel spilman:
< rîcher marcgrâve, got hât an iu getân
vil genaedeclîchen, wand er iu hât gegeben
ein wîp sô rehte schoene, dar zuo ein wunneclîchez leben.
ob ich ein fürste waere,> sprach der spilman,
< und solde ich tragen krône, ze wîbe wold ich hân
die iuwern schoenen tohter, des wünschet mir der muot.
diu ist minneclîch ze sehene, dar zuo edel unde guot.>
dô sprach der marcgrâve:< wie möhte daz gesîn,
daz immer künec gerte der lieben tohter mîn?
wir sîn hie ellende, beide ich und mîn wîp:
waz hülfe grôziu schoene der guoten juncvrouwen lîp?>
des antwurte gêrnôt, der wol gezogen man:
< und sold ich triutinne nâch mînem willen hân,
sô wold ich solhes wîbes immer wesen vrô.>
des antwurte hagene vil harte güetlîchen dô:
< nu sol mîn herre gîselher nemen doch ein wîp:
ez ist sô hôher mâge der marcgrâvinne lîp,
daz wir ir gerne dienten, ich unde sîne man,
und soldes under krône dâ zen burgonden gân.>
diu rede rüedegêren dûhte harte guot,
und ouch gotelinde: jâ freutes in den muot.
sît truogen an die helde daz si ze wîbe nam
gîselher der edele, als ez wol künege gezam.
swaz sich sol gefüegen, wer mac daz understên?
man bat die juncvrouwen hin ze hove gên.
dô swuor man im ze gebene daz wünneclîche wîp.
dô lobt ouch er ze minnen den ir vil minneclîchen lîp.
man beschiet der juncvrouwen bürge unde lant.
des sichert dâ mit eiden des edeln küniges hant,
unde ouch der herre gêrnôt, daz wurde daz getân.
dô sprach der marcgrâve:< sît ich der bürge niht enhân,
sô sol ich iu mit triuwen immer wesen holt.
ich gibe zuo mîner tohter silber unde golt
sô hundert soumaere meiste mügen tragen,
daz ez des heldes mâgen nâch êren müge wol behagen.>
dô hiez man si beide stên an einen rinc
nâch gewonheite. vil manic jungelinc
in vroelîchem muote ir zegegene stuont.
si gedâhten in ir sinnen sô noch die tumben gerne tuont.
dô man begonde vrâgen die minneclîchen meit,
ob si den recken wolde, ein teil was ez ir leit,
unt dâhte doch ze nemene den waetlîchen man.
si schamte sich der vrâge sô manic maget hât getân.
ir riet ir vater rüedegêr daz si spraeche jâ
unt daz si in gerne naeme. vil schiere dô was dâ
mit sînen wîzen handen, der si umbeslôz,
gîselher der edele, swie lützel si sîn doch genôz.
dô sprach der marcgrâve:< ir edelen künege rîch,
als ir nu wider rîtet daz ist gewonlîch
heim ze burgonden, sô gib ich iu mîn kint,
daz ir si mit iu füeret.> daz gelobten si sint.
swaz man dâ schalles hôrte, den muosen si dô lân.
man hiez die juncvrouwen zir kemenâten gân,
und ouch die geste slâfen und ruowen an den tac.
do bereite man die spîse; der wirt ir güetlîche pflac.
dô si enbizzen wâren, si wolden dannen varn
gên der hiunen lande.< daz heiz ich wol bewarn,>
sprach der wirt vil edele:< ir sult noch hie bestân;
wan ich sô lieber geste selten hie gewunnen hân.>
des antwurte dancwart:< jane mag es niht gesîn.
wâ naemet ir die spîse, daz brôt und ouch den wîn,
daz ir sô manigem recken noch hînte müeset hân?>
dô daz der wirt gehôrte, er sprach:< ir sult die rede lân.
mîne vil lieben herren, ir sult mir niht versagen.
jâ gaebe ich iu die spîse ze vierzehen tagen,
mit allem dem gesinde, daz mit iu her ist komen:
mir hât der künec etzel noch vil wênic iht genomen.>
swie sêre si sich werten, si muosen dâ bestân
unz an den vierden morgen. dô wart dâ getân
von des wirtes milte daz verre wart geseit.
er gap den sînen gesten beidiu ross unde kleit.
ez enkunde niht wern langer, si muosen dannen varn.
rüedegêr der kunde vil wênic iht gesparn
vor der sîner milte. swes iemen gerte nemen,
daz versagete er niemen: ez muose in allen gezemen.
ir edel ingesinde brâhte für daz tor
gesatelt vil der moere. dô kom zuo zin dâ vor
vil der vremden recken: si truogen schilde enhant,
wânde se wolden rîten in daz etzelen lant.
der wirt dô sîne gâbe bôt über al
ê daz die edeln geste koemen für den sal.
er konde milteclîche mit grôzen êren leben.
die sîne tohter schoene die het er gîselher gegeben.
dô gap er gunthêre, dem helde lobelîch,
daz wol truoc mit êren der edel künic rîch,
swie selten er gâbe enpfienge, ein wâfenlîch gewant.
dar nâch neic dô gunther des edeln rüedegêres hant.
dô gap er gêrnôte ein wâfen guot genuoc,
daz er sît in sturme vil hêrlîchen truoc.
der gâbe im vil wol gonde des marcgrâven wîp,
dâvon der guote rüedegêr sît muose vliesen den lîp.
gotelint bôt hagenen, als ir vil wol gezam,
ir minneclîchen gâbe, sît si der künec nam,
daz er ouch âne ir stiure zuo der hôhgezît
von ir varn niht solde, doh widerredete er iz sît.
< alles des ich ie gesach,> sprach dô hagene,
< sone gert ich niht mêre hinnen ze tragene
niwan jenes schildes dort an jener want.
den wolde ich gerne füeren in daz etzelen lant.>
dô diu marcgrâvinne hagenen rede vernam,
ez mante si ir leides: weinen si gezam.
do gedâhte si vil tiure an nuodunges tôt.
den het erslagen witege, dâvon sô het si jâmers nôt.
si sprach zuo dem degene:< den schilt wil ich iu geben.
daz wolde got von himele, daz er noh solde leben,
der in dâ truoc enhende! der lag in sturme tôt.
den muoz ich immer weinen, des gât mir armem wîbe nôt.>
diu edele marcgrâvinne von dem sedele gie.
mit ir vil wîzen handen si den schilt gevie.
diu vrouwe truog in hagenen, er nam in an die hant.
diu gâbe was mit êren an den recken gewant.
ein hulst von liehtem pfelle ob sîner varwe lac
bezzern schilt deheinen belûhte nie der tac
von edelem gesteine. swer sîn hete gegert
ze koufen, an der koste was er wol tûsent marke wert.
den schilt hiez dô hagene von im tragen dan.
dô begonde dancwart hin ze hove gân.
dem gap vil rîchiu kleider des marcgrâven kint.
diu truoc er dâ zen hiunen vil harte hêrlîche sint.
allez daz der gâbe von in wart genomen,
in ir deheines hende waer ir niht bekomen,
wan durh des wirtes liebe, derz in sô schône bôt.
sît wurdens im sô vîent daz si in muosen slahen tôt.
volkêr der snelle mit sîner videlen dan
gie gezogenlîche für gotelinde stân.
er videlte süeze doene und sanc ir sîniu liet.
dâmit nam er urloup, dô er von bechelâren schiet.
ir hiez diu marcgrâvinne eine lade tragen.
von friuntlîcher gâbe muget ir hoeren sagen.
darûz nam si zwelf bouge und spiens im an die hant.
< die sult ir hinnen füeren in daz etzelen lant.
und sult durh mînen willen si ze hove tragen,
swenne ir wider wendet, daz man mir müge sagen,
wie ir mir habt gedienet dâ zer hôhgezît.>
des diu vrouwe gerte, vil wol leister daz sît.
dô sprach der wirt zen gesten:< ir sult deste sanfter varn:
ich wil iuch selbe leiten und heizen wol bewarn
daz iu ûf der strâze niemen müge geschaden.>
dô wurden sîne soume harte schiere geladen.
der wirt wart wol bereitet mit fünf hundert man
mit rossen und mit kleidern. die fuort er mit im dan
vil harte froelîchen zuo der hôhgezît:
der einer mit dem lebene kom nie ze bechelâren sît.
mit kusse minneclîche der wirt dô dannen schiet;
alsô tet ouch gîselher, als im sîn tugent riet.
mit umbeslozzen armen si trûten schoeniu wîp.
daz muose sît beweinen vil maniger juncvrouwen lîp.
dô wurden allenthalben diu venster ûf getân.
der wirt mit sînen mannen zen rossen wolde gân.
ich waen ir herze in sagete diu krefteclîchen leit.
dâ weinte manic vrouwe und manic waetlîchiu meit.
nâch ir lieben friunden genuoge heten sêr,
die si ze bechelâren gesâhen nimmer mêr.
doch riten si mit vreuden nider über sant
zetal bî tuonouwe ûz in daz hiunische lant.
dô sprach zen burgonden der ritter vil gemeit,
rüedegêr der edele:< jâ suln niht verdeit
wesen unser maere, daz wir zen hiunen komen.
im hât der künic etzel nie sô liebes niht vernomen.>
zetal durch ôsterrîche der bote balde reit.
den liuten allenthalben wart daz wol geseit,
daz die helde koemen von wormez über rîn.
des küneges ingesinde konde ez niht lieber gesîn.
die boten für strichen mit den maeren,
daz die nibelunge zen hiunen waeren.
< du solt si wol enpfâhen, kriemhilt, vrouwe mîn:
dir koment nâch grôzen êren die vil lieben bruoder dîn.>
kriemhilt diu vrouwe in ein venster stuont:
si warte nâch den mâgen, sô friunt nâch friunden tuont.
von ir vater lande sach si manigen man.
der künic vriesc ouch diu maere; vor liebe er lachen began.
< nu wol mich mîner vreuden,> sprach kriemhilt.
< hie bringent mîne mâge vil manigen niuwen schilt
und halsperge wîze: swer nemen welle golt,
der gedenke mîner leide, und wil im immer wesen holt.>
dô die burgonden kômen in daz lant,
do gevriesch ez von berne der alte hildebrant.
er sagtez sînem herren. ez was im harte leit.
er bat in wol enpfâhen die ritter küene unt gemeit.
wolfhart der snelle hiez bringen diu marc.
dô reit mit dietrîche vil manic degen starc,
dâ er si grüezen wolde, zuo in an daz velt.
dâ hetens ûf gebunden vil manic hêrlîch gezelt.
dô si von tronege hagene verrist rîten sach,
zuo den sînen herren gezogentlîch er sprach:
< nu sult ir snelle recken von dem sedele stân,
und gêt in hin engegene, die iuch dâ wellent enpfân.
dort kumt her ein gesinde, daz ist mir wol bekant.
ez sint vil snelle degene von amelunge lant.
die füeret der von berne, si sint vil hôhgemuot.
ir sult iz niht versmâhen, swaz man iu dienste getuot.>
dô stuonden von den rossen daz was michel reht
neben dietrîche manic ritter unde kneht.
si giengen zuo den gesten dâ man die helde vant.
si gruozten minneclîchen die von burgonden lant.
dô si der herre dietrîch gegen im komen sach,
hie muget ir gerne hoeren, waz dô der degen sprach
zuo den uoten kinden. ir reise was im leit.
er wand ez weste rüedegêr, daz erz in hête geseit.
< sît willekomen, ir herren, gunther und gîselher,
gêrnôt unde hagene, sam sî her volkêr
und dancwart der vil snelle. ist iu daz niht bekant?
kriemhilt noch sêre weinet den helt von nibelunge lant.>
< si mac wol lange weinen,> sprach dô hagene:
< er lît vor manigem jâre ze tôde erslagene.
den künec von den hiunen sol si nu holden haben:
sîfrit kumt niht widere, er ist vor maniger zît begraben.>
< die sîfrides wunden lâzen wir nu stên:
sol leben diu vrouwe kriemhilt, noch mac schade ergên.>
sô redete von berne der herre dietrich.
< trôst der nibelunge, dâ vor behüete du dich.>
< wie sol ich mich behüeten?> sprach der künic hêr.
etzel uns boten sande wes sol ich vrâgen mêr?,
daz wir zuo zim solden rîten in daz lant,
ouch hât uns manigiu maere mîn swester kriemhilt gesant.>
< ich kan iu wol gerâten,> sprach aber hagene,
< nu bitet iu diu maere baz ze sagene
den herren dietrîchen unt sîne helde guot,
daz si iuch lâzen wizzen der vrouwen kriemhilde muot.>
dô giengen sundersprâchen die drîe künige rîch,
gunther und gêrnôt und ouch her dietrîch.
< nu sage uns, von berne vil edel ritter guot,
wie dir sî gewizzen umb der küneginne muot.>
dô sprach der voget von berne:< waz sol ich iu mêre sagen?
ich hoere alle morgen weinen und klagen
mit jâmerlîchen sinnen daz etzelen wîp
dem rîchen got von himele des starken sîfrides lîp.>
< ez ist et unerwendet,> sprach der küene man,
volkêr der videlaere,< daz wir vernomen hân.
wir suln ze hove rîten und suln lâzen sehen
waz uns vil snellen degenen müge zen hiunen geschehen.>
die küenen burgonden hin ze hove riten;
si kômen hêrlîche nâch ir landes siten.
dô wunderte dâ zen hiunen vil manegen küenen man
umb hagenen von tronege, wie der waere getân.
durch daz man sagete maere des was im genuoc,
daz er von niderlande sîfriden sluoc,
sterkest aller recken, den kriemhilde man.
des wart michel vrâgen ze hove nâh hagene getân.
der helt was wol gewahsen, daz ist alwâr,
grôz was er zen brusten, gemischet was sîn hâr
mit einer grîsen varwe. diu bein wâren im lanc
und eislîch sîn gesihene. er hete hêrlîchen ganc.
dô hiez man herbergen di burgonden man.
gunthers ingesinde daz wart gesundert dan.
daz riet diu küneginne, diu im vil hazzes truoc.
dâvon man sît die knehte an der herberge sluoc.
dancwart, hagenen bruoder, der was marschalch.
der künic im sîn gesinde vlîzeclîch bevalch,
daz er ir vil wol pflaege und in gaebe genuoc.
der helt von burgonden in allen guoten willen truoc.
kriemhilt diu schoene mit ir gesinde gie,
dâ si die nibelunge mit valschem muote enpfie.
si kuste gîselhêren und nam in bî der hant.
daz sah von tronege hagene: den helm er vaster gebant.
< nâch sus getânem gruoze,> so sprach hagene,
< mugen sich verdenken snelle degene:
man grüezet sunderlingen di künige und ir man.
wir haben niht guoter reise zuo dirre hôhgezît getân.>
si sprach:< nu sît willekomen swer iuch gerne siht.
durch iuwer selbes friuntschaft grüeze ich iuch niht.
saget waz ir mir bringet von wormez über rîn,
darumb ir mir sô grôze soldet willekomen sîn.>
< het ich gewest diu maere,> sprach dô hagene,
< daz iu gâbe solden bringen degene,
ich waere wol sô rîche, het ich mich baz verdâht,
daz ich iu mîne gâbe her ze lande hete brâht.>
< nu sult ir mich der maere mêre wizzen lân:
hort der nibelunge, war habt ir den getân?
der was doh mîn eigen, daz ist iu wol bekant.
den soldet ir mir füeren in daz etzelen lant.>
< entriuwen, mîn vrou kriemhilt, des ist vil manec tac
daz ich hort der nibelunge niene gepflac.
den hiezen mîne herren senken in den rîn,
dâ muoz er waerlîche unz an daz jungeste sîn.>
dô sprach diu küneginne:< ich hâns ouch gedâht.
ir habt mirs noch vil wênic her ze lande brâht,
swi er mîn eigen waere unde ich sîn wîlen pflac.
des hân ich alle zîte vil manigen trûrigen tac.>
< jâ bringe ich iu den tiuvel,> sprach aber hagene.
< ich hân an mînem schilde sô vil ze tragene
und an der mînen brünne; mîn helm der ist lieht.
daz swert an mîner hende, des enbringe ich iu nieht.>
dô sprach diu küneginne zen recken über al:
< man sol deheiniu wâfen tragen in den sal.
ir helde, ir sult mirs ûf geben: ich wil si behalten lân.>
< entriuwen,> sprach dô hagene,< daz wirdet nimmer getân.
jane ger ich niht der êren, fürsten wine milt,
daz ir zen herbergen trüeget mînen schilt
und ander mîn gewaefen: ir sît ein künegîn.
daz enlêrte mich mîn vater niht: ich wil selbe kameraere sîn.>
< owê mîner leide,> sprach dô vrou kriemhilt.
< warumbe wil mîn bruoder und hagene sînen schilt
niht lâzen behalten? si sint gewarnôt.
und wesse ich wer daz taete, er müese kiesen den tôt.>
des antwurte ir mit zorne der fürste dietrîch:
< ich binz der hât gewarnet die edeln künege rîch,
und hagenen den küenen, den burgonden man.
nu zuo, vâlandinne, du solt mihs niht geniezen lân.>
des schamte sich vil sêre daz etzelen wîp.
si vorhte bitterlîchen den dietrîches lîp.
dô gie si von im balde, daz si niht ensprach,
wan daz si swinde blicke an ir vîande sach.
bî henden sich dô vîengen zwêne degene:
daz eine was her dietrîch, daz ander hagene.
dô sprach gezogenlîcher der recke vil gemeit:
< daz iuwer komen zen hiunen daz ist mir waerlîche leit,
durch daz diu küneginne alsô gesprochen hât.>
dô sprach von tronege hagene:< es wirt wol alles rât.>
sus redeten mit ein ander die zwêne küene man.
daz sach der künec etzel; darumbe er vrâgen began.
< diu maere ich weste gerne,> sprach der künec rîch,
< wer jener recke waere, den dort her dietrîch
sô friuntlîch enpfâhet. er treit vil hôhen muot.
swer sîn vater waere, er mac wol sîn ein helt guot.>
des antwurte dem künege ein kriemhilde man:
< er ist geborn von tronege, sîn vater hiez aldriân.
swie blîd er hie gebâre, er ist ein grimmer man.
ich lâze iuch daz wol schouwen, daz ich gelogen niene hân.>
< wie sol ich daz erkennen daz er sô grimmec ist?>
dannoch er niene wiste vil manigen argen list,
den sît diu künegînne an ir mâgen begie,
daz si mit dem lebene deheinen von den hiunen lie.
< wol erkande ich aldrîânen; der was mîn man.
lob unde michel êre er hie bî mir gewan.
ich machete in ze ritter und gap im mîn golt.
helche diu getriuwe was im inneclîchen holt.
dâ von ich wol erkenne allez hagenen sint.
ez wurden mîne gîsel zwei waetlîchiu kint,
er und von spânje walther, die wuohsen hie ze man.
hagenen sande ich wider heim: walther mit hiltegunde entran.>
er gedâhte langer maere, diu wâren ê geschehen.
sînen friunt von tronege den het er rehte ersehen,
der im in sîner jugende vil starken dienest bôt.
sît frumt er im in alter vil manigen lieben vriunt tôt.
dô schieden sich die zwêne recken lobelîch,
hagene von tronege unt ouch her dietrîch.
dô blihte über ahsel der guntheres man
nâch einem hergesellen, den er vil schiere gewan.
dô sah er volkêren bî gîselhere stên.
den spaehen videlaere bat er mit im gên,
wand er vil wol erkande sînen grimmen muot.
er was an allen dingen ein ritter küene unde guot.
noch liezen si die herren ûf dem hove stân.
niwan si zwêne aleine sach man dannen gân
über den hof vil verre für einen palas wît.
die ûzerwelten degene vorhten niemannes nît.
si gesâzen vor dem hûse gegen einem sal
der was kriemhilde ûf eine banc zetal.
dô lûhte in von ir lîbe ir hêrlîch gewant.
genuoge die si sâhen si heten gerne bekant.
alsam tier diu wilden wurden gekapfet an
die übermüeten helde von den hiunen man.
si ersah ouch durch ein venster daz etzelen wîp.
des wart aber betrüebet der schoenen kriemhilden lîp.
ez mante si ir leide: weinen si began.
des hete michel wunder die etzelen man,
waz ir sô schiere beswaeret het ir muot.
si sprach:< daz hât hagene, ir helde küene unde guot.>
si sprâchen zuo der vrouwen:< wie ist daz geschehen?
wand wir iuch niulîche haben vrô gesehen.
nie niemen wart sô küene, derz iu hât getân,
heizet irz uns rechen, ez sol im an sîn leben gân.>
< daz wold ich immer dienen, swer raeche mîniu leit.
alles des er gerte, des waer ich im bereit.
ich biute mich iu ze füezen,> sprach des küniges wîp:
< rechet mich an hagene, daz er vliese den lîp.>
dô garten sich vil balde sehzec küener man.
durh kriemhilde willen si wolden hine gân
und wolden slahen hagenen, den vil küenen man,
und ouch den videlaere. daz wart mit râte getân.
dô diu küneginne ir schar sô kleine sach,
in einem grimmen muote si zuo den helden sprach:
< des ir dâ habet gedingen, des sult ir abe gân.
jane durfet ir sô ringe nimmer hagenen bestân.
swie starc unt swie küene von tronege hagene sî,
noch ist verre sterker, der im dâ sitzet bî,
volkêr der videlaere, der ist ein übel man.
jane sult ir die helde niht sô lîhte bestân.>
dô si daz gehôrten, dô garte sich ir mêr,
vier hundert sneller recken. diu küneginne hêr
was des vil genoete, daz si in taete leit.
dâvon wart sît den degenen vil michel sorge bereit.
dô si vil wol gewâfent daz ir gesinde sach,
zuo den snellen recken diu küneginne sprach:
< nu bîtet eine wîle; jâ sult ir stille stân.
ich wil under krône zuo mînen vîanden gân.
und hoeret itewîze, waz mir hât getân
hagene von tronege, der guntheres man.
ich weiz in sô übermüeten daz er mir lougent niht.
sô ist ouch mir unmaere, swaz im darumbe geschiht.>
dô sach der videlaere, ein küene spilman,
die edeln küneginne ab einer stiege gân
nider ab einem hûse. als er daz gesach,
volkêr der vil küene zuo sînem hergesellen sprach:
< nu schouwet, vriunt hagene, wâ si dort her gât,
diu uns âne triuwe inz lant geladet hât.
ine gesach mit küniges wîbe nie sô manegen man,
die swert enhende trüegen, alsô strîtlîchen gân.
wizzet ir, friunt hagene, ob si iu sîn gehaz?
sô wil ich iu daz râten, ir hüetet deste baz
des lîbes unt der êren. jâ dunket ez mich guot.
als ich mich versinne, si sint zornec gemuot.
und sint ouch sümelîche zen brusten alsô wît,
swer sîn selbes hüete, der tuo daz enzît.
ich waen si under sîden die liehten brünne tragen,
wen si dâmit meinen, daz kan ich niemen gesagen.>
dô sprach in zornes muote hagen der küene man:
< ich weiz wol daz iz allez ist ûf mich getân,
daz si diu liehten wâfen tragent an der hant.
vor den möht ich gerîten noch in der burgonden lant.
nu saget ir, vriunt volkêr, ob ir mir welt gestân,
ob wellent mit mir strîten die kriemhilde man?
daz lâzet ir mich hoeren, als lieb als ich iu sî.
ich won iu immer mêre mit triuwen dienstlîchen bî.>
< ich hilf iu sicherlîchen,> sprach der spilman.
< ob ich uns hie engegene saehe den künec gân
mit allen sînen recken, die wîle ich leben muoz,
so entwîch ich iu durh vorhte ûz helfe nimmer einen fuoz.>
< nu lôn iu got von himele, vil edel volkêr.
ob si mit mir strîten, wes bedarf ich danne mêr?
sît ir mir helfen wellet, als ich hân vernomen,
sô suln dise recken vil gewärlîchen komen.>
< nu stê wir von dem sedele,> sprach der spilman:
< si ist ein küneginne; und lât si für gân.
bieten ir die êre: si ist ein edel wip.
dâmit ist ouch getiuret unser ietweders lîp.>
< nein durch mîne liebe,> sprach aber hagene:
< sô wolden sich versinnen dise degene
daz ihz durch vorhte taete, und sold ich hin gên.
ich enwil durch ir deheinen nimmer von dem sedele stên.
jâ zimet ez uns beiden zewâre lâzen baz.
zwiu sold ich den êren, der mir ist gehaz?
daz engetuon ich nimmer, die wîle ich hân den lîp.
ouch enruoch ich waz mich nîdet des künec etzelen wîp.>
der übermüete hagene leit über sîniu bein
ein vil liehtez wâfen, ûz des knopfe schein
ein vil liehter jaspes, grüener danne ein gras.
wol erkandez kriemhilt, daz ez sîfrides was.
dô si daz swert erkande, dô gie ir trûrens nôt.
sîn gehilze daz was guldîn, diu scheide ein porte rôt.
ez mante si ir leide: weinen si began.
ich waene ez hete darumbe der küene hagene getân.
volkêr der snelle zôch nâher ûf der banc
einen videlbogen starken, vil michel unde lanc,
gelîch einem swerte, vil scharpf unde breit.
dô sâzen unervorhte die zwêne degene gemeit.
nu dûhten sich sô hêre die zwêne küene man
daz si niht enwolden von dem sedel stân
durch niemannes vorhte. des gie in an den fuoz
diu edele küneginne und bôt in vîentlîchen gruoz.
si sprach:< nu saget her hagene, wer hât nâch iu gesant,
daz ir getorstet rîten her in ditz lant,
und ir daz wol erkandet waz ir mir habet getân?
hetet ir guote sinne, ir soldet ez billîche lân.>
< nâch mir sande niemen,> sprach dô hagene.
< man ladete her ze lande drîe degene:
die heizent mîne herren, sô bin ich ir man.
deheiner hovereise bin ich selten hinder in bestân.>
si sprach:< nu saget mir mêre, zwiu tâtet ir daz,
daz ir daz habt verdienet, daz ich iu bin gehaz?
ir sluoget sîfrîden, den mînen lieben man.
des ich unz an mîn ende immer genuoc ze weinen hân.>
er sprach:< waz sol des mêre? der rede ist nu genuoc.
ich binz aber hagene, der sîfriden sluoc,
den helt ze sînen handen, wie sêre er des engalt
daz diu vrouwe kriemhilt die schoenen prünhilden schalt!
ez ist et âne lougen, küneginne rîch,
ich hân es alles schulde, des schaden schedelîch.
nu rechez swer der welle, ez sî wîp oder man.
ich enwolde danne liegen, ich hân iu leides vil getân.>
si sprach:< nu hoert, ir recken, wâ er mir lougent niht
aller mîner leide. swaz im dâvon geschiht,
daz ist mir vil unmaere, ir etzelen man.>
die übermüeten degene ein ander sâhen si an.
swer den strît dâ hüebe, sô waere dâ geschehen
daz man den zwein gesellen der êren müese jehen,
wan siz in stürmen hêten vil dicke wol getân.
des sich jene vermâzen, durch vorhte muosen si daz lân.
dô sprach ein der recken:< wes sehet ir mich an?
daz ich ê dâ lobte, des wil ich abe gân,
durch niemannes gâbe verliesen mînen lîp.
jâ wil uns verleiten des künec etzelen wîp.>
dô sprach dâ bî ein ander:< des selben hân ich muot.
der mir gaebe türne von rôtem golde guot,
disen videlaere wold ich niht bestân,
durh sîne swinde blicke, die ich an im gesehen hân.
ouch erkenne ich hagenen von sînen jungen tagen;
des mac man von dem recken lîhte mir gesagen.
in zwein und zweinzec stürmen hân ich in gesehen,
dâ vil maniger vrouwen ist herzeleide geschehen.
er unt der von spânje trâten manigen stîc,
dô si hie bî etzeln vâhten manigen wîc
ze êren dem künege; des ist vil geschehen.
darumb muoz man hagenen der êren billîche jehen.
dannoch was der recke sîner jâr ein kint.
daz dô die tumben wâren, wie grîs die nu sint!
nu ist er komen ze witzen und ist ein grimmec man.
ouch treit er balmungen, daz er vil übele gewan.>
dâ mit was gescheiden, daz niemen dâne streit.
dô wart der küneginne herzenlîche leit.
die helde kêrten dannen: jâ vorhten si den tôt
von dem videlaere; des gie in sicherlîchen nôt.
dô sprach der videlaere:< wir haben daz wol ersehen,
daz wir hie vînde vinden, als wir ê hôrten jehen.
wir suln zuo den künegen hin ze hove gân,
sone tar unser herren mit strîte niemen bestân.
wie dicke ein man durch vorhte manigiu dinc verlât,
swâ sô friunt bî friunde friuntlîchen stât,
und hât er guote sinne, daz erz nine tuot.
schade vil maniges mannes wirt von sinnen wol behuot.
< nu wil ich iu volgen,> sprach dô hagene.
si giengen dâ si funden die zieren degene
in grôzem antpfange an dem hove stân.
volkêr der vil küene vil lûte sprechen began
zuo den sînen herren:< wie lange welt ir stên,
daz ir iuch lâzet dringen? ir sult ze hove gên
und hoeret an dem künege, wie der si gemuot.>
dô sach man sich gesellen die helde küene unde guot.
der fürste von berne der nam an die hant
gunthern den vil rîchen von burgonden lant,
irnfrit nam gêrnôten, den vil küenen man.
dô sach man rüedegêren ze hove mit gîselheren gân.
swie iemen sich gesellete und ouch ze hove gie,
volkêr unde hagene di geschieden sich nie,
niwan in einem sturme an ir endes zît.
daz muosen edele vrouwen beweinen groezlîchen sît.
dô sach man mit den künegen hin ze hove gân
ir edeln ingesindes tûsent küener man,
dar über sehzec recken, die wâren mit in komen.
die het in sînem lande der küene hagene genomen.
hâwart und ouch îrinc, zwêne ûzerwelte man,
die sach man geselleclîchen bî den künegen gân.
dancwart und wolfhart, ein tiwerlîcher degen,
die sach man wol ir tugende vor den anderen pflegen.
dô der vogt von rîne in den palas gie,
etzel der rîche daz langer niht enlie,
er spranc von sînem sedele, als er in komen sach.
ein gruoz sô rehte schoene von künege nie mêr geschach.
< sît willekomen, her gunther, und ouch her gêrnôt,
und iuwer bruoder gîselher. mîn dienst ich iu enbôt
mit triuwen willeclîchen ze wormez über rîn.
und allez daz gesinde sol mir willekomen sîn.
nu sît uns grôze willekomen, ir zwêne degene,
volkêr der vil küene und ouch hagene,
mir und mîner vrouwen her in ditze lant.
si hât iu boten manige hin ze rîne gesant.>
dô sprach von tronege hagene:< des hân ich vil vernomen.
waere ich durch mîne herren zen hiunen her niht komen,
son waere ich iu zen êren geriten in daz lant.>
dô nam der wirt vil edele die lieben geste bî der hant.
er brâhte si zem sedele, dâ er ê selbe saz.
dô schancte man den gesten mit vlîze tet man daz
in wîten goldes schâlen met, môraz unde wîn,
und bat die ellenden grôze willekomen sîn.
dô sprach der künec etzel:< des wil ich iu verjehen,
mir enkunde in dirre werlde lieber niht geschehen
danne ouch an iu helden, daz ir mir sît bekomen.
des ist der küneginne vil michel trûren benomen.
mich nimt des michel wunder, waz ich iu habe getân,
sô manigen gast vil edeln, den ich gewunnen hân,
daz ir nie geruochet komen in mîniu lant.
daz ich iuch nu gesehen hân, daz ist zen vreuden mir gewant.>
des antwurte rüedegêr, ein ritter hôhgemuot:
< ir muget si sehen gerne; ir triuwe diu ist guot,
der mîner vrouwen mâge sô schône kunnen pflegen.
si bringent iu ze hûse vil manegen waetlîchen degen.>
an sunewenden âbent die herren wâren komen
in etzeln hof des rîchen. vil selten ist vernomen
von alsô hôhem gruoze als er die helde enpfie.
nu was ouch ezzenes zît: der künic mit in ze tische gie.
ein wirt bî sînen gesten schôner nie gesaz.
man gab in volleclîchen trinken unde maz.
alles des si gerten des was man in bereit.
man hete von den helden vil michel wunder geseit.
der tac der hete nu ende und nâhet in diu naht.
die wegemüeden recken, ir sorge si anvaht,
wanne si solden ruowen und an ir bette gân.
daz bereite hagene; ez wart ir schiere kunt getân.
gunther sprach zem wirte:< got lâz iuch wol geleben.
wir wellen varn slâfen; ir sult uns urloup geben.
swenne ir daz gebietet, sô kome wir morgen fruo.>
er schiet von sînen gesten vil harte vroelîchen duo.
dringen allenthalben die geste man dô sach.
volkêr der küene zuo den hiunen sprach:
< wie geturret ir den recken für die füeze gân?
und welt irs iuch niht mîden, sô wirt iu leide getân.
sô slah ich etelîchem sô swaeren gîgen slac,
hât er getriuwen iemen, daz erz beweinen mac.
wan wîchet ir uns recken! jâ dunket ez mich guot.
ez heizent allez degene und sint gelîche niht gemuot.>
dô der videlaere sô zorneclîchen sprach,
hagene der küene hinder sich dô sach.
er sprach:< iu raetet rehte der küene spileman.
ir kriemhilde helde, ir sult zen herbergen gân.
des ir dâ habet willen, ich waen iz iemen tuo.
welt ir ihtes beginnen, sô komet uns morgen fruo
und lât uns ellenden hînt haben gemach.
jâ waene ez von helden mit solhem willen ie geschach.>
dô brâhte man die geste in einen wîten sal.
den funden si berihtet den recken über al
mit vil rîchen betten, lanc unde breit.
in riet diu vrouwe kriemhilt diu aller groezesten leit.
vil manigen kolter spaehe von arraz man dâ sach
der vil liehten pfellel und manec bettedach
von arâbîschen sîden, die beste mohten sîn.
dar ûfe lâgen lîsten, die gâben hêrlîchen schîn.
diu declachen härmîn vil manegiu man dâ sach
und von swarzem zobele, dar under si ir gemach
des nahtes schaffen solden unz an den liehten tac.
ein künec mit sînem gesinde nie sô hêrlîch gelac.
< owê der nahtselde,> sprach gîselher daz kint,
< und owê mîner friunde, die mit uns komen sint.
swie et ez uns mîn swester sô güetlîche erbôt,
ich fürhte daz wir müezen von ir schulden ligen tôt.>
< nu lâzet iuwer sorgen,> sprach hagene der degen.
< ich wil noch hînte selbe der schiltwahte pflegen.
ich trûwe uns wol behüeten unz uns kumet der tac.
des sît gar ân angest: so genese danne swer der mac.>
dô nigen si im alle und sagten im des danc.
si giengen zuo den betten. diu wîle was niht lanc
daz sich geleget hêten die waetlîchen man.
hagene der küene der helt sich wâfen began.
dô sprach der videlaere volkêr der degen:
< versmâhetez iu niht, hagene, sô wolde ich mit iu pflegen
der schiltwahte hînte unz morgen fruo.>
der helt vil minneclîche dancte volkêre duo.
< nu lôn iu got von himele, vil lieber volkêr.
zallen mînen sorgen son gerte ich niemens mêr,
niwan iuch aleine, swâ ich hete nôt.
ich wol ez wol verdienen, mich enwendes der tôt.>
dô garten si sich beide in liehtez ir gewant.
dô nam ir ietwedere den schilt an sîne hant,
und giengen ûz dem hûse für die tür stân.
dô pflâgen si der geste, daz was mit triuwen getân.
volkêr der snelle, zuo des sales want
sînen schilt den guoten leint er von der hant.
dô gie er hin widere, die videln er genam.
dô diente er sînen friunden als ez dem helde gezam.
under die tür des hûses saz er ûf den stein.
küener videlaere wart nie dehein.
dô im der seiten doenen sô süezlîch erklanc,
die stolzen ellenden sagtens volkêren danc.
dô klungen sîne seiten daz al daz hûs erdôz.
sîn ellen zuo der fuoge diu beidiu wâren grôz.
süezer unde senfter videlen er began:
do entswebte er an den betten vil manegen sorgenden man.
dô si entslâfen wâren und er daz ervant,
dô nam der degen widere den schilt an die hant,
und gie ûz dem gademe für die tür stân,
und huote der ellenden vor den kriemhilde man.
des nahtes wol enmitten, ine weiz iz ê geschach,
daz volkêr der küene einen helm schînen sach
verre ûz einer vinster. die kriemhilde man
die wolden an den gesten schaden gerne hân getân.
dô sprach der videlaere:< friunt her hagene,
uns zimet disiu sorge ensamt ze tragene.
ich sihe gewâfent liute vor dem hûse stên.
als ich mich versinne, ich waene si wellent uns bestên.>
< so swîget,> sprach dô hagene,< lât se uns her nâher baz.
ê si unser werden innen, sô wirt hie helmvaz
verrucket mit den swerten von unser zweier hant.
si werdent kriemhilde hin wider übele gesant.>
ein der hiunen recken vil schiere daz gesach,
daz diu tür was behüetet. wie balde er dô sprach:
< des wir dâ heten willen, jan mag es niht ergân.
ich sihe den videlaere an der schiltwahte stân.
der treit ûf sînem houbte einen helm glanz,
lûter unde herte, starc unde ganz.
ouch lohent im die ringe sam daz fiwer tuot.
bî im stêt ouch hagene: des sint die geste wol behuot.>
zehant si kêrten widere. dô volkêr daz ersach,
wider sînen gesellen er zorneclîchen sprach:
< nu lât mich zuo der recken von dem hûse gân.
ich wil vrâgen maere der vrouwen kriemhilde man.>
< nein durch mîne liebe,> sprach dô hagene.
< komt ir von dem hûse, die snellen degene
bringent iuch mit swerten vil lîhte in sölhe nôt,
daz ich iu müese helfen, waerez aller mîner mâge tôt.
sô wir danne beide koemen in den strît,
ir zwêne oder viere in einer kurzen zît
sprungen zuo dem hûse und taeten uns diu leit
an den slâfenden, diu nimmer würden verkleit.>
dô sprach aber volkêr:< sô lât doch daz geschehen,
daz wir si bringen innen daz ich si habe gesehen,
daz des iht haben lougen die kriemhilde man,
daz si ungetriwelîche vil gerne hêten getân.>
zehant dô rief in volkêr hin engegene:
< wie gêt ir sus gewâfent, ir snellen degene?
welt ir schâchen rîten, ir kriemhilde man?
dar sult ir mich ze helfe und mînen hergesellen hân.>
des antwurte im niemen. zornec was sîn muot:
< pfî, ir zagen boese,> sprach der helt guot,
< wolt ir slâfende uns ermordet hân?
daz ist sô guoten helden noch vil selten her getân.>
dô wart der küneginne vil rehte geseit
daz ir boten niht enwurben. von schulden was ir leit.
dô fuogte si ez anders; vil grimmec was ir muot.
des muosen sît verderben helde küene unde guot.
< mir kuolent sô die ringe,> sô sprach volkêr,
< jâ waene diu naht uns welle nu niht wern mêr.
ich kiusez von dem lufte, ez ist vil schiere tac.>
dô wahten si der manigen, der noch slâfende lac.
do erschein der liehte morgen den gesten in den sal.
hagen begonde wecken die ritter über al,
ob si zuo dem münster zer messe wolden gân.
nâch siten kristenlîchen man vil liuten began.
si sungen ungelîche, daz dâ vil wol schein,
kristen unde heiden, die wâren niht enein.
dô wolden zuo der kirchen die guntheres man.
si wâren von den betten al gelîche gestân.
dô naeten sich die recken in alsô guot gewant,
daz nie helde mêre in deheines küneges lant
ie bezzer kleider brâhten. daz was hagenen leit.
er sprach:< jâ sult ir helde hie tragen anderiu kleit.
jâ sint iu doch genuogen diu maere wol bekant.
nu traget für die rôsen diu wâfen an der hant,
für schapel wol gesteinet die liehten helme guot,
sît daz wir wol erkennen der argen kriemhilden muot.
wir müezen hiute strîten, daz wil ich iu sagen.
ir sult für sîden hemde die halsperge tragen,
unt für die rîchen mentel die guoten schilde wît,
ob iemen mit iu zurne, daz ir vil werlîche sît.
mîne vil lieben herren, dar zuo mâge und man,
ir sult vil willeclîchen zuo der kirchen gân,
und klaget got dem rîchen sorge und iuwer nôt,
und wizzet sicherlîchen daz uns nâhet der tôt.
irn sult ouch niht vergezzen, swaz ir habet getân,
und sult vil vlîzeclîche dâ gein gote stân.
des wil ich iuch warnen. recken vil hêr.
ez enwelle got von himele, ir vernemet messe nimmer mêr.>
sus giengen zuo dem münster die fürsten und ir man.
ûf dem vrônen vrîthove dâ hiez si stille stân
hagene der küene, daz si sich schieden niht.
er sprach:< jâ weiz noch niemen waz von den hiunen uns geschiht.
leget, mîne friunde, die schilde für den fuoz,
und geltet ob iu iemen biete swachen gruoz,
mit tiefen verchwunden: daz ist hagenen rât.
daz ir sô werdet funden daz ez iu lobelîchen stât.>
volkêr unde hagene, die zwêne giengen dan
für daz wîte münster. daz wart durh daz getân,
daz si daz wolden wizzen, daz des küneges wîp
müese mit in dringen; jâ was vil grimmec ir lîp.
dô kom der wirt des landes und ouh sîn schoene wîp.
mit rîchem gewande gezieret was ir lîp,
der vil snellen recken, die man sach mit ir varn.
dô kôs man hôhe stouben von den kriemhilde scharn.
dô der künec rîche sus gewâfent sach
die künege und ir gesinde, wie balde er dô sprach:
< wie sihe ich friunde mîne under helme gân?
mir ist leit ûf mîne triuwe, und hât in iemen iht getân.
ich solz in gerne büezen swie si dunket guot,
hât iemen in beswaeret daz herze und ouch den muot.
des bringe ich si wol innen, daz ez mir ist vil leit.
swaz si mir gebietent, des bin ich alles in bereit.>
des antwurte hagene:< uns hât niemen niht getân.
ez ist site mîner herren, daz si gewâfent gân
zallen hôhgezîten ze vollen drîen tagen.
swaz man uns hie getaete, wir soltenz etzelen sagen.>
vil wol hôrte kriemhilt waz hagene dô sprach.
wie rehte fîentlîche si im under diu ougen sach!
sine wolde doch niht melden den site von ir lant,
swie lange si den hête zen burgonden bekant.
swie grimme und swie starke si in vîent waere,
het iemen gesaget etzeln diu rehten maere,
er het wol understanden daz doch sît dâ geschach.
durch ir vil starken übermuot ir deheiner ims verjach.
dô gie vil grôziu menege mit der küneginne dan.
done wolden dise zwêne doch niht hôher stân
zweier hande breite. daz was den hiunen leit.
jâ muose si sich dringen mit den heiden gemeit.
etzeln kameraere dine dûhte daz niht guot.
jâ heten si den recken erzürnet dô den muot,
wan daz sine torsten vor dem künege hêr.
dâ was vil michel dringen unde doch niht anders mêr.
dô man dâ gote gediende unt daz si wolden dan,
vil balde kom zen rossen vil manec hiunen man.
dô was bî kriemhilde manec schoeniu meit.
wol siben tûsent degene bî der küneginne reit.
kriemhilt mit ir vrouwen in diu venster gesaz
zuo etzel dem rîchen; vil liep was im daz.
si wolden schouwen rîten die helde vil gemeit.
hey waz vremder recken vor in ûf dem hove reit!
dô was ouch der marschalch mit den knechten komen,
dancwart der vil küene der het zuo zim genomen
sînes herren ingesinde von burgonden lant.
diu ross man wol gesatelet den küenen nibelungen vant.
dô si zen rossen kômen, die künige und ouch ir man,
volkêr der starke râten daz began,
si solden bûhurdieren nâch ir landes siten.
des wart von den helden sît vil hêrlîch geriten.
der helt het in gerâten des si doch niht verdrôz.
der bûhurt unt daz schallen, diu wurden beide grôz.
ûf den hof vil wîten kom vil manec man.
etzel unde kriemhilt daz selbe schouwen began.
ûf den bûhurt kômen sehs hundert degene
der dietrîches recken, den gesten ze gegene.
si wolden kurzewîle mit den burgonden hân.
het ers in gegunnen, si hetenz gerne getân.
hey waz guoter recken in dâ nâch reit!
dem herren dietrîche dem wart daz geseit.
mit guntheres mannen daz spil er in verbôt.
er vorhte sîner manne, des gie im sicherlîchen nôt.
dô dise von berne gescheiden wâren dan,
dô kômen von bechelâren die rüedegêres man
fünf hundert under schilde für den sal geriten.
liep waere dem marcgrâven daz siz hêten vermiten.
dô reit er wîslîchen zuo zin durh die schar
und sagete sînen degenen, si waeren des gewar,
daz in unmuote waeren die guntheres man:
ob si den bûhurt liezen, daz waere im liebe getân.
dô sich von in geschieden die helde vil gemeit,
dô kômen die von düringen, als uns daz ist geseit,
unt der von tenemarken wol tûsent küener man.
von stichen sach man vliegen vil der trunzûne dan.
irnfrit unde hâwart in den bûhurt riten.
ir heten die von rîne vil stolzlîch erbiten.
si buten manige tjoste den von düringen lant.
des wart von stichen dürkel vil manic hêrlîcher rant.
dô kom der herre bloedelîn mit drîn tûsent dar.
etzel unde kriemhilt nâmen sîn wol war,
wande vor in beiden diu ritterschaft geschach.
diu küneginne ez gerne durch leit der burgonden sach.
schrûtân unde gibeche ûf den bûhurt riten,
râmunc und hornboge nâch hiunischen siten.
si hielten gegen den helden von burgonden lant.
die schefte draeten hôhe über des küneges sales want.
swes iemen dâ pflaege, sô was ez niwan schal.
man hôrte von schilde stoezen palas unde sal
harte lût erdiezen von guntheres man.
den lop daz sîn gesinde mit grôzen êren gewan.
dô was ir kurzewîle sô michel unde grôz,
daz durch die kovertiure der blanke sweiz dô flôz
von den guoten rossen, diu die helde riten.
si versuochtenz an die hiunen mit vil hôhvertigen siten.
dô sprach der küene recke volkêr der spilman:
< ich waen uns dise recken türren niht bestân.
ich hôrt ie sagen maere, si waeren uns gehaz.
nune kundez sich gefüegen zwâre nimmer mêre baz.>
< zen herbergen füeren,> sprach aber volkêr,
< sol man uns die moere, und rîten danne mêr
gegen âbende, sô des wirdet zît.
waz op diu küneginne den lop den burgonden gît?>
dô sâhens einen rîten sô weigerlîchen hie,
daz ez al der hiunen getet deheiner nie.
jâ moht er in den zîten wol haben herzen trût.
er fuor sô wol gekleidet sam eines edeln ritters brût.
dô sprach aber volkêr:< wie möht ich daz verlân?
jener trût der vrouwen muoz ein gepiuze hân.
ez kunde niemen gescheiden; ez gât im an den lîp.
jane ruoche ich ob ez zürne des künec etzelen wîp.>
< nein durch mîne liebe,> sprach der künec sân.
< ez wîzent uns die liute, und ob wir si bestân.
ir lât iz heben die hiunen, daz füeget sich noch baz.>
dannoch der künec etzel bî der küneginne saz.
< ich wil den bûhurt mêren,> sprach dô hagene.
< lât die vrouwen schouwen und die degene,
wie wir künnen rîten; daz ist guot getân.
man gît doh lop deheinen des künec guntheres man.>
volkêr der vil snelle den bûhurt wider reit.
daz wart sît maniger vrouwen vil groezlîche leit.
er stach dem rîchen hiunen daz sper durch sînen lîp.
daz sach man sît beweinen beide maget unde wîp.
vil harte hurteclîche hagene und sîne man,
mit sehzec sîner degene rîten er began
nâch dem videlaere, dâ daz spil geschach.
etzel unde kriemhilt ez beschiedenlîchen sach.
done wolden die drî künege den ir spilman
bî den fîanden niht âne huote lân.
dâ wart von tûsent helden vil kunstlîch geriten.
si tâten daz si wolden in vil hôhvertigen siten.
dô der rîche hiune ze tôde was erslagen,
man hôrte sîne mâge ruofen unde klagen.
dô vrâgte al daz gesinde:< wer hât ez getân?>
< daz hât der videlaere, volkêr der küene spileman.>
nâch swerten und nâch schilden riefen dâ zehant
des marcgrâven mâge von der hiunen lant.
si wolden volkêren ze tôde erslagen hân.
der wirt ûz einem venster vil harte gâhen began.
dô huop sich von den liuten allenthalben schal.
die künege und ir gesinde erbeizten für den sal.
diu ross ze rucke stiezen di burgonden man.
dô kom der künec etzel:< der herre ez scheiden began.
ein des hiunen mâge, den er bî im vant,
ein vil starkez wâfen brach er im ûz der hant.
dô sluoc ers alle widere, wand im was vil zorn:
< wie het ich mînen dienest an disen helden verlorn,
ob ir hie bî mir slüeget disen spilman,>
sprach der künec etzel,< daz waere missetân.
ich sach vil wol sîn rîten, dô er den hiunen stach,
daz ez âne sîne schulde von eime strûche geschach.
ir müezet mîne geste vride lâzen hân.>
dô wart er ir geleite. diu ross diu zôh man dan
zuo den herbergen; si heten manegen kneht,
die in mit vlîze wâren zallem dienste gereht.
der wirt mit sînen friunden in den palas gie.
zorn er mêr deheinen dâ niht werden lie.
dô rihte man di tische, daz wazzer man in truoc.
dâ heten die von rîne der starken vîende genuoc.
ê die herren gesâzen, des was harte lanc.
diu kriemhilde sorge si ze sêre twanc.
si sprach:< fürste von berne, ich suoches dînen rât,
helfe unde genâde: mîn dinc mir angestlîchen stât.>
des antwurte ir hildebrant, ein recke lobelîch:
< swer sleht die nibelunge, der tuot iz âne mich,
durch deheines schatzes liebe. ez mac im werden leit:
si sint noch umbetwungen, die snellen ritter gemeit.>
dô sprach in sînen zühten dar zuo her dietrîch:
< die bete lâ belîben, küneginne rîch.
mir habent dîne mâge der leide niht getân,
daz ich die degen küene mit strîte welle bestân.
diu bete dich lützel êret, vil edeles fürsten wîp,
daz du dînen mâgen raetest an den lîp.
si kômen ûf genâde her in diz lant.
sîfrit ist ungerochen von der dietrîches hant.>
dô si der untriuwe an dem bernaere niht envant
dô lobtes alsô balde in bloedelînes hant
eine wîte marke, die nuodunc ê besaz.
sît dô sluoc in dancwart, daz er der gâbe gar vergaz.
si sprach:< du solt mir helfen, herre bloedelîn.
jâ sint in disem hûse die vîande mîn,
di sîfriden sluogen, den mînen lieben man.
swer mir daz hilfet rechen, dem bin ich immer undertân.>
des antwurte ir bloedelîn:< vrouwe, nu wizzet daz,
jane getar ich in vor etzeln gerâten keinen haz,
wande er di dîne mâge, vrouwe, vil gerne siht.
taet ich in iht ze leide, der künec vertrüege mir sîn niht.>
< neinâ, herre bloedelîn, ich bin dir immer holt.
jâ gib ich dir ze miete silber unde golt,
und eine maget schoene, daz nuodunges wîp:
sô maht du gerne triuten den ir vil minneclîchen lîp.
daz lant zuo den bürgen wil ich dir allez geben:
sô maht du, ritter edele, mit vreuden immer leben,
gewinnestu die marke, dâ nuodunc inne saz.
swaz ich dir gelobe hiute, mit triuwen leist ich dir daz.>
dô der herre bloedelîn die miete vernam,
unt daz im durch ir schoene diu vrouwe wol gezam,
mit strîte wânde er dienen daz minneclîche wîp.
darumbe muose der recke dô verliesen den lîp.
er sprach zer küneginne:< gêt wider in den sal.
ê is iemen werde innen, sô heb ich einen schal.
ez muoz erarnen hagene daz er iu hât getân.
ich antwurte iu gebunden des künec guntheres man.>
< nu wâfent iuch,> sprach bloedelîn,< alle die ich hân!
wir suln den vîanden in die herberge gân;
des wil mich niht erlâzen daz etzelen wîp.
darumbe suln wir helde alle wâgen den lîp.>
dô diu küneginne bloedelînen lie
in des strîtes willen, ze tische si dô gie
mit etzel dem künege und ouch mit sînen man.
si hete swinde raete an die geste getân.
dô der strît niht anders kunde sîn erhaben
kriemhilde leit daz alte in ir herzen was begraben,
dô hiez si tragen ze tische den etzelen sun.
wie kunde ein wîp durch râche immer vreislîcher tuon?
dar giengen an der stunde vier etzelen man;
si truogen ortlieben, den jungen künec, dan
zuo der fürsten tische, dâ ouch hagene saz.
des muose daz kint ersterben durch sînen mortlîchen haz.
dô der künec rîche sînen sun ersach,
zuo sînen konemâgen er güetlîche sprach:
< nu seht ir, friunde mîne, daz ist mîn einec sun,
und ouch iwer swester: daz mac iu allen wesen frum.
gevaeht er nâch dem künne, er wirt ein küene man,
rîch und vil edele, starc und wol getân.
leb ich deheine wîle, ich gib im zwelf lant:
sô mag iu wol gedienen des jungen ortliebes hant.
darumbe bit ich gerne iuch, lieben friunde mîn,
swenne ir ze lande rîtet wider an den rîn,
sô sult ir mit iu füeren iuwer swester sun,
und sult ouch an dem kinde vil genaedeclîchen tuon.
und ziehet in zen êren, unz er werde ze man.
hât iu in den landen iemen iht getân,
daz hilfet er iu rechen, gewahset im sîn lîp.>
die rede hôrt ouch kriemhilt, des künec etzelen wîp.
< im solden wol getrûwen dise degene,
gewüehs er zeinem manne,> sô sprach hagene:
< doch ist der künec junge sô veiclîch getân:
man sol mich sehen selten ze hôve nâch ortliebe gân.>
der künec an hagenen blihte; diu rede was im leit.
swie niht darumbe redete der fürste vil gemeit,
ez betruobete im sîn herze und beswârte im den muot.
done was der hagenen wille niht ze kurzewîle guot.
ez tet den fürsten allen mit dem künege wê
daz hagen von sînem kinde hete gesprochen ê.
daz siz vertragen solden, daz was in ungemach.
sin wessen niht der maere, waz von dem recken sît geschach.
bloedelînes recken die wâren alle gar.
mit tûsent halsbergen huoben si sich dar
dâ dancwart mit den knehten ob dem tische saz.
dâ huop sich under helden der aller groezeste haz.
alsô der herre bloedelîn für die tische gie,
dancwart der marschalch in vlîzeclîche enpfie:
< willekomen her ze hûse, mîn her bloedelîn.
jâ wundert mich der maere: waz sol disiu rede sîn?>
< jane darftu mich niht grüezen,> sô sprach bloedelîn:
< wan diz komen daz mîne daz muoz dîn ende sîn,
durch hagenen dînen bruoder, der sîfriden sluoc.
des engiltest du zen hiunen und ander degene genuoc.>
< neinâ, herre bloedelîn,> so sprach dô dancwart:
< sô möhte uns balde riuwen disiu hovevart.
ich was ein wênic kindel dô sîfrit vlôs den lîp.
ine weiz niht waz mir wîzet des künec etzelen wîp.>
< jane weiz ich dir der maere niht mêr ze sagene:
ez tâten dîne mâge, gunther und hagene.
nu wert iuch vil ellenden; ir kunnet niht genesen.
ir müezet mit dem tôde pfant daz kriemhilde wesen.>
< sone welt ir niht erwinden?> so sprach dancwart.
< sô riuwet mich mîn vlêhen: daz waere baz gespart.>
der snelle degen küene von dem tische spranc.
er zôch ein scharpfez wâfen, daz was michel unde lanc.
dô sluoc er bloedelîne einen swinden swertes slac,
daz im daz houbet schiere vor den füezen lac.
< daz sî dîn morgengâbe,> sprach dancwart der degen,
< zuo nuodunges briute, der du mit minnen woldest pflegen.
man mac si morgen mehelen einem andern man.
wil er die brûtmiete, dem wirt alsam getân.>
ein vil getriuwer hiune het im daz geseit,
daz in diu küneginne riet sô groezlîchiu leit.
dô sâhen bloedelînes man, ir herre lac erslagen;
done wolden si den gesten niht langer daz vertragen.
mit ûf erburten swerten si sprungen für diu kint,
in grimmigem muote. daz gerou vil manigen sint.
vil lûte rief dô dancwart daz gesinde allez an:
< ir seht wol, edeln knehte, wie ez wil umbe gân.
nu wert iuch ellenden, deiswâr des gât uns nôt,
swie uns diu edele kriemhilt sô rehte güetlîch enbôt.>
die niht swert enhêten, die reichten für die banc
und huoben von den füezen vil manigen schamel lanc.
der burgonden knehte in wolden niht vertragen.
dô wart von swaeren stüelen durch helme biulen vil geslagen.
wie grimme sich dô werten diu ellenden kint!
si triben ûz dem hûse die gewâfenten sint,
doch beleip ir tôt dar inne fünf hundert oder baz.
dô was daz ingesinde von bluote rôt unde naz.
disiu starken maere wurden dan geseit
den etzelen recken ez was im grimme leit,
daz erslagen waere bloedel und sîne man:
daz het hagenen bruoder mit den knehten getân.
ê ez der künec erfunde, die hiunen durch ir haz
der garte sich zwei tûsent oder dannoch baz.
si giengen zuo den knehten, daz muos et alsô wesen,
und liezen des gesindes ninder einen genesen.
die ungetriuwen brâhten für daz hûs ein michel her.
die ellenden knehte die stuonden wol ze wer.
waz half ir baldez ellen? si muosen ligen tôt.
dar nâch in kurzen stunden huop sich ein vreislîchiu nôt.
hie muget ir hoeren wunder bî ungefüege sagen:
niun tûsent knehte die lâgen tôt erslagen,
dar über ritter zwelfe der dancwartes man.
man sah in alterseine noch bî den vîanden stân.
der schal der was geswiftet, der dôz der was gelegen.
dô blihte über ahsel dancwart der degen.
er sprach:< ôwê der friunde, die ich verlorn hân!
nu muoz ich leider eine bî mînen fîanden stân.>
diu swert genôte vielen ûf sîn eines lîp.
daz muose sît beweinen vil maneges heldes wîp.
den schilt den ruht er hôher, den vezzel nider baz;
dô frumt er vil der ringe mit bluote vliezende naz.
< sô wê mir dirre leide,> sprach aldrîânes kint.
< nu wichet, hiunen recken, ir lât mich an den wint,
daz der luft erküele mich sturmmüeden man.>
dô sah man den recken vil harte hêrlîche gân.
alsô der strîtes müede ûz dem hûse spranc,
waz iteniuwer swerte ûf sînem helm erklanc!
die niht gesehen hêten, waz wunders tet sîn hant,
die sprungen hin engegene dem von burgonden lant.
< nu wolde got,> sprach dancwart,< möht ich den boten hân,
der mînen bruoder hagenen kunde wizzen lân
daz ich vor disen recken stên in solher nôt!
er hulfe mir von hinnen oder er gelaege bî mir tôt.>
dô sprâchen hiunen recken:< der bote muostu sîn!
sô wir dich tragen tôten für den bruoder dîn,
sô siht im êrste leide der guntheres man.
du hâst dem künege etzel sô grôzen schaden hie getân.>
er sprach:< nu lât daz dreuwen und wîchet hôher baz.
ja getûon ich etelîchem noch die ringe naz.
ich wil diu maere selbe hin ze hove sagen
und wil ouch mînen herren mînen grôzen kumber klagen.>
er leidete sich sô sêre den etzelen man,
daz si in mit den swerten torsten niht bestân.
dô schuzzen si der gêre sô vil in sînen rant
daz er in durch die swaere muose lâzen von der hant.
dô wânden si in betwingen, dô er niht schildes truoc.
hey waz er tiefer wunden durch die helme sluoc!
des muose vor im strûchen vil manic küener man,
darumbe lop vil grôzen der küene dancwart gewan.
ze beiden sînen sîten sprungen si im zuo.
jâ kom ir eteslîcher in den strît ze fruo.
dô gie er vor den vîenden als ein eberswîn
ze walde tuot vor hunden: wie möht er küener gesîn?
sîn vart wart erniuwet von heizem bluote naz.
jane kunde ein einec recke gestrîten nimmer baz
mit sînen vîanden danne er hete getân.
man sach den hagenen bruoder ze hove hêrlîchen gân.
truhsaezen und schenken die hôrten swerte klanc.
vil maneger dô daz trinken von der hende swanc,
und eteslîche spîse, die man ze hove truoc.
dô kom im vor der stiegen der starken vîende genuoc.
< wie nu, ir truhsaezen?> sprach der müede degen.
< jâ soldet ir der geste güetlîche pflegen,
und soldet den herren guote spîse tragen,
und liezet mich diu maere mînen lieben herren sagen.>
swelher durch sîn ellen im für die stiege spranc,
der sluoc er eteslîchem sô swaeren swertes swanc,
daz si durch die vorhte ûf hôher muosen stân.
ez het sîn starkez ellen vil michel wunder getân.
also der küene dancwart under di tür getrat,
daz etzeln gesinde er hôher wîchen bat.
mit bluote was berunnen allez sîn gewant;
ein vil starkez wâfen daz truog er blôz an sîner hant.
vil lûte rief dô dancwart zuo dem degene:
< ir sitzet al ze lange, bruoder hagene.
iu unde got von himele klag ich unser nôt:
ritter unde knehte sint in den herbergen tôt.>
er rief im hin engegene:< wer hât daz getân?>
< daz hât der herre bloedelîn unde sîne man.
ouch hât ers sêre engolten, daz wil ich iu sagen:
ich hân mit mînen handen im sîn houbet abe geslagen.>
< daz ist ein schade kleine,> sprach aber hagene,
< dâ man saget maere von einem degene,
ob er von recken henden verliuset sînen lîp.
in suln deste ringer klagen waetlîchiu wîp.
nu saget mir, bruoder dancwart, wie sît ir sô rôt?
ich waene ir von wunden lîdet grôze nôt.
ist er inder ime lande, derz iu hât getân,
in erner der übel tiuvel, ez muoz im an sîn leben gân.>
< du sihest mich wol gesunden: mîn wât ist bluotes naz.
von ander manne wunden ist mir geschehen daz,
der ich alsô manegen hiute hân erslagen,
ob ich des swern solde, ine kund iz nimmer gesagen.>
er sprach:< bruoder dancwart, sô hüetet uns der tür,
und lât der hiunen einen komen niht derfür.
ich wil reden mit den recken, als uns des twinget nôt.
unser ingesinde lît vor in unverdienet tôt.>
< sol ich sîn kameraere,> sprach der küene man,
< alsô rîchen künegen ich wol gedienen kan.
sô pflige ich der stiegen nâch den êren mîn.>
den kriemhilde degenen kunde leider niht gesîn.
< mich nimt des michel wunder,> sprach aber hagene,
< waz nu hinne rûnen die hiunen degene.
si waen des lîhte enbaeren der an der tür stât,
unt diu hovemaere gesaget den burgonden hât.
ich hân vernomen lange von kriemhilde sagen,
daz si ir herzen leide wolde niht vertragen.
nu trinken wir die minne und gelten s küneges wîn.
der junge vogt der hiunen, der muoz der aller êrste sîn.>
dô sluoc daz kint ortlieben hagen der helt guot,
daz im gegen der hende ame swerte vlôz daz bluot
und daz der küneginne daz houbet spranc in die schôz.
dô huop sich under degenen ein mort vil grimmec unde grôz.
dar nâch sluog er dem magezogen einen swinden slac
mit beiden sînen henden, der des kindes pflac,
daz im daz houbet schiere vor tische nider lac.
ez was ein jaemerlîcher lôn, den er dem magezogen wac.
er sach vor etzeln tische einen spilman.
hagen in sînem zorne gâhen dar began.
er sluoc im ûf der videlen ab die zeswen hant:
< daz habe dir ze botschefte in der burgonden lant.>
< sô wê mir mîner hende,> sprach werbel der spilman.
< her hagene von tronege, waz het ich iu getân?
ich kom ûf grôze triuwe in iuwer herren lant.
wie klenke ich nu die doene, sît ich verlorn hân die hant?>
hagene ahtet ringe, gevidelte er nimmer mêr.
dô frumt er in dem hûse diu verchgrimmen sêr
an den etzeln recken, der er sô vil ersluoc.
dô brâht er in dem hûse liutes ze tôde genuoc.
volkêr der vil snelle von dem tische spranc,
sîn videlboge im lûte an sîner hende erklanc.
dô videlte ungefuoge guntheres spilman.
hey waz er im ze vîende der küenen hiunen gewan!
ouch sprungen von den tischen die drîe künege hêr.
si woldenz gerne scheiden, ê daz schaden geschaehe mêr.
sine mohtenz mit ir sinnen dô niht understân,
dô volkêr unde hagene sô sêre wüeten began.
dô sach der vogt von rîne ungescheiden den strît;
dô sluoc der fürsten selbe vil manige wunden wît
durch die liehten ringe den vîanden sîn.
er was ein helt zen handen, daz tet er groezlîchen schîn.
dô kom ouch zuo dem strîte der starke gêrnôt.
jâ frumte er der hiunen vil manegen helt tôt
mit einem scharpfen swerte, daz gap im rüedegêr.
den etzelen recken tet er diu groezlîchen sêr.
der junge sun vroun uoten zuo dem strîte spranc.
sîn wâfen hêrlîchen durch die helme erklanc
den etzelen recken ûzer hiunen lant.
dâ tet vil michel wunder des küenen gîselheres hant.
swie frum si alle waeren, die künige und ouch ir man,
doch sach man vor in allen gîselheren stân
gegen den vîanden; er was ein helt guot.
er frumte dâ mit wunden vil manegen vallen in daz bluot.
ouch werten sich vil sêre die etzelen man.
dô sach man die geste houwende gân
mit den vil liehten swerten durh des küneges sal.
dô hôrte man allenthalben von wuofe groezlîchen schal.
dô wolden die darûze zir friunden sîn dar in.
die nâmen an den türen vil kleinen gewin.
dô waeren die dar inne vil gerne für den sal.
dancwart liez ir deheinen die stiegen ûf noch zetal.
des huop sich vor den türen vil starker gedranc
unde ouch von den swerten grôzer helmklanc.
des kom der küene dancwart in eine grôze nôt:
daz besorgete sîn bruoder, als im sîn triuwe daz gebôt.
vil lûte rief dô hagene volkêren an:
< sehet ir dort, geselle, mînen bruoder stân
vor hiunischen recken under starken slegen?
vriunt, nert mir den bruoder ê wir vliesen den degen.>
< daz tuon ich sicherlîchen,> sprach der spilman.
er begonde videlende durch den palas gân;
ein hertez swert im ofte an sîner hende erklanc.
die recken von dem rîne im sageten groezlîchen danc.
volkêr der küene zuo dancwarten sprach:
< ir habet erliten hiute vil grôzen ungemach.
mich bat iuwer bruoder durch helfe zuo ziu gân.
welt ir nu sîn darûze, sô wil ich innerthalben stân.>
dancwart der snelle stuont ûzerhalp der tür.
er werte in die stiege, swaz ir kom darfür.
des hôrte man wâfen hellen den helden an der hant.
sam tet ouch innerthalben volkêr von burgonden lant.
der küene videlaere rief über die menege:
< der sal ist wol beslozzen, vriunt her hagene.
jâ ist alsô verschranket diu etzelen tür:
von zweier helde handen dâ gênt wol tûsent rigel für.>
dô von tronege hagene die tür sah sô behuot,
den schilt warf dô ze rucke der maere degen guot.
alrêrst begond er rechen daz im dâ was getân.
dô heten sîne vîende ze lebene deheiner slahte wân.
dô der vogt von berne rehte daz ersach,
daz hagene der starke sô manegen helm brach,
der künec der amelunge spranc ûf eine banc;
er sprach:< hie schenket hagene daz aller wirsiste tranc.>
der wirt het grôze sorge, als im daz gezam
waz man im lieber vriunde vor sînen ougen nam!
wan er vor sînen vîenden vil kûme dâ genas.
er saz vil angestlîchen: waz half in daz er künec was?
kriemhilt diu rîche rief dietrîchen an:
< nu hilf mir, ritter edele, mit dem lîbe dan
durch aller fürsten tugende ûz amelunge lant!
wand erreichet mich hagene, ich hân den tôt an der hant.>
< wie sol ich iu gehelfen,> sprach her dietrich,
< edeliu küneginne? nu sorge ich umbe mich.
ez sint sô sêre erzürnet die guntheres man,
daz ich an disen zîten gefriden niemen enkan.>
< neinâ, herre dietrich, vil edel ritter guot,
lâzâ hiute schînen dînen tugentlîchen muot
daz du mir helfest hinnen, oder ich belîbe tôt.>
der sorge gie kriemhilde vil harte groezlîche nôt.
< daz wil ich versuochen, ob ich iu gehelfen kan;
wande ich in langen zîten nie gesehen hân
sô bitterlîch erzürnet sô manegen ritter guot.
jâ sihe ich durch die helme von swerten springen daz bluot.>
mit kraft begonde ruofen der degen ûz erkorn,
daz sîn stimme erlûte alsam ein wisentes horn,
unt daz diu burc vil wîte von sîner kraft erdôz.
diu sterke dietrîches was unmaezlîche grôz.
dô gehôrte gunther ruofen disen man
in dem herten sturme: losen er began.
er sprach:< dietrîches stimme ist in mîn ôre komen.
ich waene im unser degene haben etwen hie benomen.
ich sih in ûf dem tische; er winket mit der hant.
ir friunt unde mâge von burgonden lant,
gehabet ûf des strîtes, lât hoeren unde sehen,
waz hie dem degene von mînen mannen sî geschehen.>
dô der künec gunther bat und ouch gebôt,
si habten ûf mit swerten in des strîtes nôt.
daz was gewalt vil grôzer daz dâ niemen sluoc.
er vrâgte den von berne der maere schiere genuoc.
er sprach:< vil edel dietrîch, waz ist iu hie getân
von den mînen vriunden? willen ich des hân:
buoze unde suone der bin ich iu bereit.
swaz iu iemen taete, daz waer mir inneclîchen leit.>
dô sprach der herre dietrîch:< mir ist niht getân.
lât mich ûz dem hûse mit iuwerm vride gân
von disem herten strîte mit dem gesinde mîn:
daz wil ich sicherlîchen immer dienende sîn.>
< wie vlêhet ir sô schiere?> sprach dô wolfhart.
< jâ hât der videlaere die tür nie sô verspart,
wir entsliezen si sô wîte daz wir dar für gân.>
< nu swîget,> sprach her dietrîch:< ir habet den tiuvel getân.>
dô sprach der künec gunther:< erlouben ich iu wil:
füeret ûz dem hûse lützel oder vil,
âne mîne vîende; die suln hie bestân.
si hânt mir hie zen hiunen sô rehte leide getân.>
dô er daz erhôrte, under arme er beslôz
die edeln küneginne; der sorge diu was grôz.
dô fuort er anderthalben etzeln mit im dan.
ouch gie mit dietrîche sehs hundert waetlîcher man.
dô sprach der marcgrâve, der edel rüedegêr:
< sol aber ûz dem hûse iemen komen mêr
die iu doch gerne dienen, daz lâzet uns vernemen.
sô sol ouch vride staete guoten vriunden gezemen.>
des antwurte gîselher von burgonden lant:
< vride unde suone sî iu von uns bekant,
sît ir sît triuwen staete, ir und iuwer man.
ir sult unangestlîchen mit iuwern vriunden hinnen gân.>
dô rüedegêr der herre gerûmete den sal,
fünf hundert oder mêre im volgeten über al
der von bechelâren, vriunt und sîner man,
von den der künic gunther schaden grôzen sît gewan.
dô sach ein hiunen recke etzelen gân
bî dietrîche nâhen: genozzen wold ers hân.
dem gap der videlaere einen solhen slac,
daz im vor etzeln füezen daz houbet schiere gelac.
dô der wirt des landes kom für daz hûs gegân,
dô kêrte er sich hin widere und sach volkêren an.
< owê mir dirre geste, ditz ist ein grimmiu nôt,
daz alle mîne recken suln vor in ligen tôt.
ach wê der hôhgezîte,> sprach der künec hêr.
< dâ vihtet einer inne, der heizet volkêr,
als ein eber wilde, und ist ein spilman.
ich dankes mînem heile, daz ich dem tiuvel entran.
sîne leiche lûtent übele, sîne züge die sint rôt:
jâ vellent sîne doene vil manigen helt tôt.
ine weiz niht waz uns wîze der selbe spilman,
wand ich gast deheinen sô rehte leiden nie gewan.>
si heten die si wolden lâzen für den sal.
dô huop sich innerthalben ein groezlîcher schal.
die geste sêre râchen daz in ê geschach.
volkêr der vil küene, hey waz er helme zerbrach!
sich kêrte gegen dem schalle gunther der künec hêr.
< hoert ir die doene, hagene, die dort volkêr
videlt mit den hiunen, swer zuo den türn gât?
ez ist ein rôter anstrich, den er zem videlbogen hât.>
< mich riuwet âne mâze,> sô sprach hagene,
< daz ich ie gesaz in dem hûse vor dem degene.
ich was sîn geselle unde ouch er der mîn,
und kome wir immer wider heim, daz suln wir noch mit triuwen sîn.
nu schouwe, künec hêre, volkêr ist dir holt!
er dienet willeclîche dîn silber und dîn golt.
sîn videlboge im snîdet durch den herten stâl;
er brichet ûf den helmen diu liehte schînenden mâl.
ine gesach nie videlaere sô hêrlîchen stân,
als der degen volkêr hiute hât getân.
die sînen leiche hellent durch helm unde rant.
jâ sol er rîten guotiu ross und tragen hêrlîch gewant.>
swaz der hiunen mâge in dem sal was gewesen,
der enwas nu deheiner dar inne mê genesen.
des was der schal geswiftet, daz iemen mit in streit:
diu swert von handen legeten die küenen recken gemeit.
die herren nâch ir müede sâzen dô zetal.
volkêr unde hagene giengen für den sal.
sich leinten über schilde die übermüeten man.
dô wart dâ rede vil spaehe von in beiden getân.
dô sprach von burgonden gîselher der degen:
< jane muget ir, lieben vriunde, noch ruowe niht gepflegen.
ir sult die tôten liute ûz dem hûse tragen.
wir werden noch bestanden, ich wilz iu waerlîche sagen.
sine suln uns under füezen hie niht langer ligen.
ê daz uns die hiunen mit sturme an gesigen,
wir gehouwen noch die wunden, diu mir vil sanfte tuot.
des hân ich,> sprach dô gîselher,< einen staetigen muot.>
< sô wol mich sölhes herren,> sprach dô hagene.
< der rât enzaeme niemen wan einem degene,
den uns mîn junger herre hiute hât getân.
des muget ir burgonden alle vroelîche stân.>
dô volgeten si dem râte unt truogen für die tür
siben tûsent tôten wurfen si darfür.
vor des sales stiegen vielen si zetal.
dô huop sich von ir mâgen ein vil klagelîcher schal.
ez was ir etelîcher sô maezlîchen wunt,
der sîn sanfter pflaege, er würde noch gesunt
der von dem hôhen valle muose ligen tôt.
daz klageten dô ir friunde, des gie in waerlîche nôt.
dô sprach der videlaere, volkêr, ein helt gemeit:
< nu kiuse ich des die wârheit, als mir ist geseit,
die hiunen di sint boese, si klagent sam diu wîp,
nu solden si beruochen der vil sêre wunden lîp.>
dô wânde ein marcgrâve, er reit iz durch guot.
er sach einen sînen mâc gevallen in daz bluot.
er beslôz in mit den armen und wolde in tragen dan.
den schôz ob im ze tôde der vil küene spileman.
dô daz di andern sâhen, diu fluht huop sich dan.
si begonden alle vluochen dem selben spileman.
einen gêr er ûf zuhte, vil scharpf unde hart,
der von einem hiunen zuo zim dar ûf geschozzen wart.
den schôz er krefteclîchen durch die burc dan
über daz volc vil verre, den etzelen man
gab er herberge hôher von dem sal.
sîn vil starkez ellen die liute vorhten über al.
dô stuonden vor dem hûse vil manec tûsent man.
volkêr unde hagene reden dô began
mit etzeln dem künege allen ir muot.
des kômen sît in sorge die helde küene unde guot.
< ez zaeme,> sô sprach hagene,< vil wol volkes trôst,
daz die herren vaehten zaller vorderôst,
alsô der mînen herren hie ieslîcher tuot.
die houwent durch die helme, daz nâch swerten vliuzet daz bluot.>
etzel was sô küene, er vazzete sînen schilt.
< nu vart gewerlîche,> sprach vrou kriemhilt,
< und bietet ir den recken daz golt über rant,
wande erreichet iuch dort hagene, ir habet den tôt an der hant.>
der künec der was sô küene, er wold erwinden niht,
daz von sô rîchem fürsten selten nu geschiht.
man muose in bî dem vezzel ziehen wider dan.
hagene der grimme in aber hoenen began.
< ez was ein verriu sippe,> sprach hagene der degen,
< die etzel unde sîfrit zesamne hânt gepflegen.
er minnete kriemhilde ê si ie gesaehe dich:
künec vil boese, warumbe raetest an mich?>
dise rede hôrte des edeln küneges wîp.
des wart in unmuote der kriemhilde lîp,
daz er si torste schelten vor etzelen man;
darumbe si aber râten an die geste began.
si sprach:< der mir von tronege hagenen slüege
unde mir sîn houbet her für mich trüege,
dem fult ich rôtes goldes den etzelen rant,
dar zuo gaebe ich im ze miete vil guote bürge unde lant.>
< nu enweiz ich wes si bîtent,> sprach der spilman.
< ine gesach nie helde mêre sô zägelîchen stân,
dâ man hôrte bieten alsô hôhen solt.
jâne sold in etzel darumbe nimmer werden holt.
die hie sô lasterlîchen ezzent des fürsten brôt
unde im nu geswîchent in der groezesten nôt,
der sihe ich hie manigen vil zagelîche stân,
und wellent doch sîn küene: si müezens immer schande hân.>
dô rief von tenemarke der marcgrâve îrinc:
< ich hân ûf êre lâzen nu lange mîniu dinc
und hân in volkes stürmen des besten vil getân.
nu brinc mir mîn gewaefen: jâ wil ich hagenen bestân.>
< daz wil ich widerrâten,> sprach dô hagene.
< sô heiz ûf hôher wîchen die hiunen degene.
gespringent iuwer zwêne oder drî in den sal,
die sende ich vil ungesunde die stiegen wider hin zetal.>
< darumbe ihz niht lâze,> sprach aber îrinc
< ich hân ouch ê versuochet sam sorclîchiu dinc.
jâ wil ich mit dem swerte eine dich bestân.
waz hilfet dîn übermüeten, daz du mit rede hâst getân?>
dô wart gewâfent balde der degen îrinc
und irnvrit von düringen, ein küener jungelinc,
und hâwart der vil starke, wol mit tûsent man.
swes îrinc begunde, si woldens alle im gestân.
dô sah der videlaere eine vil grôze schar,
die mit îringe gewâfent kômen dar.
si truogen ûf gebunden vil manegen helm guot.
dô wart der küene volkêr ein teil vil zornec gemuot.
< seht ir, vriunt hagene, dort îringen gân
der iuh mit dem swerte lobt eine bestân?
wie zimet helde lügene? ich wil unprîsen daz.
ez gênt mit im gewâfent wol tûsent recken oder baz.>
< nu heizet mich niht liegen,> sprach hâwartes man.
< ich wilz gerne leisten swaz ich gelobet hân.
durh deheine vorhte wil ich es abe gân.
swie griulîch sî nu hagene, ich wil in eine bestân.>
ze füezen bôt sich îrinc mâgen unde man,
daz si in eine liezen den recken bestân.
daz tâten si ungerne, wand in was wol bekant
der übermüete hagene ûzer burgonden lant.
doch bat er si sô lange daz ez sît geschach.
dô daz ingesinde den willen sîn ersach,
daz er warp nâch êren, dô liezen si in gân.
des wart dô von in beiden ein grimmez strîten getân.
îrinc von tenemarken vil hôhe truoc den gêr.
sich dahte mit dem schilde der tiwer degen hêr.
dô lief er ûf zuo hagenen vaste für den sal;
dô huop sich von den degenen ein vil groezlîcher schal.
dô schuzzen si die gêre mit krefte von der hant
durch die vesten schilde ûf liehtez ir gewant,
daz die gêrstangen vil hôhe draeten dan.
dô griffen zuo den swerten die zwêne grimme küenen man.
des küenen hagenen ellen daz was starke grôz.
dô sluoc ouch ûf in îrinc daz al daz hûs erdôz.
palas unde türne erhullen nâch ir slegen.
done konde niht verenden des sînen willen der degen.
îrinc von hagenen unverwundet stân.
zuo dem videlaere gâhen er began.
er wânde in möhte twingen mit sînen starken slegen:
daz konde wol beschermen volker der zierlîche degen.
dô sluoc der videlaere daz über des schildes rant
draete daz gespenge von volkêres hant.
den liez er dô belîben; er was ein übel man.
dô lief er guntheren von den burgonden an.
dô was ir ietwedere ze strîte starc genuoc.
swaz gunther und îrinc ûf ein ander sluoc,
daz brâhte niht von wunden daz vliezende bluot.
daz behuote ir gewaefen, daz was starc unde guot.
gunthern er lie belîben und lief gêrnôten an;
daz fiwer ûz den ringen er houwen im began.
dô hete von burgonden der starke gêrnôt
den küenen îringen erslagen naehlîchen tôt.
dô spranc er von dem fürsten: snel er was genuoc.
der burgonden viere der helt vil balde sluoc,
des edeln ingesindes von wormez über rîn.
dône kunde gîselher nimmer zorneger gesîn.
< got weiz, her îrinc,> sprach gîselher daz kint,
< ir müezet mir die gelten, die vor iu tôt sint
gelegen hie ze stunde.> dô lief er in an,
er sluoc den tenelender, daz er muose dâ bestân.
er schôz vor sînen handen nider in daz bluot,
daz si alle wolden waenen daz der helt guot
ze strîte nimmer mêre geslüege keinen slac.
îrinc doh âne wunden hie vor gîselheren lac.
von des helmes dôze und von des swertes klanc
wâren sîne witze worden harte kranc,
daz sich der degen küene des lebens niht versan.
daz het mit sînen kreften der starke gîselher getân.
dô im begonde entwîchen von houbte der dôz,
den er ê dâ dolte von dem slage grôz,
er dâhte:< ich bin noch lebende unde ninder wunt:
nu ist mir aller êrste daz ellen gîselheres kunt.>
dô hôrt er beidenthalben die vîande stân.
wisten si diu maere, im waere noch mêr getân.
ouch het er gîselhêren dâ bî im vernomen.
er dâhte wie er solde von den vîanden komen.
wie rehte tobelîche er ûz dem bluote spranc!
sîner snelheite er mohte sagen danc.
dô lief er ûz dem hûse da er aber hagenen vant,
und sluoc im slege grimme mit sîner ellenthafter hant.
dô gedâhte hagene:< du muost des tôdes wesen.
dich envride der übel tiuvel, dune kanst niht genesen.>
doch wunte îrinc hagenen durch sînen helmhuot.
daz tet der helt mit wasken, daz was ein wâfen alsô guot.
dô der herre hagene der wunden enpfant,
do erwagt im ungefuoge daz swert an sîner hant.
aldâ muose im entwîchen der hâwartes man.
hin nider von der stiegen hagene im volgen began.
îrinc der vil küene den schilt über houbet swanc.
und waere diu selbe stiege drîer stiegen lanc,
die wîle liez in hagene nie slahen einen slac.
hey waz rôter vanken ob sînem helme gelac!
wider zuo den sînen kom îrinc wol gesunt.
dô wurden disiu maere kriemhilde rehte kunt,
waz er von tronege hagenen mit strîte het getân,
des im diu küneginne vil hôhe danken began.
< nu lôn dir got, îrinc, vil maere helt guot,
du hâst mir wol getroestet daz herze und ouch den muot.
nu sihe ih rôt von bluote hagenen sîn gewant.>
kriemhilt nam im selbe den schilt vor liebe von der hant.
< ir muget im mâzen danken,> sô sprach hagene.
< wold erz noch versuochen, daz zaeme degene.
koem er danne hinnen, so waer er ein küener man.
diu wunde frumt iuch kleine, die ich von im enpfangen hân.
daz ir von mîner wunden die ringe sehet rôt,
daz hât mich erreizet ûf maniges mannes tôt.
ich bin allerêrst erzürnet ûf hâwartes man.
mir hât der degen îrinc schaden kleinen noch getân.>
dô stuont gegen dem winde îrinc von tenelant;
er kuolte sich in ringen, den helm er ab gebant.
dô sprâchen al die liute, sîn ellen waere guot.
des het der marcgrâve einen rîche hôhen muot.
aber sprach dô îrinc:< mîne vriunt, wizzet daz,
daz ir mich wâfent schiere; ich wilz versuochen baz,
ob ich noch müge betwingen den übermüeten man.>
sîn schilt was verhouwen, einen bezzern er gewan.
vil schiere wart der recke dô gewâfent baz.
einen gêr vil starken nam er durch den haz,
dâmit er aber wolde hagenen dort bestân.
dô warte im vîentlîche der mortgrimmege man.
sîn mohte niht erbîten hagene der degen.
er lief im hin engegene mit schüzzen und mit slegen
die stiegen ûz an ein ende; sîn zurnen daz was grôz.
îrinc sîner sterke dô vil wênec genôz.
si sluogen durch die schilde daz iz lougen began
von fiwerrôten winden. der hâwartes man
wart von hagenen swerte krefteclîchen wunt
durch schilt und durch di brünne, des er wart nimmer mêr gesunt.
dô der degen îrinc der wunden enpfant,
den schilt er baz dô ruhte über diu helmbant.
des schaden in dûhte der volle, den er dâ gewan.
sît tet im aber mêre des künec guntheres man.
hagen vor sînen füezen einen gêr ligen vant.
er schôz ûf îringen, den helt von tenelant,
daz im von dem houbte diu stange ragete dan.
im hete der recke hagene den grimmen ende getân.
îrinc muost entwîchen zuo den von tenelant.
ê daz man dô dem degene den helm ab gebant,
man brach den gêr von houbte: dô nâhete im der tôt.
daz weinten sîne mâge, des gie in waerlîche nôt.
dô kom diu küneginne über in gegân.
den starken îringen klagen si began.
si weinte sîne wunden, ez was ir grimme leit.
dô sprach vor sînen mâgen der recke küene unt gemeit:
< lât die klage belîben, vil hêrlîchez wîp.
waz hilfet iuwer weinen? jâ muoz ich mînen lîp
verliesen von den wunden, die ich enpfangen hân.
der tôt wil mich niht langer iu und etzeln dienen lân.>
er sprach zuo den von düringen unt den von tenelant:
< die gâbe sol enpfâhen iwer deheines hant
von der küneginne, ir liehtez golt vil rôt.
und bestêt ir hagenen, ir müezet kiesen den tôt.>
sîn varwe was erblichen, des tôdes zeichen truoc
îrinc der vil küene; daz was in leit genuoc.
genesen niht enkunde der hâwartes man.
dô muost ez an ein strîten von den von tenemarken gân.
irnfrit unde hâwart sprungen für daz gadem
wol mit tûsent helden. vil ungefüegen kradem
hôrt man allenthalben, kreftec unde grôz.
hey waz man scharpfer gêre zuo den burgonden schôz!
irnfrit der küene lief an den spilman,
des er den schaden grôzen von sîner hant gewan.
der edel videlaere den lantgrâven sluoc
durch einen helm vesten: jâ was er grimme genuoc.
dô sluoc der herre irnfrit den küenen spilman,
daz im muosen bresten diu ringes gespan,
unt daz sich beschutte diu brünne fiwerrôt.
doch viel der lantgrâve vor dem videlaere tôt.
hâwart unde hagene zesamne wâren komen.
er mohte wunder kiesen, ders hete war genomen.
diu swert genôte vielen den helden an der hant.
hâwart muost ersterben von dem ûz burgonden lant.
do die tenen und die düringe ir herren sâhen tôt,
dô huop sich vor dem hûse ein vreislîchiu nôt,
ê si die tür gewunnen mit ellenthafter hant.
des wart dâ verhouwen vil manic helm unde rant.
< wichet,> sprach dô volkêr,< und lât si her în gân.
ez ist sus unverendet des si dâ habent wân.
si müezen drinne ersterben in vil kurzer zît.
si erarnent mit dem tôde daz in diu küneginne gît.>
dô die übermüeten kômen in den sal,
vil manegem wart daz houbet geneiget sô zetal
daz er muose ersterben von ir swinden slegen.
wol streit der küene gêrnôt; sam tet ouch gîselher der degen.
tûsent unde viere kômen in daz hûs.
von swerten sach man blicken vil manegen swinden sûs.
sît wurden doch die recken alle drinne erslagen.
man mohte michel wunder von den burgonden sagen.
dar nâch wart ein stille, dô der schal verdôz.
daz bluot allenthalben durch diu löcher vlôz
unt dâ zen rigelsteinen von den tôten man.
daz heten die von rîne mit grôzem ellen getân.
dô sâzen aber ruowen die von burgonden lant.
diu wâfen mit den schilden si leiten von der hant.
dô stuont noch vor den türen der küene spilman.
er warte ob iemen wolde noch zuo z'in mit strîte gân.
der künec klagete sêre, sam tet ouch sîn wîp;
megede unde vrouwen die quelten dâ den lîp.
ich waene des, daz hête der tôt ûf si gesworn.
des wart noch vil der recken von den gesten dâ verlorn.
< nu bindet ab die helme,> sprach hagene der degen.
< ich und mîn geselle wir suln iuwer pflegen.
und wellent iz noch versuochen zuo z uns di etzeln man,
sô warne ich mîne herren so ich aller schiereste kan.>
do entwâfent daz houbet vil manic ritter guot.
si sâzen ûf die wunden, die vor in in daz bluot
wâren zuo dem tôde von ir handen komen.
dâ wart der edeln geste vil übele goume genomen.
noch vor dem âbende dô schuof der künec daz,
und ouch diu küneginne, daz ez versuochten baz
die hiunischen recken. der sah man vor in stân
noch wol zweinzec tûsent: si muosen dâ ze strîte gân.
sich huop ein sturm herte zuo den gesten sân.
dancwart, hagenen bruoder, der vil snelle man,
spranc von sînen herren zen vîenden für die tür.
man wânde er waere erstorben: er kom gesunder wol dar für.
der herte strît werte unz inz diu naht benam.
dô werten sich die geste, als guoten helden zam,
den etzelen mannen den sumerlangen tac.
hey waz noch küener degene vor in veige gelac!
zeinen sunewenden der grôze mort geschach,
daz diu vrouwe kriemhilt ir herzen leit errach
an ir naehsten mâgen und ander manigem man,
dâvon der künec etzel vreude nimmer mêr gewan.
in was des tages zerunnen: dô gie in sorge nôt.
si gedâhten daz in bezzer waere ein kurzer tôt
denne lange dâ ze quelne ûf ungefüegiu leit.
eines vrides si dô gerten, die stolzen ritter gemeit.
si bâten daz man braehte den künec zuo in dar.
die bluotvarwen helde und ouch harnaschvar
trâten ûz dem hûse, die drîe künege hêr.
sin wessen wem ze klagene diu ir vil groezlîchen sêr.
etzel unde kriemhilt die kômen beide dar.
daz lant was ir eigen, des mêrte sich ir schar.
er sprach zuo den gesten:< nu saget, waz welt ir mîn?
ir waenet vride gewinnen: daz kunde müelîch gesîn
ûf schaden alsô grôzen als ir mir habt getân.
ir sult is niht geniezen, sol ich mîn leben hân:
mîn kint daz ir mir sluoget und vil der mâge mîn!
vride unde suone sol iu vil gar versaget sîn.>
des antwurte gunther:< des twanc uns grôziu nôt.
allez mîn gesinde lac vor dînen helden tôt
an der herberge. wie het ich daz versolt?
ich kom zuo dir ûf triuwe, ich wânde daz du mir waerest holt.>
dô sprach von burgonden gîselher daz kint:
< ir etzelen helde, die noch hie lebende sint,
waz wîzet ir mir recken? waz hân ich iu getân?
wand ich vriuntlîche in diz lant geriten hân.>
si sprâchen:< dîner güete ist al diu burc vol
mit jâmer zuo dem lande. jâ gonden wir dir wol,
daz du nie komen waerest von wormez über rîn.
daz lant habt ir verweiset, du unt ouch die brüeder dîn.>
dô sprach in zornes muote gunther der degen:
< welt ir diz starke hazzen ze einer suone legen
mit uns ellenden recken, daz ist beidenthalben guot.
ez ist gar âne schulde, swaz uns etzel getuot.>
dô sprach der wirt zen gesten:< mîn und iuwer leit
diu sint vil ungelîche. diu michel arbeit
des schaden zuo den schanden, die ich hie hân genomen,
des sol iwer deheiner nimmer lebende hinnen komen.>
dô sprach zuo dem künege der starke gêrnôt:
< sô sol iu got gebieten daz ir friuntlîchen tuot.
slahet uns ellenden, und lât uns zuo ziu gân
hin nider an die wîte: daz ist iu êre getân.
swaz uns geschehen künne, daz lât kurz ergân.
ir habt sô vil gesunder, und turrens uns bestân,
daz si uns sturmmüede lâzent niht genesen.
wie lange suln wir recken in disen arbeiten wesen?>
die etzelen recken die hetenz nâch getân,
daz si si wolden lâzen für den palas gân.
daz gehôrte kriemhilt: ez was ir harte leit.
des wart den ellenden der vride ze gâhes widerseit.
< neinâ, hiunen recken, des ir dâ habt muot,
ich rât an rehten triuwen, daz ir des niht entuot,
daz ir die mortraechen iht lâzet für den sal:
sô müesen iuwer mâge lîden den toetlîchen val.
ob ir nu niemen lebte wan diu uoten kint,
die mînen edelen bruoder, und koments an den wint,
erkuolent in die ringe, sô sît ir alle vlorn.
ez enwurden küener degene nie zer werlde geborn.>
dô sprach der junge gîselher:< vil schoeniu swester mîn,
des trûte ich vil übele, dô du mich über rîn
ladetes her ze lande in dise grôze nôt.
wie hân ich an den hiunen hie verdienet den tôt?
ich was dir ie getriuwe, nie getet ich dir leit.
ûf solhen gedingen ich her ze hove reit,
daz du mir holt waerest, vil edeliu swester mîn.
bedenke an uns genâde, ez mac niht anders gesîn.>
< ine mac iu niht genâden: ungenâde ich hân.
mir hât von tronege hagene sô grôziu leit getân,
ez ist vil unversüenet, di wîle ich hân den lîp.
ir müezet es alle engelten,> sprach daz etzelen wîp.
< welt ir mir hagenen einen ze gîsel geben,
sone wil ich niht versprechen ich welle iuch lâzen leben,
wande ir sît mîne bruoder und einer muoter kint:
sô rede ich ez nâch der suone mit disen helden die hie sint.>
< nune welle got von himele,> sprach dô gêrnôt.
< ob unser tûsent waeren, wir laegen alle tôt,
der sippen dîner mâge, ê wir dir einen man
gaeben hie ze gîsel: ez wirdet nimmer getân.>
< wir müesen doch ersterben,> sprach dô gîselher.
< uns enscheidet niemen von ritterlîcher wer.
swer gerne mit uns vehte, wir sîn et aber hie,
wande ich deheinen mînen friunt an den triuwen nie verlie.>
dô sprach der küene dancwart im zaeme niht ze dagene:
< jane stêt noch niht eine mîn bruoder hagene.
die hie den vride versprechent, ez mac in werden leit.
des bringe wir iuch innen: daz sî iu waerlîch geseit.>
dô sprach diu küneginne:< ir helde vil gemeit,
nu gêt der stiege nâher und rechet mîniu leit.
daz wil ich immer dienen als ich von rehte sol.
der hagenen übermüete der gelôn ich im wol.
lât einen ûz dem hûse niht komen über al,
sô heiz ich viern enden zünden an den sal;
sô werdent wol errochen elliu mîniu leit.>
die etzelen degene wurden schiere bereit.
die noch hie ûze stuonden, die tribens in den sal
mit slegen und mit schüzzen, des wart vil grôz der schal.
doch wolden nie gescheiden die fürsten und ir man.
sine konden von ir triuwen an ein ander niht verlân.
den sal den hiez dô zünden daz etzelen wîp.
dô quelte man den recken mit fiwer dâ den lîp.
daz hûs von einem winde vil balde allez enbran.
ich waene daz volc deheinez groezer angest ie gewan.
genuoge ruoften drinne:< ôwê dirre nôt!
wir möhten michel gerner sîn in sturme tôt.
ez möhte got erbarmen: wie sîn wir alle vlorn!
nu richet ungefuoge an uns diu küneginne ir zorn.>
ir einer sprach dar inne:< wir müezen ligen tôt.
waz hilfet uns daz grüezen, daz uns der künec enbôt?
mir tuot von starker hitze der durst sô rehte wê,
des waen mîn leben schiere in disen sorgen zergê.>
dô sprach von tronege hagene:< ir edeln ritter guot,
swen twinge durstes nôt, der trinke hie daz bluot.
daz ist in solher hitze noch bezzer danne wîn.
ez enmac an disen ziten et nu niht bezzer gesîn.>
dô gie der recken einer da er einen tôten vant.
er kniete im zuo der wunden, den helm er ab gebant.
dô begonde er trinken daz vliezende bluot.
swie ungewon ers waere, ez dûhte in groezlîchen guot.
< nu lôn iu got, her hagene,> sprach der müede man,
< daz ich von iuwer lêre sô wol getrunken hân.
mir ist noch vil selten geschenket bezzer wîn.
lebe ich deheine wîle, ich sol iu immer waege sîn.>
do di andern daz gehôrten, daz ez in dûhte guot,
dô wart ir michel mêre, die trunken ouch daz bluot.
dâvon gewan vil krefte ir eteslîches lîp.
des engalt an lieben friunden sît vil manec waetlîchez wîp.
daz fiwer viel genôte ûf si in den sal,
dô leiten siz mit schilden von in hin zetal.
der rouch und ouch diu hitze in tâten beidiu wê.
ich waene der jâmer immer mêr an helden ergê.
dô sprach von tronege hagene:< stêt zuo des sales want.
lât niht die brende vallen ûf iuwer helmbant.
tret si mit den füezen tiefer in daz bluot.
ez ist ein übel hôchzît, die uns diu küneginne tuot.>
in sus getânen leiden in doch der naht zeran.
noch stuont vor dem hûse der küene spileman
und hagene sîn geselle, geleinet über rant:
si warten schaden mêre von den ûz etzelen lant.
dô sprach der videlaere:< nu gê wir in den sal.
sô waenent des die hiunen, daz wir sîn über al
tôt von dirre quâle, diu an uns ist getân:
si sehent uns noh begegene in strîte ir etelîchen stân.>
dô sprach von burgonden gîselher daz kint:
< ich waen ez tagen welle: sich hebt ein küeler wint.
nu lâz uns got von himele noch lieber zît geleben.
uns hât mîn swester kriemhilt ein arge hôhzît gegeben.>
dô sprach aber einer:< ich kiuse nu den tac.
sît daz ez unser nu bezzer wesen niht enmac,
sô wâfent ir iuch, helde, gedenket an den lîp.
jâ kumt uns aber schiere des künec etzelen wîp.>
der wirt wolde waenen, die geste waeren tôt
von ir arbeite und von des fiwers nôt.
dô lebte ir noch dar inne sehs hundert küener man,
daz nie künec deheiner bezzer degene gewan.
der ellenden huote hete wol ersehen
daz noch die geste lebten, swie vil in was geschehen
ze schaden unt ze leide, den herren unde ir man.
man sach si in dem gademe noch vil wol gesunde stân.
man sagete kriemhilde, ir waere vil genesen.
dô sprach diu küneginne, daz kunde nimmer wesen,
daz ir deheiner lebte von des fiwers nôt:
< ich wil des baz getrûwen, daz si alle ligen tôt.>
noch genaesen gerne die fürsten und ir man,
ob noch iemen wolde genâde an in begân.
dine kunden si niht vinden an den von hiunen lant.
dô râchen si ir sterben mit vil williger hant.
des tages wider morgen grüezen man in bôt
mit hertem urliuge; des kômen helde in nôt.
dô wart zuo z'in geschozzen vil manec starker gêr.
sich werten ritterlîchen die recken küene unde hêr.
dem etzeln gesinde erweget was der muot,
daz si wolden dienen daz kriemhilde guot,
dar zuo si wolden leisten daz in der künec gebôt.
des muose maneger schiere von in kiesen den tôt.
von geheize und ouch von gâbe man mohte wunder sagen.
si hiez golt daz rôte dar mit schilden tragen.
si gab ez swer sîn ruochte und ez wolde enpfân.
jane wart nie groezer solden mêr ûf vîende getân.
ein michel kraft der recken dar zuo gewâfent gie.
dô sprach der küene volkêr:< wir sîn et aber hie.
ine gesach ûf vehten nie helde gerner komen,
die daz golt des küneges uns ze vâre hânt genomen.>
dô riefen ir genuoge:< nâher, helde, baz,
daz wir dâ suln verenden, und tuon bezîte daz.
hie belîbet niemen wan der doh sterben sol.>
dô sach man schier ir schilde stecken gêrschüzze vol.
waz mac ich sagen mêre? wol zwelf hundert man
di versuochten ez vil sêre wider unde dan.
dô kuolten mit den wunden die geste wol ir muot.
ez mohte niemen gescheiden: des sach man vliezen daz bluot
von verchtiefen wunden, der wart dâ vil geslagen.
ieslîchen nâch sînen vriunden hôrte man dô klagen.
die biderben sturben alle dem rîchen künege hêr.
des heten holde mâge nâch in groezlîchiu sêr.
ez heten die ellenden wider morgen guot getân.
wine der gotelinde kom ze hove gegân.
dô sach er beidenthalben diu groezlîchen sêr;
daz weinte inneclîche der vil getriuwe rüedegêr.
< ôwê mir,> sprach der recke,< daz ich ie den lîp gewan.
daz disen grôzen jâmer kan niemen understân!
swie gerne ihz vriden wolde, der künec entuot es niht,
wande er der sînen leide ie mêr und mêre gesiht.>
dô sande an dietrîchen der guote rüedegêr,
ob siz noch kunden wenden an den künegen hêr.
do enbôt im der von berne:< wer möht iz understân?
ez enwil der künec etzel nieman scheiden lân.>
dô sah ein hiunen recke rüedegêren stân
mit weinenden ougen, und hetes vil getân.
der sprach zer küneginne:< nu seht ir wie er stât,
der doch gewalt den meisten hie bî etzelen hât,
unt dem ez allez dienet, liut unde lant.
wie ist sô vil der bürge an rüedegêr gewant,
der er von dem künege sô manege haben mac!
er gesluoc in disen stürmen noch nie lobelîchen slac.
mich dunket, er enruoche wie ez hie umbe gât,
sît daz er den vollen nâch sînem willen hât.
man giht im, er sî küener danne iemen müge sîn:
daz ist in disen sorgen worden boeslîche schîn.>
mit trûrigem muote der vil getriuwe man,
den er daz reden hôrte, der helt der bliht in an.
er gedâht:< du solt ez arnen. du gihest, ich sî verzagt.
du hâst dîniu maere ze hôve ze lûte gesagt.>
die fûst begond er twingen dô lief er in an
und sluoc sô krefteclîche den hiunischen man,
daz er im vor den füezen lac vil schiere tôt.
dô was aber gemêret des künec etzelen nôt.
< hin, du zage maere,> sprach dô rüedegêr.
< ich hân doch genuoge leit unde sêr.
daz ich hie niht envihte, zwiu wîzest du mir daz?
jâ waere ich den gesten von grôzen schulden gehaz,
und allez daz ich möhte, daz het ich in getân,
niwan daz ich die recken her gefüeret hân.
jâ was ich ir geleite in mînes herren lant,
des ensol mit in niht strîten mîn vil ellendes hant.>
dô sprach zem marcgrâven etzel der künec hêr:
< wie habt ir uns geholfen, vil edel rüedegêr!
wand wir sô vil der veigen hie ze lande hân,
wir bedorften ir niht mêre; ir habt vil übele getân.>
dô sprach der ritter edele:< da beswârt er mir den muot
und hât mir geitewîzet êre unde guot,
des ich von dînen handen hân sô vil genomen.
daz ist dem lügenaere ein teil unstätelîche komen.>
dô kom diu küneginne und het iz ouch gesehen
daz von des heldes zorne dem hiunen was geschehen.
si klaget ez ungefuoge; ir ougen wurden naz.
si sprach ze rüedegêre:< wie habe wir verdienet daz,
daz ir mir unt dem künege mêret unser leit?
nu habt ir uns, edel rüedegêr, allez her geseit,
ir woldet durch uns wâgen die êre und ouch daz leben.
ich hôrt iu vil der recken den prîs vil groezlîchen geben.
ich man iuch der genâden und ir mir habt gesworn,
do ir mir zuo etzeln rietet, ritter ûz erkorn,
daz ir mir woldet dienen an unser eines tôt.
des wart mir armen wîbe nie sô groezlîche nôt.>
< daz ist âne lougen, ich swuor iu, edel wîp,
daz ich durch iuch wâgte êre und ouch den lîp:
daz ich die sêle vliese, des enhân ich niht gesworn.
zuo dirre hôhgezîte brâht ich die fürsten wol geborn.>
si sprach:< gedenke, rüedegêr, der grôzen triuwe dîn,
der staete und ouch der eide, daz du den schaden mîn
immer woldest rechen, und elliu mîniu leit.>
dô sprach der marcgrâve:< ich hân iu selten iht verseit.>
etzel der rîche vlêgen ouch began.
dô buten si sich beide ze füezen für den man.
den edelen marcgrâven unmuotes man dô sach.
der vil getriuwe recke harte jâmerlîchen sprach:
< owê mir gotes armen, daz ich ditz gelebet hân.
aller mîner êren der muoz ich abe stân,
triuwen unde zühte, der got an mir gebôt.
owê got von himele, daz mihs niht wendet der tôt!
swelhez ich nu lâze unt daz ander begân,
sô hân ich boeslîche und vil übele getân:
lâze aber ich si beide, mich schiltet elliu diet.
nu ruoche mich bewîsen der mir ze lebene geriet.>
dô bâten si genôte, der künec und ouch sîn wîp.
des muosen sider recken verliesen den lîp
vor rüedegêres hende, dâ ouch der helt erstarp.
ir muget daz hie wol hoeren, daz er vil jâmerlîchen warp.
er wiste schaden gewinnen und ungefüegiu leit.
er hete dem künege vil gerne verseit,
und ouch der küneginne. vil sêre vorhte er daz,
ob er ir einen slüege, daz im diu werlt trüege haz.
dô sprach zuo dem künege der vil küene man:
< her künec, nu nemt hin widere al daz ich von iu hân,
daz lant mit den bürgen: des sol mir niht bestân.
ich wil ûf mînen füezen in daz ellende gân.>
dô sprach der künec etzel:< wer hülfe danne mir?
daz lant zuo den bürgen daz gib ich allez dir,
daz du mich rechest, rüedegêr, an den vîenden mîn.
du solt ein künec gewaltec beneben etzelen sîn.>
dô sprach aber rüedegêr:< wie sol ihz ane vân?
heim ze mînem hûse ich si geladen hân,
trinken unde spîse ich in güetlîchen bôt,
und gap in mîne gâbe: wie sol ich râten in den tôt?
di liute waenent lîhte daz ich sî verzaget.
deheinen mînen dienest hân ich in widersaget,
den vil edeln fürsten unde den ir man.
ouch riuwet mich diu vriuntschaft, die ich mit in geworben hân.
gîselher dem degene gab ich die tohter mîn.
sine kunde in dirre werlde niht baz verwendet sîn
ûf zuht und ûf êre, ûf triuwe und ouch ûf guot.
ine gesach nie künec sô jungen sô rehte tugentlîch gemuot.>
dô sprach aber kriemhilt:< vil edel rüedegêr,
nu lâ dich erbarmen unser beider sêr,
mîn und ouch des küneges. gedenke wol dar an,
daz nie wirt deheiner sô leide geste gewan.>
dô sprach der marcgrâve wider daz edel wîp:
< ez muoz hiute gelten der rüedegêres lîp
swaz ir und ouch mîn herre mir liebes habt getân.
darumbe muoz ich sterben; daz mac niht langer gestân.
ich weiz wol daz noch hiute mîne bürge und mîniu lant
iu müezen ledec werden von ir edelîches hant.
ich bevilhe iu ûf genâde mîn wîp und mîniu kint
und ouch die vil ellenden, die dâ ze bechelâren sint.>
< nu lôn dir got, rüedegêr,> sprach der künec dô.
er unt diu küneginne si wurden beidiu vrô.
< uns suln dîne liute vil wol bevolhen wesen;
ouch trûwe ich mînem heile daz du maht selbe wol genesen.>
dô liez er an die wâge sêle unde lîp.
dô begonde weinen daz etzelen wîp.
er sprach:< ich muoz iu leisten als ich gelobet hân.
owê der mînen friunde, die ich vil ungerne bestân.>
man sah in von dem künege vil trûreclîchen gên.
dô vant er sîne recken vil nâhen bî im stên.
er sprach:< ir sult iuch wâfen, alle mîne man.
die küenen burgonden die muoz ich leider bestân.>
si hiezen balde springen da man ir gewaefen vant.
ez der helm waere oder des schildes rant,
von ir gesinde wart ez in dar getragen.
sît hôrten leidiu maere die stolzen ellenden sagen.
gewâfent wart dô rüedegêr mit fünf hundert man.
dar über zwelf recken ze helfe er gewan,
die wolden prîs erwerben in des sturmes nôt.
sin wessen niht der maere, daz in sô nâhete der tôt.
dô sah man rüedegêren under helme gân.
ez truogen swert diu scharpfen di rüedegêres man,
dar zuo vor ir handen die liehten schilde breit.
daz sach der videlaere: ez was im groezlîche leit.
dô sah der junge gîselher sînen sweher gên
mit ûf gebundem helme. wie moht er dô verstên
waz er dâmit meinte, niwan allez guot?
des wart der künic edele sô rehte vroelîch gemuot.
< nu wol mich solher vriunde,> sprach gîselher der degen,
< die wir hân gewunnen ûf disen wegen.
wir suln mînes wîbes vil wol geniezen hie.
mir ist liep ûf mîne triuwe daz ie der hîrât ergie.>
< ine weiz wes ir iuch troestet,> sprah dô der spilman.
< wa gesâhet ir ie durch suone sô manegen helt gân
mit ûf gebunden helmen, die trüegen swert enhant?
an uns wil dienen rüedegêr sîne bürge und sîniu lant.>
bedaz der videlaere die rede volsprach,
rüedegêrn den edelen man vor dem hûse sach.
sînen schilt den guoten sazt er für den fuoz.
dô muos er sînen friunden versagen dienest unde gruoz.
der edel marcgrâve rief in den sal:
< ir küenen nibelunge, nu wert iuch über al.
ir soldet mîn geniezen, nu engeltet ir mîn.
ê do wâren wir friunde: der triuwen wil ich ledec sîn.>
do erschrahten dirre maere die nôthaften man,
wande ir deheiner vreude dâvon niht gewan,
daz mit in wolde strîten dem si dâ wâren holt.
si heten von ir vîenden michel arbeit gedolt.
< nune welle got von himele,> sprach gunther der degen,
< daz ir iuch genâden sült an uns bewegen
unt der vil grôzen triuwe, der wir doch heten muot.
ich wil iu des getrûwen, daz ir ez nimmer getuot.>
< jane mac ichs niht gelâzen,> sprach dô der küene man:
< ich muoz mit iu strîten, wande ihz gelobt hân.
nu wert iuch, küenen helde, sô lieb iu sî der lîp.
mich enwoldes niht erlâzen des künec etzelen wîp.>
< ir widersagt uns nu ze spâte,> sprach dô der künec hêr.
< nu müez iu got vergelten, vil edel rüedegêr,
triuwe unde minne, die ir uns habt getân,
ob irz an dem ende woldet güetlîcher lân.
wir soldenz immer dienen, daz ir uns habt gegeben,
ich und mîne mâge, ob ir uns liezet leben.
der hêrlîchen gâbe, dô ir uns brâhtet her
in etzeln lant mit triuwen, des gedenket, edel rüedegêr.>
< wie wol ich iu des gunde,> sprach rüedegêr der degen,
< daz ich iu mîne gâbe mit vollen solde wegen
alsô willeclîchen als ich des hete wân!
sone wurde mir darumbe nimmer schelten getân.>
< erwindet, edel rüedegêr,> sprach dô gêrnôt.
< wand ez wirt deheiner gesten nie erbôt
sô rehte minneclîchen als ir uns habt getân.
des sult ir wol geniezen, ob wir bî lebene bestân.>
< daz wolde got,> sprach rüedegêr,< vil edel gêrnôt,
daz ir ze rîne waeret unde ich waere tôt
mit etelîchen êren, sît ich iuch sol bestân!
ez enwart noch nie an helden wirs von friunden getân.>
< nu lôn iu got, her rüedegêr,> sprach aber gêrnôt,
< der vil rîchen gâbe, mich riuwet iuwer tôt,
sol an iu verderben sô tugentlîcher muot.
hie trage ich iuwer wâfen, daz ir mir gâbet, helt guot.
daz ist mir nie geswichen in aller dirre nôt.
under sînen ecken lît manic ritter tôt.
ez ist lûter unde staete, hêrlîch unde guot.
ich waene sô rîche gâbe ein recke nimmer mêr getuot.
und welt ir niht erwinden irn wellet zuo uns gân,
slaht ir mir iht der vriunde, die ich noch hinne hân,
mit iuwer selbes swerte nim ich iu den lîp:
sô riuwet ir mich, rüedegêr, und iuwer hêrlîchez wîp.>
< daz wolde got, her gêrnôt, und möhte daz ergân,
daz aller iuwer wille waere hie getân,
unt daz genesen waere iuwer friunde lîp!
jâ sol iu wol getrûwen beide mîn tohter und mîn wîp.>
dô sprach von burgonden der schoenen uoten kint:
< wie tuot ir sô, her rüedegêr? die mit mir komen sint,
di sint iu alle waege, ir grîfet übel zuo.
die iuwern schoenen tohter welt ir verwitwen ze fruo.
swenne ir und iuwer recken mit strîte mich bestât,
wie rehte unvriuntlîche ir daz schînen lât,
daz ich iu wol getrûwe für alle ander man,
dâvon ich zeinem wîbe iuwer tohter mir gewan.>
< gedenket iuwer triuwe, vil edel künec hêr,
gesende iuch got von hinnen,> sô sprach rüedegêr.
< lât die juncvrouwen niht engelten mîn.
durch iuwer selbes tugende sô ruochet ir genaedec sîn.>
< daz taet ich billîchen,> sprach gîselher daz kint.
< die hôhen mîne mâge, die noch hier inne sint,
suln die von iu ersterben, sô muoz gescheiden sîn
diu vil staete vriuntschaft zuo dir und ouch der tohter dîn.>
< nu müez uns got genâden,> sprach der küene man.
dô huoben si die schilde, alsô si wolden dan
strîten zuo den gesten in kriemhilde sal.
dô rief vil lûte hagene von der stiegen hin zetal:
< belîbet eine wîle, vil edel rüedegêr.>
alsô sprach dô hagene.< wir wolden reden mêr,
ich und mîne herren, als uns des twinget nôt.
waz mac gehelfen etzeln unser ellenden tôt?>
< ich stên in grôzen sorgen,> sprach aber hagene.
< den schilt den mir vrou gotelint gap ze tragene,
den habent mir die hiunen zerhouwen vor der hant.
ich fuort in friwentlîche in daz etzelen lant.
daz des got von himele ruochen wolde,
daz ich schilt sô guoten noch tragen solde
sô den du hâst vor hende, vil edel rüedegêr!
so bedorfte ich in den stürmen deheiner halsperge mêr.>
< vil gerne ich dir waere guot mit mînem schilde,
torst ich dir in bieten vor kriemhilde.
doch nim du in hin, hagene, unt trag in an der hant.
hey soldest du in füeren in der burgonden lant!>
do er im sô willeclîchen den schilt ze gebene bôt,
dô wart genuoger ougen von heizen trähen rôt.
ez was diu leste gâbe, die sider immer mêr
gebôt deheinem degene von bechelâren rüedegêr.
swie grimme hagene waere und swi herte gemuot,
ja erbarmte in diu gâbe, die der helt guot
bî sînen lesten zîten sô nâhen het getân.
vil manec ritter edele mit im trûren began.
< nu lôn iu got von himele, vil edel rüedegêr.
ez wirt iuwer gelîche deheiner nimmer mêr,
der ellenden recken sô hêrlîche gebe.
got sol daz gebieten daz iuwer tugent immer lebe.>
< sô wê mir dirre maere,> sprach aber hagene.
< wir heten ander swaere sô vil ze tragene:
sul wir mit friunden strîten, daz sî got gekleit.>
dô sprach der marcgrâve:< daz ist mir inneclîchen leit.>
< nu lôn ich iu der gâbe, vil edel rüedegêr,
swie halt gein iu gebâren dise recken hêr,
daz nimmer iuch gerüeret in strîte hie mîn hant,
ob ir si alle slüeget die von burgonden lant.>
des neig im mit zühten der guote rüedegêr.
si weinten allenthalben, daz disiu herzen sêr
niemen gescheiden kunde; daz was ein michel nôt.
vater aller tugende lag an rüedegêre tôt.
dô sprach von dem hûse volkêr der spilman:
< sît mîn geselle hagene den fride hât getân,
den sult ouch ir staete haben von mîner hant.
daz habt ir wol verdienet, dô wir kômen in daz lant.
vil edel marcgrâve, ir sult mîn bote sîn.
dise rôten bouge gap mir diu marcgrâvîn,
daz ich si tragen solde hie zer hôhgezît;
die muget ir selbe schouwen, daz ir mîn geziuc des sît.>
< daz wolde got von himele,> sprach dô rüedegêr,
< daz iu diu marcgrâvinne noch solde geben mêr!
diu maere sag ich gerne der triutinne mîn,
gesihe ich si gesunde, des sult ir âne zwîvel sîn.>
als er im daz gelobte, den schilt huop rüedegêr.
des muotes er ertobete, done beit er dâ niht mêr,
dô lief er zuo den gesten einem degen gelîch.
manegen slac vil swinden sluoc der marcgrâve rîch.
die zwêne stuonden hôher, volkêr und hagene,
wand ez im ê gelobten die küenen degene.
noch vant er alsô küenen bî den türn stân,
daz rüedegêr des strîtes mit grôzen sorgen began.
durch mortraechen willen sô liezen in dar in
gunther unde gêrnôt, si heten helde sin.
dô stuont ûf hôher gîselher; zwâre ez was im leit.
er versach sich noch des lebenes, darumb er rüedegêren meit.
dô sprungen zuo den vîenden des marcgrâven man.
man sach si nâch ir herren vil degenlîche gân.
diu snîdenden wâfen si truogen an der hant,
des brast dâ vil der helme und manec hêrlîcher rant.
dô sluogen die vil müeden manegen herten slac
den von bechelâren, der eben und tiefe wac,
durch die liehten ringe vaste unz ûf daz verch.
si tâten in dem sturme diu vil hêrlîchen werch.
daz edel ingesinde was nu komen gar dar in.
volkêr unde hagene, die sprungen balde hin,
sine gâben vride niemen wan dem einem man.
von ir beider handen daz bluot durh helme nider ran.
wie rehte grimmeclîche vil swerte darinne erklanc!
vil der schiltspangen ûz den slegen spranc;
des reis ir schiltgesteine verhouwen in daz bluot.
si vâhten alsô grimme daz man ez nimmer mêr getuot.
der vogt von bechelâren gie wider unde dan,
alsô der mit ellen in sturme werben kan.
dem tet des tages rüedegêr harte wol gelîch,
daz er ein recke waere, vil küene unt ouh vil lobelîch.
hie stuonden dise recken, gunther und gêrnôt,
si sluogen in dem strîte vil manegen helt tôt.
gîselher unt dancwart, di zwêne ez ringe wac.
des frumten si vil manegen unz ûf ir jungesten tac.
vil wol zeigte rüedegêr daz er was starc genuoc,
küene und wol gewâfent. hey waz er helde sluoc!
daz sach ein burgonde: zornes gie im nôt.
dâvon begunde nâhen des edeln rüedegêres tôt.
gêrnôt der starke, den helt ruoft er an.
er sprach zem marcgrâven:< ir welt mir mîner man
niht genesen lâzen, vil edel rüedegêr.
daz müet mich âne mâze: ichn kans niht an gesehen mêr.
nu mag iu iuwer gâbe wol ze schaden komen,
sît ir mir mîner vriunde habt sô vil genomen.
nu wendet iuch herumbe, vil edel küene man.
iwer gâbe wirt verdienet so ich aller hôheste kan.>
ê daz der marcgrâve zuo im vol koeme dar,
des muosen liehte ringe werden missevar.
dô sprungen zuo ein ander die êre gernde man.
ir ietweder schermen für starke wunden began.
ir swert sô scherpfe wâren, ez enkunde niht gewegen.
dô sluoc gêrnôten rüedegêr der degen
durch helm vlinsherten, daz nider vlôz daz bluot.
daz vergalt im schiere der ritter küene unde guot.
die rüedegêres gâbe an hende er hôhe erwac:
swie wunt er zem tôde waere, er sluoc im einen slac
durch den schilt vil guoten unz ûf diu helmgespan.
dâvon sô muos ersterben der schoenen gotelinde man.
jane wart nie wirs gelônet sô rîcher gâbe mêr.
dô vielen beide erslagene, gêrnôt und rüedegêr,
gelîch in dem sturme, von ir selber hant.
alrêrst erzurnde hagene dô er den grôzen schaden vant.
dô sprach der helt von tronege:< ez ist uns übel komen.
wir haben an in beiden sô grôzen schaden genomen,
den nimmer überwindent ir liute und ouch ir lant.
die rüedegêres helde sint unser ellenden pfant.>
< owê mînes bruoder, der tôt ist hie gefrumt.
waz mir der leiden maere zallen zîten kumt!
ouch muoz mich immer riuwen der edel rüedegêr.
der schade ist beidenthalben unt diu vil groezlîchen sêr.>
dô gîselher der herre sach sînen bruoder tôt,
die dô dar inne wâren, die muosen lîden nôt.
der tôt der suochte sêre dâ sîn gesinde was.
der von bechelâren dô langer einer niht genas.
gunther unde gîselher und ouch hagene,
dancwart unde volkêr, die guoten degene,
die giengen dâ si funden ligen die zwêne man.
dô wart dâvon den helden mit jâmer weinen getân.
< der tôt uns sêre roubet,> sprach gîselher daz kint.
< nu lâzet iuwer weinen, und gê wir an den wint,
daz uns die ringe erkuolen uns sturmmüeden man.
jâ waen uns got niht langer hie ze lebene engan.>
den sitzen, disen leinen sah man manegen degen.
si wâren aber müezec: dâ wâren tôt gelegen
die rüedegêres helde. vergangen was der dôz.
sô lange wert diu stille daz sîn etzeln verdrôz.
< owê dirre dienste,> sprach des küneges wîp.
< dine sint niht sô staete, daz unser vîende lîp
müge des engelten von rüedegêres hant.
er wil si wider bringen in der burgonden lant.
waz hilfet, künec etzel, daz wir geteilet hân
mit im swaz er wolde? der helt hât missetân.
der uns dâ solde rechen, der wil der suone pflegen.>
des antwurte volkêr, der vil zierlîche degen:
< der rede enist sô niht leider, vil edel küneges wîp.
getörste ich heizen liegen alsus edeln lîp,
sô het ir tiuvellîchen an rüedegêren gelogen.
er unt die sînen degene sint an der suone gar betrogen.
er tet sô willeclîche daz im der künec gebôt,
daz er und sîn gesinde ist hie gelegen tôt.
nu sehet al umbe, kriemhilt, wem ir nu gebieten welt.
iu hât unz an den ende gedienet rüedegêr der helt.
welt ir des niht gelouben, man solz iuch sehen lân.>
durch ir herzen leide sô wart dô daz getân:
man truoc den helt verhouwen dâ in der künec sach.
den etzelen degenen sô rehte leide nie geschach.
dô si den marcgrâven sâhen tôten tragen,
ez enkunde ein schrîber gebrieven noch gesagen
die manegen ungebaere von wîbe und ouch von man,
diu sich von herzen jâmer aldâ zeigen began.
der etzelen jâmer der wart alsô grôz,
als eines lewen stimme der rîche künec erdôz
mit herzen leidem wuofe; alsam tet ouch sîn wîp.
si klageten ungefuoge des guoten rüedegêres lîp.
dô hôrt man allenthalben jâmer alsô grôz,
daz palas unde türne von dem wuofe erdôz.
dô hôrt ez ouch von berne ein dietrîches man.
durch disiu starken maere wie balde er gâhen began!
dô sprach er zuo dem fürsten:< hoert, mîn her dietrîch.
swaz ich noch her gelebt hân, sô rehte unmügelîch
gehôrt ich klage nie mêre als ich nû hân vernomen.
ich waen der künec etzel ich selbe zuo dem schaden komen.
wie möhtens ander alle haben solhe nôt?
der künec oder kriemhilt, ir einez daz ist tôt
von den küenen gesten durh ir nît gelegen.
ez weinet ungefuoge vil manec zierlîcher degen.>
dô sprach der helt von berne:< mîne vil lieben man,
nu gâhet niht ze sêre. swaz hie hânt getân
die ellenden recken, des gât in michel nôt.
und lât si des geniezen, daz ich in mînen fride bôt.>
dô sprach der küene wolfhart:< ich wil dar gân
und wil der maere vrâgen, waz si haben getân,
und wilz iu sagen danne, vil lieber herre mîn,
als ich ez dort ervinde, waz diu klage müge sîn.>
dô sprach der herre dietrîch:< swa man zornes sich versiht,
ob ungefüegiu vrâge danne dâ geschiht,
daz betrüebet lîhte recken ir muot.
jane wil ich niht, wolfhart, daz ir die vrâge gein in tuot.>
dô bat er helpfrîchen vil balde dar gân
und hiez in daz ervinden an etzelen man
oder an den gesten selben, waz waere dâ geschehen.
done het man von liuten sô grôzen jâmer nie gesehen.
der bote begonde vrâgen:< waz ist hie getân?>
dô sprach einer drunder:< dâ ist vil gar zergân
swaz wir vreuden hêten in der hiunen lant.
hie lît erslagen rüedegêr von der burgonden hant.
die mit im dar in kômen, der ist einer niht genesen.>
done konde helpfrîche nimmer leider wesen.
jane gesaget er maere sô rehte ungerne nie.
der bote ze dietrîche vil sêre weinende gie.
< waz habt ir uns erfunden?> sprach dô dietrîch.
< wie weinet ir sô sêre, degen helpfrîch?>
dô sprach der edele recke:< ich mac wol balde klagen:
den guoten rüedegêren hânt die burgonde erslagen.>
dô sprach der helt von berne:< daz ensol niht wellen got.
daz waere ein starkiu râche und ouch des tiuvels spot.
wâmit hete rüedegêr an in daz versolt?
jâ ist mir daz wol künde, er ist den ellenden holt.>
des antwurte wolfhart:< und heten siz getân,
sô solt ez in allen an ir leben gân.
ob wirz in vertrüegen, des waere wir geschant.
jâ hât uns vil gedienet des guoten rüedegêres hant.>
der vogt der amelunge hiez ez ervinden baz.
vil harte seneclîche er in ein venster saz.
dô bat er hildebranden zuo den gesten gân,
daz er an in erfünde waz dâ waere getân.
der sturmküene recke, meister hildebrant,
weder schilt noch wâfen truog er an der hant:
er wolde in sîne zühten zuo den gesten gân.
von sîner swester kinde wart im ein strâfen getân.
dô sprach der grimme wolfhart:< welt ir dar blôzer gân,
sô mag ez âne ein schelten nimmer wol gestân,
sô müezet ir lasterlîchen tuon die widervart.
komt ir dar gewâfent, daz etelîcher wol bewart.>
dô garte sich der wîse durch des tumben rât.
ê daz ers innen wurde, dô wâren in ir wât
alle dietrîches recken unt truogen swert enhant.
dem helde was iz leide, vil gerne hêt erz erwant.
er vrâgte war si wolden.< wir wellen mit iu dar.
waz ob von tronege hagene deste wirs getar
gein iu mit spotte sprechen, des er wol kan gepflegen.>
dô er daz gehôrte, dâvon gestattes in der degen.
dô sach der küene volkêr wol gewâfent gân
die recken von berne, die dietrîches man,
begürtet mit den swerten; si truogen schilt enhant.
er saget ez sînem herren ûzer burgonden lant.
dô sprach der videlaere:< ich sihe dort her gân
sô rehte vîentlîche die dietrîches man
gewâfent under helme: si wellent uns bestân.
ich waen ez an daz übele uns ellenden welle gân.>
in den selben zîten kom ouch hildebrant.
dô sazt er für die füeze sînes schildes rant.
er begonde vrâgen die guntheres man:
< owê ir guoten helde, waz het iu rüedegêr getân?
mich hât mîn herre dietrîch her zuo iu gesant.
ob erslagen hête iwer deheines hant
den edeln marcgrâven, als uns daz ist geseit,
wirn kunden überwinden niht diu groezlîchen leit.>
dô sprach von tronege hagene:< daz maere ist ungelogen.
wie wol ich iu des gunde, het iuch der bote betrogen,
durch rüedegêres liebe, daz lebte noch sîn lîp,
den immer mugen weinen beide man unde wîp!>
dô si daz rehte erhôrten daz er waere tôt,
dô klageten in die recken, ir triuwe in daz gebôt.
den dietrîches recken sach man trähene gân
über berte und über kinne: in was vil leide getân.
der herzoge ûz berne sigestap dô sprach:
< nu hât gar ein ende genomen der gemach,
den uns ie fuogte rüedegêr nâch unser leide tagen.
vröude ellender diete lît von iu helden erslagen.>
dô sprach von amelungen der degen wolfwîn:
< und ob ich hiute saehe tôt den vater mîn,
mir enwurde nimmer leider denne umbe sînen lîp.
owê wer sol nu troesten des guoten marcgrâven wîp?>
dô sprach in zornes muote der degen wolfhart:
< wer wîset nu die recken sô manege hervart,
alsô der marcgrâve vil dicke hât getân?
owê, vil edel rüedegêr, daz wir dich sus verlorn hân!>
wolfprant und helpfrîch und ouch helmnôt,
mit allen ir vriunden si weinten sînen tôt.
vor siuften mohte vrâgen niht mêre hildebrant.
er sprach:< nu tuot, ir degene, dar nâch mîn herre hât gesant.
gebt uns rüedegêres also tôten ûz dem sal,
an dem gar mit jâmer lît unser vreuden val,
und lât uns an im dienen daz er ie hât begân
an uns vil grôze triuwe und an manegem andern man.
wir sîn ouch ellende als rüedegêr der degen.
wes lâzet ir uns bîten? lât in uns after wegen
tragen, daz wir nâch tôde lônen noch dem man.
wir hetenz billîcher bî sîme lebene getân.>
dô sprach der künec gunther:< nie dienest wart sô guot
sô den ein vriunt vriunde nâch dem tôde tuot.
daz heiz ich staete triuwe, swer die kan begân.
ir lônet im von schulden: er hât iu liebe getân.>
< wie lange suln wir vlêgen?> sprach wolfhart der degen.
< sît unser trôst der beste von iu ist tôt gelegen,
und wir sîn leider mêre mugen niht gehaben,
lât in uns tragen hinnen daz wir den recken begraben.>
des antwurte volkêr:< niemen in iu gît.
nemt in in dem hûse dâ der degen lît
mit starken verchwunden gevallen in daz bluot,
so ist ez ein voller dienest, den ir rüedegêren tuot.>
dô sprach der küene wolfhart:< got weiz, her spilman,
ir endurfet uns niht reizen; ir habt uns leit getân.
törst ich vor mînem herren, sô koemet irs in nôt.
des müezen wirz lâzen, wand er uns strîten hie verbôt.>
dô sprach der videlaere:< der vorhte ist gar ze vil,
swaz man im verbiutet, derz allez lâzen wil.
daz kan ich niht geheizen rehten heldes muot.>
diu rede dûhte hagenen von sînem hergesellen guot.
< des enlât iuch niht gelangen,> sprach aber wolfhart.
< ich entrihte iu sô die seiten, swenne ir die widervart
rîtet gein rîne, daz irz wol muget sagen.
iuwer übermüeten mag ich mit êren niht vertragen.>
dô sprach der videlaere:< swenne ir die seiten mîn
verirret guoter doene, der iuwer helmschîn
der muoz vil trüebe werden von der mînen hant,
swie halt ich gerîte in der burgonden lant.>
dô wold er zuo zim springen, wan daz in niht enlie
hildebrant sîn oeheim in vaste zim gevie.
< ich waene du woldest wüeten durch dînen tumben zorn.
mînes herren hulde du hetes immer mêr verlorn.>
< lât abe den lewen, meister, er ist sô grimme gemuot.
kumt aber er mir zen handen,> sprach volkêr der degen guot,
< het er die werlt alle mit sîner hant erslagen,
ich slahe daz erz widerspel nimmer mêre darf gesagen.>
des wart vil harte erzürnet der bernaere muot.
den schilt gezuhte wolfhart, ein sneller degen guot.
alsam ein lewe wilder lief er vor in dan;
im wart ein gaehez volgen von sînen vriunden getân.
swie wîter sprunge er pflaege für des sales want,
doch ergâhte in vor der stiege der alte hildebrant.
er enwolde in vor im lâzen niht komen in den strît.
si funden daz si suochten an den ellenden sît.
dô gespranc zuo hagenen meister hildebrant.
diu swert man hôrte erklingen an ir beider hant.
si wâren sêre erzürnet, daz moht man kiesen sint.
von ir zweier swerten gie der fiwerrôter wint.
die wurden dô gescheiden in des sturmes nôt,
daz tâten die von berne, als in ir kraft gebôt.
zehant dô wande hildebrant von hagenen wider dan.
dô lief der starke wolfhart den küenen volkêren an.
er sluoc den videlaere ûf den helm guot,
daz des swertes ecke unz an die spangen wuot.
daz vergalt mit ellen der küene spilman.
sô sluog er wolfharten, daz er stiegen began.
des fiwers ûz den ringen hiuwen si genuoc.
haz ir ieslîcher dem anderen truoc.
die schiet dô von berne der degen wolfwîn.
ob ez ein helt niht waere, des enkunde niht gesîn.
gunther der recke mit vil williger hant
enpfie die helde maere von amelunge lant.
gîselher der herre, diu liehten helmvaz,
der frumt er dâ vil manigez von bluote rôt unde naz.
dancwart, hagenen bruoder, was ein grimmec man.
swaz er dâ vor hête in strîte getân
den etzelen recken, daz was gar ein wint.
nu vaht vil tobelîche des küenen aldrîânes kint.
ritschart unde gêrbart, helpfrîch und wîchart,
die heten in manegen stürmen vil selten sich gespart,
des brâhten si wol innen die guntheres man.
dô sach man wolfpranden in strîte hêrlîche gân.
dô vaht alsam er wuote der alte hildebrant.
vil der guoten recken vor wolfhartes hant
mit tôde muosen vallen von swerten in daz bluot.
sus râchen rüedegêren die recken küene unde guot.
dô vaht der herre sigestap als im sîn ellen riet.
hey waz er in dem strîte guoter helme verschriet
den sînen vîanden, dietrîches swester sun!
er enkunde in dem sturme nimmer bezzers niht getuon.
volkêr der starke, dô er daz ersach,
daz sigestap der küene den bluotegen bach
hiu ûz herten ringen, daz was dem helde zorn.
er spranc im hin engegene: dô het sigestap verlorn
von dem videlaere vil schiere dâ daz leben.
er begonde im sîner künste alsolhen teil dâ geben
daz er von sînem swerte muose ligen tôt.
daz rach der alte hildebrant, als im sîn ellen daz gebôt.
< owê liebes herren,> sprach meister hildebrant,
< der hie lît erstorben von volkêren hant.
nu sol der videlaere langer niht genesen.>
hildebrant der küene, wie kunde er grimmer gewesen?
dô sluoc er volkêren daz im diu helmbant
stuben allenthalben zuo des sales want
von helm und ouch von schilde, dem küenen spileman:
dâvon der starke volkêr dô den ende dâ gewan.
dô drungen zuo dem strîte die dietrîches man.
dô sluogen daz die ringe vil verre draeten dan,
unt daz man ort der swerte vil hôhe vliegen sach.
si holten ûz den helmen den heize vliezenden bach.
dô sach von tronege hagene volkêren tôt.
daz was zer hôhgezîte sîn aller meistiu nôt,
die er dâ hete gewunnen an mâgen und ouch an man.
owê wie harte hagene den helt dô rechen began!
< nune sol es niht geniezen der alte hildebrant.
mîn helfe lît erslagen von des heldes hant,
der beste hergeselle, den ich ie gewan.>
den schilt ruht er hôher: dô gie er houwende dan.
helpfrich der starke dancwarten sluoc.
gunther unde gîselher, den was ez leit genuoc,
dô si in sâhen vallen in der starken nôt.
er hete mit sînen handen wol vergolten sînen tôt.
die wîle gie dô wolfhart beide wider unde dan,
allez houwende die guntheres man.
er was die dritten kêre komen durch den sal,
dâ viel von sînen handen vil manec recke zetal.
dô rief der herre gîselher wolfharten an:
< owê daz ich sô grimmen vîent ie gewan.
edel ritter küene, nu wendet gegen mîn.
ich wilz helfen enden; ez enmac niht lenger gesîn.>
zuo gîselhere kêrte wolfhart in den strît.
dô sluoc ir ietwedere vil manege wunden wît.
sô rehte krefteclîchen er zuo dem künege dranc
daz imez bluot under füezen al über daz houbet spranc.
mit swinden slegen grimme der schoenen uoten kint
enpfie wolfharten, den küenen helt, sint.
swie starc der degen waere, ern kunde niht genesen.
ez endorfte künec sô junger nimmer küener gewesen.
dô sluoc er wolfharten durch eine brünne guot,
daz im von der wunden nider vlôz daz bluot.
er wunte zuo dem tôde den dietrîches man.
ez enhêt an einen recken zwâre niemen getân.
alsô der küene wolfhart der wunden enpfant,
den schilt den liez er vallen. hôher an der hant
huob er ein starkez wâfen, daz was scharpf genuoc.
durch helm unt durch ringe der helt dô gîselheren sluoc.
si heten beide ein ander den grimmen tôt getân.
done lebte ouch nu niht mêre der dietrîches man.
hildebrant der alte wolfharten vallen sach;
im waene vor sînem tôde sô rehte leide nie geschach.
dô wâren gar erstorben die guntheres man
und ouch die dietrîches. hildebrant was gegân
dâ wolfhart was gevallen nider in daz bluot.
er beslôz mit armen den recken küen unde guot.
er wolden ûzem hûse mit im tragen dan:
er was ein teil ze swaere, er muose in ligen lân.
dô blihte ouch ûz dem bluote der rêwende man.
er sach wol daz im gerne sîn neve het geholfen dan.
dô sprach der tôtwunde:< vil lieber oeheim mîn,
ir muget an disen zîten mir niht frum gesîn.
nu hüetet iuch vor hagenen: jâ dunket ez mich guot.
er treit in sînem herzen einen grimmigen muot.
unde ob mich mîne mâge nâch tôde wellen klagen,
den naehsten unt den besten den sult ir von mir sagen,
daz si nâch mir niht weinen. daz ist âne nôt.
vor eines küneges handen lige ich hie hêrlîchen tôt.
ich hân ouch sô vergolten hier inne mînen lîp,
daz ez wol mugen beweinen der guoten ritter wîp.
ob iuch des iemen vrâge, sô muget ir balde sagen,
vor mîn eines handen lît wol hundert erslagen.>
dô gedâht ouch hagene an den spileman,
dem der küene hildebrant sîn leben an gewan.
dô sprach er zuo dem degene:< ir geltet mîniu leit.
ir habt uns hinne erbunnen vil maneges recken gemeit.>
er sluoc ûf hildebranden, daz man wol vernam
balmungen diezen, den sîfride nam
hagene der küene, dâ er den helt sluoc.
dô werte sich der alte: jâ was er küene genuoc.
der recke dietrîches sluoc ein wâfen breit
ûf den helt von tronege, daz ouch vil sêre sneit.
done kund er niht verwunden den guntheres man,
dô sluoc aber in hagene durch eine brünne wol getân.
dô der alte hildebrant der wunden enpfant,
dô vorhte er schaden mêre von der hagenen hant.
den schilt wart über rucke der dietrîches man.
mit der starken wunden der helt dô hagenen entran.
dâ was niemen lebende al der degene,
niwan die einen zwêne, gunther und hagene.
mit bluote gie berunnen der alte hildebrant.
er brâhte leidiu maere dâ er dietrîchen vant.
dô sah er trûreclîche sitzen hie den man.
der leide michel mêre der fürste dô gewan.
er sah ouch hildebranden in sîner brünne rôt:
dô vrâgete er in der maere, als im diu sorge gebôt:
< nu sagt mir, meister hildebrant, wie sît ir sô naz
von dem verchbluote? oder wer tet iu daz?
ich waene ir mit den gesten zem hûse habt gestriten.
ich verbôt ez iu sô sêre, ir hetez billîch vermiten.>
dô sagt er sînem herren:< ez tet hagene.
der sluog mir dise wunden in dem gademe,
dô ich von dem recken wolde wenden dan.
mit dem mînem lebene ich dem tiuvel kûme entran.>
dô sprach der bernaere:< vil rehte ist iu geschehen,
dô ir mich friuntschefte den recken hôrtet jehen,
daz ir den vride brâchet, den ich in hete gegeben.
het ihs niht immer schande, ir soldet vliesen daz leben.>
< nu zürnet niht sô sêre, mîn herre dietrîch.
an mir und mînen friunden der schade ist alze rîch.
wir wolden rüedegêren hân getragen dan,
des enwolden uns niht gunnen des künec guntheres man.>
< sô wê mir dirre leide. ist rüedegêr doch tôt!
daz muoz mir sîn ein jâmer vor aller mîner nôt:
gotelint diu edele ist mîner basen kint.
ach wê der armen weisen, die dâ ze bechelâren sint.>
triuwen unde leides mant in dô sîn tôt.
er begonde starke weinen, des gie dem helde nôt;
< owê getriuwer helfe, die ich verlorn hân!
jane überwinde ich nimmer des künec etzelen man.
< muget ir mir, meister hildebrant, diu rehten maere sagen,
wer der recke waere, der in dâ hât erslagen?>
er sprach:< daz tet mit kreften der starke gêrnôt.
vor rüedegêres handen ist ouch der helt gelegen tôt.>
er sprach ze hildebrande:< nu sagt mînen man,
daz si sich balde wâfen; wand ich wil dar gân.
und heizet mir gewinnen mîn liehtez wîcgewant.
ich wil selbe vrâgen die helde ûz burgonden lant.>
dô sprach meister hildebrant:< wer sol zuo iu gên?
swaz ir habt der lebenden, die seht ir bî iu stên.
daz bin ich alterseine: die andern die sint tôt.>
do erschraht er dirre maere, des gie im waerlîche nôt,
wand er leit sô grôzez zer werlde nie gewan.
er sprach:< und sint erstorben alle mîne man,
sô hât mîn got vergezzen, ich armer dietrîch.
ich was ein künec hêre, vil gewaltic unde rîch.>
< wie kunde ez sich gefüegen,> sprach aber dietrîch,
< daz si alle sint erstorben, die helde lobelîch,
von den strîtmüeden, die doch heten nôt?
wan durch mîn ungelücke, in waere vremde noch der tôt.
sît daz es mîn unsaelde niht langer wolde entwesen,
sô sagt mir, ist der geste noch iemen genesen?>
dô sprach meister hildebrant:< daz weiz got, niemen mêr
niwan hagenen aleine und gunther der künec hêr.>
< owê, lieber wolfhart, sol ich dich hân verlorn,
sô mac mich balde riuwen daz ich ie wart geborn!
sigestap und wolfwîn und ouch wolfprant!
wer sol mir danne helfen in der amelunge lant?
helpfrich der vil küene, und ist mir der erslagen,
gêrbart und wîchart, wie solde ich die verklagen?
daz ist an mînen vreuden mir der leste tac.
owê daz vor leide niemen sterben nemac!>
dô suocht der herre dietrich selbe sîn gewant.
im half, daz er sich wâfent, meister hildebrant.
dô klagete alsô sêre der kreftige man,
daz daz hûs erdiezen von sîner stimme began.
dô gewan er widere rehten heldes muot.
in grimme wart gewâfent dô der helt guot,
einen schilt vil vesten nam er an die hant.
si giengen balde dannen, er unde meister hildebrant.
dô sprach von tronege hagene.< ich sihe dort her gân
den herren dietrîchen, der wil uns bestân
nâch sînem starken leide, daz im ist hie geschehen.
man sol daz hiute kiesen, wem man des besten müge jehen.
jane dunket sich von berne der herre dietrîch
nie sô starc des lîbes und ouch sô gremelîch,
und wil erz an uns rechen, daz im ist getân,>
alsô redete hagene,< ich tar in rehte wol bestân.>
dise rede hôrte dietrîch und hildebrant.
er kom dâ er die recken beide stênde vant
ûzen vor dem hûse, geleinet an den sal.
sînen schilt den guoten den sazte dietrîch zetal.
in leitlîchen sorgen sprach dô dietrîch:
< wie habt ir sô geworben, gunther, künec rîch,
wider mich ellenden? waz het ich iu getân?
alles mînes trôstes des bin ich eine bestân.
iuch endûhte niht der volle an der grôzen nôt,
dô ir uns rüedegêren den helt sluoget tôt:
nu habet ir mir erbunnen aller mîner man.
jane het ich iu helden sölher leide niht getân.
gedenket an iuch selben unde an iuwer leit,
tôt der iuwern vriunde und ouch diu arbeit,
ob ez iu guoten recken beswaeret iht den muot.
owê wie rehte unsanfte mir tôt der rüedegêres tuot!
ez geschach ze dirre werlde nie leider manne mêr.
ir gedâhtet übele an mîn und iuwer sêr.
swaz ich freuden hête, diu lît von iu erslagen.
jane kan ich nimmer mêre die mîne mâge verklagen.>
< jane sîn wir niht sô schuldic,> sprach dô hagene.
< ez giengen zuo disem hûse iuwer degene,
gewâfent wol ze vlîze, mit einer schar sô breit.
mich dunket daz diu maere iu niht rehte sîn geseit.>
< waz sol ich gelouben mêre? mir seitez hildebrant,
dô mîne recken gerten von amelunge lant
daz ir in rüedegêren gaebet ûz dem sal,
dô bütet ir niwan spotten den küenen helden her zetal.>
dô sprach der künec von rîne:< si jâhen wolden tragen
rüedegêren hinnen, den hiez ich in versagen
etzeln ze leide, und niht den dînen man,
unz daz dô wolfhart darumbe schelten began.>
dô sprach der helt von berne:< ez muos et alsô sîn.
gunther, künec edele, durch die zühte dîn
ergetze mich der leide, di mir von dir sint geschehen,
und süene iz, ritter küene, daz ich des künne dir gejehen.
ergip dich mir ze gîsel, du und ouch dîn man.
sô wil ich behüeten, so ich aller beste kan,
daz dir hie zen hiunen niemen niht entuot.
dune solt an mir niht vinden niwan triuwe unde guot.>
< daz enwelle got von himele,> sprach dô hagene,
< daz sich dir ergaeben zwêne degene,
die noch sô werlîche gewâfent gegen dir stânt
und noch sô ledeclîche vor ir vîanden gânt.>
< ir ensult iz niht versprechen,> sô redete dietrich,
< gunther unde hagene. ir habt beide mich
sô sêre beswaeret, daz herze und ouch den muot,
welt ir mich ergetzen daz irz vil billîchen tuot.
ich gibe iu mîne triuwe und sicherlîche hant,
daz ich mit iu rîte heim in iuwer lant.
ich leit iuch nâch den êren oder ich gelige tôt,
und wil durch iuch vergezzen der mînen groezlîchen nôt.>
< nune muotet sîn niht mêre,> sprach aber hagene.
< von uns enzimt daz maere niht wol ze sagene,
daz sich iu ergaeben zwêne alsô küene man.
nu siht man bî iu niemen wan eine hildebranden stân.>
dô sprach meister hildebrant:< got weiz, her hagene,
der iu den vride biutet mit iu ze tragene,
ez kumt noch an die stunde daz ir in möhtet nemen.
die suone mînes herren möht ir iu lâzen gezemen.>
< jâ naeme ich ê die suone,> sprach aber hagene,
< ê ich sô lasterlîche ûz einem gademe
flühe, meister hildebrant, als ir hie habt getân.
ich wânde daz ir kundet baz gein vîanden stân.>
des antwurte hildebrant:< zwiu verwîzet ir mir daz?
nu wer was der ûf einem schilde vor dem waskensteine saz,
dô im von spânje walther sô vil der friunde sluoc?
ouch habt ir noch ze zeigen an iu selben genuoc.>
dô sprach der herre dietrich:< daz enzimt niht helde lîp,
daz si suln schelten sam diu alten wîp.
ich verbiut iu, hildebrant, daz ir iht sprechet mêr.
mich ellenden recken twingent groezlîchiu sêr.
lât hoeren,> sprach dietrich,< recke hagene,
waz ir beide sprâchet, snelle degene,
dô ir mich gewâfent zuo iu sâhet gân?
ir jâhet daz ir eine mit strîte woldet mich bestân.>
< jane lougent iu des niemen,> sprach hagene der degen,
< ine wellez hie versuochen mit den starken slegen,
ez ensî daz mir zebreste daz nibelunges swert.
mir ist zorn daz unser beider hie ze gîsel ist gegert.>
dô dietrîch gehôrte den grimmen hagenen muot,
den schilt vil balde zuhte der snelle degen guot.
wie balde gein im hagene von der stiege spranc!
nibelunges swert daz guote vil lûte ûf dietrîche erklanc.
dô wesse wol her dietrich daz der küene man
vil grimmes muotes waere. schermen im began
der herre von berne vor angestlîchen slegen.
wol erkand er hagenen, den vil zierlîchen degen.
ouch vorht er balmungen, ein wâfen starc genuoc.
under wîlen dietrich mit listen wider sluoc,
unz daz er hagenen mit strîte doch betwanc.
er sluoc im eine wunden, diu was tief unde lanc.
dô dâht der herre dietrich:< du bist in nôt erwigen.
ich hâns lützel êre, soltu tôt vor mir geligen.
ich wil ez sus versuochen, ob ich ertwingen kan
dich mir ze einem gîsel.> daz wart mit sorgen getân.
den schilt liez er vallen; sîn sterke diu was grôz.
hagenen von tronege mit armen er beslôz.
des wart dô betwungen von im der küene man.
gunther der edele darumbe trûren began.
hagenen bant dô dietrich und fuort in, dâ er vant
die edeln küneginne, und gab ir bî der hant
den küenesten recken der ie swert getruoc.
nâch ir vil starkem leide dô wart si vroelîch genuoc.
vor liebe neic dem degene daz etzelen wîp;
< immer sî dir saelic dîn herze und ouch dîn lîp.
du hâst mich wol ergetzet aller mîner nôt.
daz sol ich immer dienen, mich ensûmes der tôt.>
dô sprach der herre dietrich:< ir sult in lân genesen,
edeliu küneginne. und mac daz noch gewesen,
wie wol er iuch ergetzet daz er iu hât getân!
er ensol des niht engelten, daz ir in seht gebunden stân.>
dô hiez si hagenen füeren an sîn ungemach,
dâ er lac beslozzen unt dâ in niemen sach.
gunther der künec edele rüefen dô began:
< war kom der helt von berne? der hât mir leide getân.>
dô gie im hin engegene der herre dietrîch.
daz guntheres ellen daz was vil lobelîch.
done beit ouch er niht mêre, er lief her für den sal.
von ir beider swerten huop sich ein groezlîcher schal.
swie vil der herre dietrich lange was gelobt,
gunther was sô sêre erzürnet und ertobt,
wand er nâch starkem leide sîn herzevîent was.
man sagt ez noch ze wunder, daz dô her dietrich genas.
ir ellen und ir sterke beide wâren grôz.
palas unde türne von den slegen dôz,
dô si mit swerten hiuwen ûf die helme guot.
ez het der künec gunther einen hêrlîchen muot.
sît twang in der von berne, sam hagenen ê geschach.
daz bluot man durch die ringe dem helde vliezen sach
von einem scharpfen swerte, daz truoc dietrich.
dô het gewert her gunther nâch müede lobelîche sich.
der herre wart gebunden von dietrîches hant,
swie künege niene solden lîden solhiu bant.
er dâht ob er si lieze, den künec und sînen man,
alle die si fünden, die müesen tôt von in bestân.
dietrîch von berne der nam in bî der hant,
dô fuort er in gebunden da er kriemhilde vant.
dô was mit sînem leide ir sorgen vil erwant.
si sprach:< willekomen gunther ûzer burgonden lant.>
er sprach:< ich solt iu nîgen, vil liebiu swester mîn,
ob iuwer grüezen möhte genaedeclîcher sîn.
ich weiz iuch, küneginne, sô zornec gemuot,
daz ir mir unde hagenen vil swachez grüezen getuot.>
dô sprach der helt von berne:< vil edeles küneges wîp,
ez enwart nie gîsel mêre sô guoter ritter lîp,
als ich iu, vrouwe hêre, an in gegeben hân.
nu sult ir die ellenden mîn vil wol geniezen lân.>
si jach si taet iz gerne. dô gie her dietrîch
mit weinenden ougen von den helden lobelîch.
sît rach sich grimmeclîchen daz etzelen wîp.
den ûzerwelten degenen nam si beiden den lîp.
si lie si ligen sunder durch ir ungemach,
daz ir sît dewedere den andern nie gesach,
unz si ir bruoder houbet hin für hagenen truoc.
der kriemhilde râche wart an in beiden genuoc.
dô gie diu küneginne dâ si hagenen sach.
wie rehte fîentlîche si zuo dem helde sprach:
< welt ir mir geben widere daz ir mir habt genomen,
sô muget ir noch wol lebende heim zen burgonden komen.>
dô sprach der grimme hagene:< diu rede ist gar verlorn,
vil edeliu küneginne. jâ hân ich des gesworn,
daz ich den hort iht zeige die wîle daz si leben,
deheiner mîner herren, sô sol ich in niemene geben.>
< ich bringez an ein ende,> sô sprach daz edel wîp.
dô hiez si ir bruoder nemen den lîp.
man sluoc im ab daz houbet; bi dem hâre si ez truoc
für den helt von tronege. dô wart im leide genuoc.
alsô der ungemuote sînes herren houbet sach,
wider kriemhilde dô der recke sprach:
< du hâst iz nâch dînem willen zeinem ende brâht,
und ist ouch rehte ergangen als ich mir hête gedâht.
nu ist von burgonden der edel künec tôt,
gîselher der junge, und ouch her gêrnôt.
den schaz den weiz nu niemen wan got unde mîn:
der sol dich, vâlandinne, immer wol verholn sîn.>
si sprach:< sô habt ir übele geltes mich gewert.
sô wil ich doch behalten daz sîfrides swert.
daz truoc mîn holder vriedel, dô ich in jungest sach,
an dem mir herzeleide von iuwern schulden geschach.>
si zôh iz von der scheiden, daz kunde er niht erwern.
dô dâhte si den recken des lîbes wol behern.
si huob ez mit ir handen, daz houpt si im ab sluoc.
daz sach der künec etzel: dô was im leide genuoc.
< wâfen,> sprach der fürste,< wie ist nu tôt gelegen
von eines wîbes handen der aller beste degen,
der ie kom ze sturme oder ie schilt getruoc!
swie vîent ich im waere, ez ist mir leide genuoc.>
dô sprach der alte hildebrant:< ja geniuzet si es niht,
daz si in slahen torste, swaz halt mir geschiht.
swie er mich selben braehte in angestlîche nôt,
idoch sô wil ich rechen des küenen tronegaeres tôt.>
hildebrant mit zorne zuo kriemhilde spranc,
er sluoc der küneginne einen swaeren swertes swanc.
jâ tet ir diu sorge von hildebrande wê.
waz mohte si gehelfen daz si sô groezlîchen schrê?
dô was gelegen aller dâ der veigen lîp.
ze stücken was gehouwen dô daz edele wîp.
dietrich und etzel weinen dô began,
si klagten inneclîche beide mâge unde man.
diu vil michel êre was dâ gelegen tôt.
die liute heten alle jâmer unde nôt.
mit leide was verendet des küniges hôhgezît,
als ie diu liebe leide zaller jungeste gît.
ine kan iu niht bescheinen, waz sider dâ geschach:
wan ritter unde vrouwen weinen man dâ sach,
dar zuo die edeln knehte, ir lieben friunde tôt.
hie hât daz maere ein ende: daz ist der nibelunge nôt.