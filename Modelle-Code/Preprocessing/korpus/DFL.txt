welt ir nû hoeren wunder,
sô künde ich iu besunder
diu starken niuwen maere.
lât iu niht wesen swaere,
ob ich iu sage diu wârheit
( daz enhabent niht vür leit)
von einem edelen künege hêr:
dietwart sô hiez er.
dem dient vür eigen roemisch lant
und muoste im warten allesant
schône mit gewalde.
im dienten helde balde
vil und mêre
durch die grôzen êre,
der er pflac in sînem rîche.
er lebte sô hêrlîche,
daz man im jach des besten
von vriunden und von gesten
in sîner blüenden jugende.
swaz man uns von tugende
ie gesaget maere,
des was der êrbaere
ein gimme und ein adamant:
dâ von er wîten was erkant.
er lebte in reinen blüenden tagen,
als wir die wîsen hoeren sagen,
sô gar ân alle schande.
vride was in sînem lande,
und tet ouch niewan daz beste.
swaz er ze tugende weste,
dar zuo was sîn herze ger.
ez gelebete hôher künec niemêr
sô hêrlîch noch sô schône.
er warp nâch prîses lône
noch mêr danne ie künec getaete.
dar an was er sô staete,
daz man im niwan êren jach
alles daz im ie geschach.
sîner ougen spiegel was diu zuht.
des hete diu êre zuo im vluht
und minnet in naht unde tac
durch daz er ir sô schône pflac.
alsô pflac er der tugende wart.
ez wart nie guot deheinz verspart,
ern gaebe ez swer ez wolde.
er warp nâch reinem solde
und nâch tugentlîchem lobe.
sîn lop lac allen künegen obe,
die dâ lebten bî den tagen.
swaz ich ie hôrte sagen
von tugenden und von wirdikeit,
dâ was sîn herze mit gecleit.
man sach in in sînen zîten
nâch allen den êren strîten
die ie herre gewan.
vür wâr ich daz vernomen hân,
er was der allerbeste,
den dô ieman weste
über alliu rîche.
er lebt sô wünneclîche,
daz im allez daz was holt.
daz riet im der êre solt.
sîn allerbestiu stunde,
die er betrahten kunde,
daz was, swenne im daz heil geschach,
daz er die hôchgeborne sach:
sô blüete im immer hôher muot.
die nam er vür allez guot,
die wâren sîn morgensterne.
die edelen ritter sach er gerne
swa er kunde und swâ er mohte.
er tet swaz im ze guote tohte
und wonete in bî mit reinem site.
dâ liebte er si sô schône mite,
daz si im dienten widerstrît.
si wontn im güetlîch alle zît
bî hie unde dort:
an im lac ouch ir vröuden hort.
er sach si gern, si tâtn in sam.
si wârn im dienstes undertân
ân valsches riuwe.
daz macht sîn güetlîch triuwe
die er in ze allen zîten bôt.
er lie sie selten in keiner nôt:
er hoeht in williclîch ir muot,
er gap sô rîchez guot.
si dienten im mêr danne mêr:
ze dienste was in alsô ger
daz sie ez gerne tâten.
keinen andern muot si hâten
danne der im ze dienste stuont,
alsô noch al die gerne tuont
die ir herren dienste willec sint.
waeren die vürste nû niht blint,
so gedaehten si an dienste nuo
alsô die vürsten tâten duo.
dietwart der hôchgemuote,
der reine und der guote
der minnete sô vürstlîchen site
und liebt sô sêre sich dâ mite,
daz in die liute enwiderstrît
begunden suochen alle zît
swâ er des landes kêrte.
sîn reinez herze in lêrte
daz er die êre het ze hûs.
er lebte rehte als artûs
mit rehter ritterschefte.
er hete ot wol die crefte
an lîbe und an guote.
er blüete in hôhem muote.
swenn er niht ritterschefte pflac,
sô wart sus selten der tac,
ern haete volle hôchgezît.
sîn hof der stuont âne nît.
die tanzten unde sungen
von allen ordenungen,
sô redten die von minne
und heten in ir sinne
wie si gedienen mohten
dâ mite si wol getohten
den meiden und den vrowen,
sô begunden die schouwen
den buhurt vor dem palas.
sîn hûs also gestiftet was,
daz man dar in niewan vröude vant.
trûren dâ vil gar verswant.
nû lâze wir diu maere stân
unde heben aber an,
wie dietwart der rîche
lebte sô vürstlîche
als artûs ie gelebete.
sîn herze dar nâch strebete
daz milte unde êre
und tugent noch mêre
sîn pflac unde was sîn rât:
si entwichen im an keiner stat.
die rede lâze wir nû sîn.
er hete êren vollen schrîn
dar nâch als manegiu jâr.
er hete allez daz sô gar
mit tugenden beslozzen
und was daran unverdrozzen.
man sach in ouch nie dâ hin komen
swâ untât wart vernomen.
dannoch het er einen site,
dâ übergulte er allez mite
daz er ze tugenden ie begie
an beiden orten dort und hie,
daz er got tougen
mit herzen und mit ougen
minnete swâ er kunde.
darzuo er im ein stunde
ouch in dem tage nam,
daz er got ruofte an
umbe sîner sêle heil.
daz was ein der beste teil,
den im got ze sînem leben
in dirre werlte het gegeben.
alsô lebte dietwart( daz ist wâr)
in blüenden tugende drîzec jâr
unz er gewuohs vil nâch ze man.
dô was ein site alsô getân:
er waere junc oder alt
oder swie er waere gestalt,
arm oder rîche,
man liez in sicherlîche
nimmer gewinnen wîbes teil
noch versuochen solh meil,
daz minne waere genant.
der site was dô übr alliu lant.
daz wert man man und wîben.
des muosten starc belîben
die liute bî den jâren.
man sach ouch si gebâren
vil vroelîche unde wol.
die liute wârn dô tugende vol
durch den kiuschlîchen site:
dô wonte in reiniu vuore mite.
sît der site ist hin getân,
daz man die vrouwen und die man
ê ir tage ze einander gît,
des ist diu werlt bî dirre zît
an manegen sachen gar ze kranc,
daz er haben muoz undanc
der uns den site brâhte
und sîn von êrste gedâhte.
nû lâze wir den site stên.
dirre mac jenen niht ergên.
doch wil ich einez mezzen,
des ich niht mac vergezzen.
wâren dô die liute starc,
sô sints nû ungetriuwe unt karc.
swie gerne ein man nû taete,
sô ist sô vil der valschen raete,
daz man deheim getriuwen man
rehter vuore niht engan,
als er doch gerne taete.
nû ist diu werlt sô unstaete,
daz unvuore und unzuht
zuo den liuten hât nû vluht.
der besten vuor der man nû pfliget,
deist daz diu schande nû wiget
ze vaste vür die êre.
swelhez ende ich kêre,
dâ vinde ich niht wan untât.
diu êre hât ze hove ir stat,
owê, leider gar verlorn.
sît diu êre ist ab geborn
und daz diu schande vür sich gêt
und die êre hinden stêt:
daz macht der vürste bloede,
daz ir hove stênt sô oede.
ouch waene ich mich selben trüge,
ob ich die vürsten nû züge.
swaz ich in des vor gesage,
dâ mit ich si nû gar verjage.
si enruochent waz die alten
tugent haben behalten,
si tuont niwan den niuwen site.
dâ lâze wirs belîben mite.
sît ich niht gesagen kan
waz die alten haben getân,
lâz wir den tiuvel walten
unde sagen von den alten.
die wâren getriuwe und tugenthaft:
got der vuogte in die craft
daz si heten rîchez guot.
si gewunnen sigehaften muot
und alsô vil der êren.
waz hilft mich nû mîn lêren
daz die vürsten nû niht tuont?
ez stêt nû niht als ez dô stuont,
sît des sites ist verpflegen,
daz beginnet hin legen
die alten tugent unde zuht.
des komen die vürsten an die suht,
dâ von si werden nimer erlôst!
ir herrn, ir habt nû kleinen trôst,
grâven, vrîen, dienstman,
sît man iu niht dienstes lônen kan.
swie gerne ich iu nû machte vrî,
sô stênt die vürsten iu niht bî.
jâ muoz ich iuch lâzen underwegen.
si hânt der alten maere verpflegen.
nû wil ich wider grîfen an,
wie die alden haben getân.
dietwart der künec von roemischlant
als ich ê tete bekant,
der lebt mit êren drîzec jâr:
daz ich iu sage, daz ist wâr.
der minte in sîner jugende
alsô vil der tugende.
als uns tuot kunt daz maere,
swie unkunt im waere
die vrouwen und diu minne,
doch het er in sîm sinne
der minne alsô guoten vlîz,
daz si im nie itewîz
vür breiten kunde.
er diente ir sîne stunde
swâ er sold oder mohte.
swaz der minne ze dienste tohte,
des vleiz er sich mit guoter site.
der minne diente er dâ mite,
daz er niht wan guotes sprach.
swâ im ze dienste iht geschach,
daz tet er gerne und williclîch:
dâ von er der êren rîch
dicke wart an maneger stat.
sîn herze gap im solhen rât.
bescheidenlîch ist mir gesaget,
diu saelde was mit im betaget,
daz si im sô schône bî
wonte und machte in schanden vrî.
des êrten in diu reinen wîp.
des müeze saelic sîn sîn lîp!
dô er mit êren drîzec jâr
hete gelebet sô schône gar,
dô hete er in der jugent sîn,
alsô uns daz buoch tuot schîn,
vier und zweinzic râtgeben.
die zugen in ze rehtem leben
und rieten im daz beste.
dar an was er sô veste,
dem wolte er nie entwîchen.
des begunde er mêre rîchen
an tugenden denne ein ander man.
er greif nie dehein dinc an,
im muoste wol gelingen
in allen sînen dingen.
im rieten sîne râtgeben,
die in heten in ir pflegen
< ir sît, künec von roemischlant,
in der mâze nû zehant
nâhen gewahsen zeinem man,
des all die trôst wellent hân,
die in iuwern rîchen sint.
hôch edelez küneges kint,
die wellent houpten an dich.
nû hât got bedâht sich
an dir sô hôher saelikheit
und allez daz an dich geleit
daz tugent und êre heizen sol:
kunde wir nû dir gerâten wol
daz alle liute heten vür guot!
nû gebe uns got sô wîsen muot,
daz wir dich daz beste lêren,
und uns an dir niht unêren!>
< des sol iu wesen vil unnôt.
mir waere lieber der tôt
dann ich ân iuwer raete
immer iht getaete.>
< sît ir, lieber herre mîn,
in unserm gebote wellet sîn,
sô sult ir niht wenken
und ruocht daran gedenken,
daz mêr dan vierzehen lant
wartent niwan iuwer eines hant.
sô sît ir niwan einic kint.
swenn iu all die willec sint
die iuch habent gesehen ie,
nû ruochet ir gedenken hie,
daz iu wartet manec man
der iu aller êren gan.
sô hât iu got den wunsch gegeben,
schoenen lîp unt liebez leben.
nû lât iu niht beslîfen,
ir ruochet dar zuo grîfen,
werdet ritter schiere.
sô habt ir volle ziere
an lîbe und an guote
welt in iuwerm muote
der iu dar zuo gevalle,
als wir iu râten alle,
die mit iu swert wellent nemen,
die iu ze gesellen mugen zemen.>
< daz tuon ich gerne> sô sprach er,
< dar an zwîfelt ir niht mêr.
nû râtet selbe âne strît,
wenne wir die hôchgezît
in dem jâre wellen hân.>
dô sprach ein sîn dienstman
< daz kan nimmer sô wol gesîn,
von roemisch lant herre mîn,
sô in des süezen meien zît,
sô allez daz geblüemet lît
über berge und über tal
und daz der vogelîne schal
über den walt clinget
und daz alliu crêâtiure dinget
gegen des liehten sumers vruht.>
dô sprach ûz reine bernder zuht
dietwart der junge helt
< ich bin bereit, swenne ir welt,
ze sant jörgen misse.
sô kumt uns vil gewisse
der sumer und der meie.>
dô sprach der tugend heie
< daz sî vil gerne getân.
nû râte wen ich sol ze gesellen hân.>
si sprâchen< lieber herre mîn,
daz wirt iu kurzlîchen schîn.
ouch sûme wir uns niht dar an,
ir müezet solhe gesellen hân,
die iuwern êren wol gezemen
und wol mit êren mügen nemen
von iu pherit unde cleit.
wir haben iu allezan bereit
ahtzehen schiltgeverten
die sich ie schanden werten.>
dô sprach der lantgrâve erewîn
< möhten wir doch zweinzec sîn,
kunde wir die ûz gelesen?>
der künec sprach< daz sol wesen.
nû trahtet, liebe râtgeben,
ob uns got laet geleben
die lieben sumer wunne,
swer mir dan êren gunne,
der sî darumbe gemant
und bereite sich zehant
und kome ze mîner hôchgezît.
dem gebe ich vride âne strît
vür alle vîande
her ze mînem lande,
daz er ân sorge drinne sî.
des gestên ich im bî
unz ich in âne sache
heim bringe mit gemache.>
dô sprach der lantgrâve erewîn
< diu zît müez immer saelec sîn,
alsô sî der liebe tac,
dâ dîn geburt ane lac!
nû sul wir alle trahten
und vil ebene ahten,
wer die geverten sulen sîn
die swert nemen mit dem herren mîn.>
dô sprach der herzoge herman
< vil wol ich iu genennen kan,
die swert mit êren mugen tragen:
der namen wil ich iu nû sagen.
daz sol der herzog âbel sîn
und candunc der herre mîn
und der herzog von tuscân:
der ist geheizen îwân.
die zwêne sint von spôlît,
die gelâzen nimmer keine zît
den werden künec von roemisch lant
und wartent gerne sîner hant
und sîns gebotes alle stunt.
den vierden tuon ich iu kunt,
daz ist rûân von bârût.
sîn lîp und allez sîn gemuot
daz ist durch ritterschaft gewegen.
er ist ein ûz erwelter degen
lîbes unde guotes,
dar zuo manlîches muotes.
einen bruoder den hât er,
dem ist ze ritterschaft sô ger,
swâ er sitzet oder stât,
sîn muot den selben willen hât,
daz er daz beste gerne tuot.
arnolt der hôchgemuot
sô ist er genennet,
daz ir den ouch bekennet.
daz sehste sî berhtram.
den sult ir, lieber herre, hân
ouch ze schiltgeverten.
solt iemer man beherten
den grâl mit ritters hende,
daz taet er ân missewende.
der sibende daz sî baldewîn,
daz aht sîn bruoder bâlîn.
sô sî der niunde tûrîân:
den wil ich niht underwegen lân,
dern sî, herre, ze in gewegen.
der kan wol hôher êren pflegen.
swenne er nû ze ritter wirt,
ahî, waz êren der birt!
der zehende sî ouch ûz gelesen,
der sol ouch schiltgeverte wesen
des küneges von roemisch lande.
er lebete gar ân alle schande,
daz ich des wil ân angest sîn,
und wirt iu sîn tugent schîn,
ir sît im ie lenger ie mêr holt.
er wirbet umb iuch solhen solt
daz er des wol geniuzet,
wan iuch sîn nimer verdriuzet.
mîmunc heizt der maere.
tûrîân der erbaere,
bruoder sint si beide.
nimmer ichs gescheide
ûz iuwerm dienste, herre.
nâhen oder verre
si sint iu immer undertân,
darumb sult ir niht zwîvel hân.
herren sint si dâ ze isterrîch.
der einlift daz sî sicherlîch
bitrunc von heste,
der ie tet daz beste
und noch immer tuon wil.
er hât tugende alsô vil,
daz ir nieman mâze hât.
sîn herze in solher vuore stât,
daz si wol heizt ein saelec wîp
diu immer triutet sînen lîp.
der zwelfte den ir ouch sult hân,
des name ist alsô getân,
daz er vil wîten ist erkant.
der ist berhtunc genant.
...
sîn vater was von kriechenlant
und was geheizen wizlân.
als ich mich, herre, versan,
der nam die schoenen swester mîn
und gewan bî ir daz kindelîn,
den ich iu ê genennet hân.
der ist iu dienstes undertân.
der driuzehend sî an der vart
daz nieme tiurer wart.
der ist geboren von püllenlant,
tibalt sô ist er genant,
ein helt in rehter mâze,
dâ heime und ûf der strâze
ein guoter redegeselle.
swer einen tiuren welle
nû kiesen, daz lâz ich âne haz.
ûf mîne triuwe meine ich daz.
solt ieman bejagen den grâl
alsam der künec parzivâl,
des ist er wol als gar bewegen
als von der tavelrunder dehein degen
bî artûses zîten.
er ist in allen strîten
als gar ein vrum man
als ez dô ieman hât getân.
der vierzehende sî ouch an der schar
( des muoz man schône nemen wâr):
deist von gâlaber balmunc.
der ist tugende ursprunc
mit manlîchem ellen.
der zimt iu wol ze gesellen
dâ man die werden ahtet.
allez daz betrahtet
ist niwan ritterschaft und êre.
sîn herze gît im die lêre
daz er naht unde tac
tuot daz beste daz er mac.
den vünfzehenden swertdegen,
den ich iu wil ze gesellen wegen,
der ist ist reinher genant
und dienet in cêciljen lant
schône mit gewalde.
er ist ein degen balde
mit ûz erwelter manheit.
daz ich iu hân von im geseit,
daz ist endelîchen wâr,
ich liuge niht grôz umb ein hâr.
sô sult ir, lieber herre mîn,
den sehzehenden lâzen sîn
iuwern schiltgesellen,
ob siz iu râten wellen,
die lieben hûsgenôze mîn.>
der künec sprach< daz sol sîn.>
< sô sî iu sîn name kunt getân.
hûnolt heizt der werde man
und ist daz lant ze swâben sîn
und dienet im unz über rîn.
sîn herze unde ouch sîn muot
sich vor schanden hât behuot.
noch solt dû einen gesellen hân,
wirt immer êre ze dir getân,
daz muoz von sînen schulden komen.
swaz ich von tugenden hân vernomen,
des hât er mêr dan ieman.
wol er dir an verdienen kan,
daz dû im bist liuterlîchen holt.
er heizt von franken diepolt.
noch nim einen, herre mîn,
der blüemet mit den tugenden sîn
dînen hof und al dîn lant.
er ist sigehêr genant
und ist herre ze westvâl.
er gewan nie schanden mâl
in allen sînen zîten.
er kan nâch êren strîten.
vil gerne er daz beste tuot,
er ist milte und hôchgemuot.
dîn lant hât sîn êre
und dîn hof noch mêre.
er prüevet vreude und wirdikeit,
er ist dienstes dir bereit
mit lîbe und mit guote,
daz weiz ich wol an sînem muote.
noch kumet dir wol ze mâze,
den ich des niht erlâze
ern sî der schiltgeverte dîn:
daz sol der herzog wîgolt sîn.
er ist vürste über zaeringen.
ich hân ouch des gedingen,
daz tiurer man nie wart gesehen.
ich hoere im maneger êren jehen.
noch soltû niwan einen hân,
des wil ich vrou êre niht erlân.
geheizen ist er fridgêr.
bringt dir den vrou saelde her,
sô ist dîn hof und dîn sal
mit vröuden schône überal.
die ich dir alle hân genant,
daz sint vürsten unde habent lant.
nû solt dû rihten
und dînen hof sô tihten,
daz ez dir nâch êre stê.
sô bistû dar nâch immermê
gevröut an dînem muote.
nu gebiut, künec guote,
allen den dînen,
daz si sich dar zuo pînen
daz si komen alle
mit vröude berndem schalle,
des dîn hof sî gêret
und mit vröude gemêret,
swer ze dîner hôchzît kumt,
daz ez im immer vrumt.>
hiemit ist nû gar geseit
und die schiltgeverten ouch gereit,
die er ze gesellen haben wil.
< nû bedarft dû guoter sinne vil.
got dich daz beste lêre!
nû beite niht mêre,
vertege boten in diu lant
mit dînen brieven alzehant
und künde dise hôchzît
den dînen vriunden âne strît,
dar nâch armen unde rîchen,
daz die sicherlîchen
komen an sant jörgen tage.
vernim wol, waz ich dir sage,
daz dîne boten tuon kunt
allen den varenden nû ze stunt,
swer got welle enpfâhen,
daz die her zuo dir gâhen.>
dô sprach künec von roemischlant
ze sînen râtgeben zehant
< nû gebiete mînen schaffaeren,
als ich iu wil bewaeren,
daz si iht lenger beiten
unde îlen reiten
alle die gerechnung her zuo,
dâ mite man der hôchzît tuo
ir reht und dem gesinde.
schaffet daz man vinde
in mîm hove alles des die craft,
daz dâ heizet wirtschaft.>
diu rede was alsô ergân,
swaz er gebôt daz wart getân.
noch wil ich des niht versagen,
in welle iedoch den liuten sagen
umb die werden geselleschaft,
mit wie hêrlîcher craft
si kômen in des küneges lant,
der roemische herre was genant.
si vuorten ingesinde.
als ich ez an dem maere vinde,
si wâren alle hôchgemuot.
si vuorten selb sô richez guot
von gesteine und von golde rôt,
daz in ze nemenne was unnôt.
si wolten nâch ir selbes willen leben,
ob in der künec iht wolde geben,
daz des unnôt waere.
ez wâren ir soumaere
mit maneger rîcheit wol geladen.
si muoten niht des küneges schaden.
darumbe was in unnôt,
ob in der künec niht enbôt
dehein êre noch dehein guot.
er was ab sô tugentlîch gemuot
daz er daz durch ir guot niht lie,
swie vil si des heten hie,
er bôt in dannoch êre
und gap in michel mêre
danne si dar brâhten:
swie wênic si gedâhten,
daz si rât haben wolden
daz si nemen solden,
der künec doch daz niene lie,
grôze tugent er begie
an sînen schiltgesellen.
er hiez von sîner kamern zellen
manegen edeln samît,
als ez noch an der maere lît,
unverschrôten dar tragen
und dannoch, als ich iu wil sagen,
zobel unde hermîn,
phelle unde baldekîn
und manegen guoten scharlach,
über die vedern sô rîchiu dach
spaehelîchen wol genaet,
diu berlîn dar ûf gesaet,
( die enkunden ouch niht bezzer sîn)
diu guoten teschel guldîn
gezieret mit gesteine
ze guoter mâze und niht ze cleine,
zuo den cleidern edel gürtel guot,
als man ze hove gerne tuot:
die zement wol umb rîche wât.
der künic hie mit nû hât
gezieret sîne geselleschaft
mit vil hêrlîcher craft.
nû habet ir hie mit wol vernomen,
wie ez allez ist bekomen,
daz sich der künec bereitet hât.
nû ist er komen an die stat
daz er swert nemen wil.
dar was komen alsô vil
maneger hande liute,
als ich iu nû bediute,
gîger singer unde sagen
und noch mêre bî den tagen.
aller hande kurzewîle
man hete wol ûf ein mîle
ûf einem hêrlîchen plân,
dâ der künec wolde hân
sîne schoene hôchzît.
man hôrte dâ clingen wider strît
von zoumen und von gesmîde.
niht lenger ich daz mîde
oder ich welle iuch wizzen lân,
manec verdecket castelân
pherit unde râvît
wâren ûf den plân wît
ûz ze dem buhurt brâht.
da der ritterschefte wart gedâht,
ûf daz hêrlîche velt
geslagen wart vil manec gezelt.
alsô daz dâ wart getân,
dô kômen ouch die capelân
und huoben ûf und sungen.
der künec kom gedrungen
mit sîner massenie,
manec grâve und manec vrîe
und maneger hôher dienstman.
diu messe schiere wart getân.
dô stuont der künec mit schalle
und sîne geverten alle,
dô man in segent diu swert.
zehant wart dar nâch gegert
ze dringen ûz dâ ze der tür.
diu ros wâren komen dar vür,
diu heten in diu knaben brâht.
buhurtes dâ wart gedâht
vaste mit gedrange.
der wert wol als lange
unz si zerbrâchen die schilde.
die schivern daz gevilde
wol halp überdacten,
daz sîn vil wênic blacte.
dô si des vil getâten
daz sis genuoc hâten,
dô wâren diu gesidel bereit.
si erbeizten nider als man seit.
dô wâren komen mit schalle
die varenden vil nâch alle,
die man dâ heizet varende diet.
der künec si vil wol beriet.
die werden schiltgeverten sîn
die tâten dô vil wol schîn
daz si vürsten hiezen.
zehant si des niht liezen,
diu cleider wurden ab gezogen
( des enhân ich niht gelogen),
gegeben hermîn unde grâ:
lûter vêch gap man dâ,
die soumer alsô wol geladen.
des nâmen die vil cleinen schaden,
die darumb gâbe kâmen
und ez umb êre nâmen.
dâ wart alsô vil gegeben,
daz ich daz nime ûf mîn leben,
daz diu werlt erstorben ist,
als wîte sô diu erde ist,
daz nie künec sô lobesam
sô grôze hôchzît ie gewan.
gerihtet wâren die tische.
wîze semel und vische
und edel wildbraete
und ander guot geraete,
des gap man dâ mêr danne vil.
vor den tischen singn unt seitspil
hôrt man dâ michel wunder.
alsô man dô besunder
het vroelîche gezzen,
dô wart des niht vergezzen,
sich huop der buhurt verre mê
und noch herteclîcher dann ê.
der buhurt wart herte.
ûf dem plâne manec geverte
wart getân hin unde her.
die schilte giengen dicke entwer
sust unde sô, hie unde dâ.
alle die jâhen sâ,
daz nie sô herter buhurt
ze küneges hôchgezît ie wurt.
ez werte alsô unz an die naht.
wâ diu ros naemen diu maht,
des muoz mich immer wunder hân.
dô der buhurt wart verlân,
do geselleten sich ie viere
zuo einander schiere
und kêrten alle gegen der stat,
dâ der künec hûs hât,
zuo der guoten veste.
man hiez sumelîch geste
an den selben zîten
mit samt dem künege rîten
in die burc ûf den palas.
der künec mit hôhem muote was.
dô hiez er des degens vil vruo
bereit sîn alle die dar zuo,
die bî dirre hôchzît
wâren slehtes âne strît
komen zuo im in daz lant.
des gewerten si in alle zehant.
als ez des morgens wart tac,
nû hoeret wes der künec pflac.
der was vrüeje ûf gestân
und die mit im wolde hân.
er gie ûf sînen palast.
er sprach< hie ist manec edel gast
und ouch mîner mâge vil,
die ich dar zuo haben wil:
daz si mir râten daz ist zît.
etwer ist der mir gît
sô guoten rât umbe ein wîp.
in der mâze ist nû mîn lîp
daz ich darf einer vrouwen wol
und die man vür guot dol
über mîniu rîche.>
des gedûhtes guot al gelîche.
nû wâren ouch alle die komen,
die des nahtes heten vernomen
daz si vruo kaemen
und die messe ze hove vernaemen.
dô daz ingesinde überal
mit vreuden kômen ûf den sal,
dô was daz ezzen nû bereit:
dô rihte man die tavel breit:
der künec gebôt bî ir leben
den schaffaeren gnuoc ze geben
allen den die ez wolden
und die ez nemen solden.
dô man hete gezzen,
der künic hiez mezzen
die hôhen und die besten,
die alliu lant wol westen.
sumelîch die nam wunder
und trahten ouch besunder,
waz der künic wolde.
die besten man ûz holde
und bat die mit dem künege gân,
dâ er ir rât wolde hân.
in einer kemenâten
si sich schier vertâten.
zuo zin er nidere gesaz.
er sprach< ir herren, wizzet daz,
iuwern rât ich gerne haben sol.
nu bedorfte ich iuwer nie sô wol
ze allen mînen êren,
ich wolde dar zu kêren
daz ich ein wîp naeme
swâ ez mir rehte kaeme.
nû mac ez âne iuch niht ergân.
nû wil ich iuwern rât hân,
ob ez iu wol gevalle.>
si begunden swîgen alle
und retten niht über lange stunt,
dô er in hete getân kunt,
wie gestalt was sîn muot.
si dûht sîn rede alsô guot,
si trahten als si solden,
waz si im râten wolden.
dô si nû lange alsô swigen,
dô was ir aller muot gedigen
under in an einen man,
der hete sinne sunder wân
und weste ir iegelîches muot.
der sprach ze dem künege guot
< herre, wir suln iu antwurt geben.
iu hât got guot unde leben
geordent in dirre werlde vil.
nû welt ir der tugent zil
mit triuwen übergulden.
ir welt in gotes hulden
nâch reinen êren werben
und in sînem dienste sterben.
ir sît in ein reinez phat getreten.
ir habt uns, herre, gebeten,
daz wir iu râten umbe ein wîp.
wâ vind wir nû der vrouwen lîp,
dâmit ir werdet wol gewert?
sît ir sô reiner êren gert,
sô vüege iu got diu saelikheit
dâ von iu nimmer geschehe leit!>
einer der sprach under in
< swaz ich noch lande gevarn bin
bî mînen zîten lange stunt,
sô waene ich wol, mir sî kunt
in der mâze wol sehzec lant
und in den landen bekant
al die vürsten dar inne.
als ich mich rehte versinne,
sô kan ich geschouwen
alle die vrouwen
die in den selben rîchen sint.
dar ûz hân ich genomen ein kint,
diu mir übr alle die behaget,
die der tac ie hât betaget.
diu selben hêrlîchen lant
diu ich iu ê hân genant,
dar undr ich einez vunden hân
( des sult ir iuch an mich wol lân):
dar inne ist diu vrouwe.
des ich wol got getrouwe,
und wirt iu diu schoene maget,
von der ich iu hân gesaget,
sô sît ir alles des gewert
des iwer lîp ze vreuden gert.
alle die ich hân gesehen
( des wil ich bî mînen triuwen jehen)
die sint ein tou und ein wint
wider künec ladineres kint.
ich wil iu kunt tuon ir namen,
des darft dû dich nimmer schamen.
wirt dir diu küneginne,
sô hâstû mit gewinne
der minne lôn errungen
und ist dir wol gelungen.
minne sô ist si genant
und heizet westenmer ir lant,
dar in si und ir vater ist.
nû vüege der süeze crist
dir den tac ze heile,
daz si dir werde ze teile,
minne diu vil schoene,
die ich vür alle vrouwen croene
mit êren und mit tugenden.
sô hât dir got in dîner jugende
vreude und êre gegeben.
dû maht wol lieplîchen leben,
dû und dîn âmîe.
vor allen sorgen ich dich vrîe.
sô hâstû êre unde guot
und blüet dir immer hôher muot.
diz bedenke dû nû baz.
ich wil daz lâzen âne haz,
ob dir nû ieman drâte
ein bezzer dinc gerâte,
daz wil ich lâzen âne zorn.
schoene unde hôchgeborn
ist si ob allen künegen wol,
ûf mîne triuwe ich daz nemen sol.
nû vrâge, künec rîche,
dise herren alle gelîche,
ob ez in wol gevalle.>
dô sprâchen si alle,
daz ez guot waere.
dô liebet dem künec daz maere
daz ez si alle dûhte guot.
er sprach< ich sage iu waz ir tuot.
nû helfet dar nâch trahten
und habt in iuwern ahten,
wie wir daz an ein ende getragen
daz wir in kurzen tagen
werben umb die vrouwen.
benamen ich muoz si schouwen
od mich enirre sîn der tôt.
ez understêt kein ander nôt.>
si sprâchen< lieber herre,
ez ist niht ze verre,
ez enkomen her unde dar
die boten die ir nemet gar
in iuwer heimlîche,
die vil getriulîche,
werbent umb die vrouwen,
den ir des welt getrouwen.>
dô sprach der künec dietwart
< nû wen aht wir ze der vart?
daz wolte ich gerne vernemen.>
< ze boten sol iu wol gezemen>
sprach der lantgrâve erewîn,
< sô râte ich, lieber herre mîn,
an vier iuwer man,
die ich iu wol genennen kan.
daz eine sî starcher,
der var gegen westenmer:
daz ander sî arnolt,
der ist iu mit triuwen holt:
sô wil ich selbe der drite sîn.
der vierde sî baldewîn.
die sint iu zuo der reise guot.>
der künec sprach< nû tuot
mînen willen dar an
und bitet her ze hove gân
die edeln recken balde,
wellents mit gewalde
der reise vor gesîn.>
dô sprach der lantgrâve erewîn
< iu ist nieman sô guot.
iuwer botschaft wirt wol behuot.
nu enbiete swaz ir wellet
oder swaz iu gevellet
dem rîchen künege ladiner.
die boten habent dehein wer,
si enleisten allen iuwern muot.>
diu rede dûhte den künec guot.
nû wâren die boten komen,
die der künec het ûz genomen
dâ hin ze sîner reise.
er sprach< nû habet niht vreise
umbe dise boteschaft.
ich gibe iu guots sô rîche craft
und tuon iu sô getâne êre,
des ir habt vrumen immer mêre.>
dô sprach der marcgrâf baldewîn
< solte ez unser tôt sîn,
wir werben iu die boteschaft,
uns irre dan die gotes craft:
sus tuot des dehein ander nôt.
wir sterben dann benamen tôt,
wir bringen iuch ab oder an.
wir scheiden nimmer von dan,
wir erwerben iu die vrouwen:
des sult ir uns getrouwen.>
dô sprach der künec alzehant
< nû habet ûf mînen triuwen pfant,
sît ir ez sô gerne tuot,
mir zerinne denne lîp unde guot,
ich rîche iuwers kindes kint,
und swaz iwer mâge sint,
den wirt guot von mir getân.
die wîle ich eine huobe hân,
die wil ich in halbe geben
und mit dem andern teile leben.>
der marcgrâve erewîn dô sprach
< nu betraht ein anderz dar nâch,
wann die boten sullen sîn bereit.>
dô sprach der künec vil gemeit
< so ez aller schierist mac gesîn,
daz ist wol der wille mîn.>
< bereitens ist uns vil unnôt.>
der künec bat und gebôt
sînen schaffaeren,
als ich iu wil bewaeren.
< nû habt in iuwern sorgen
daz ir gewinnet hin umb morgen
einem kocken zuo der habe.
und gâhet noch hînte abe,
sô ez morgen welle tagen,
daz allez sî ûf getragen
daz mîne boten sule hân.>
sîn gebot wart getân.
der künic hiez springen,
vil baldeclîchen bringen
die sîne kameraere:
die kâmen durch daz maere,
als in der rîche künec gebôt.
dô hiez er manegen phelle rôt
vil snelleclîchen dar tragen,
die guoten samît wol beslagen
mit gesteine und mit golde,
als er ez geben wolde
den herzelieben boten sîn,
und hiez in füllen manegen schrîn
ûz sîner kemenaten.
die boten wurden wol berâten
mit maneger guottaete.
spîse und gewaete
des wart in wunder gegeben.
der künic sprach< iuwer leben
müeze got gevristen.
nû werbet mit listen!
und vüeg mir got in kurzer stunt
daz ich iuch sehe gesunt
und gebe iu got sînen segen!>
dietwart der junge degen
mohte daz nie verlân,
diu ougen muosn im übergân
umb die lieben boten sîn.
der herzoge arnolt sprach< herre mîn,
nû wâge wir lîp unde guot.
nu gebiete iu got daz ir tuot
an uns hie heime daz beste.>
der künic vil wol weste
waz si meinten dâ mite,
< darumbe dû mich niht bite!
got behüete iwern lîp!
iuwer kint und iuwer wîp
sulen mir wol bevolhen sîn.
daz habet ûf den triuwen mîn.>
nû ist ez komen an die stat
daz der künec gevertegt hât
sîne lieben boten dan.
dô kômen ouch ir mâge gegân,
dar nâch diu kint und diu wîp.
si heten mit clage an ir lîp
sô grôze ungehabe getân:
swaz ich von clage vernomen hân,
daz ist allez gar ein wint.
si kustn ir wîp und diu kint,
dar nâch alle ir mâge.
dô stiezen si ze wâge
ir kocken unde schieden dan.
dô wart weinen niht verlân.
der künic sach in lange nâch.
vil ofte er weinende sprach
< herre got vil guote,
nû habe in dîner huote
die vil lieben boten mîn!
ob ez niht anders müge gesîn,
sô brinc si mir wider gesunt!>
nû was ez komen an die stunt
daz er ir niht ersach mê:
si wâren verre ûf den sê
von dem stade hin gevarn:
dô bat ouch er si got bewarn.
got der vuogte in einen wint,
der in ze staten komen sint
ûf dem breiten wâge.
got vuogte in die lâge
daz si mit gemache
ân aller slahte sache
vuoren inner einlif tagen
als wir daz maere hoeren sagen,
ze westenmer in daz lant,
dar si ze boten wârn gesant.
dô si begunden gâhen
zuo der habe sô nâhen,
dô begunde ir schifman
die segel nider lân.
ûf der burc ze valdanîs
begunden die liut alle wîs
ab den zinnen schouwen,
ritter unde vrouwen,
und nam si michel wunder,
waz schiffe sô besunder
in die habe waere bekomen.
< nû hete ich gerne vernomen,
welher hande volc ez waere.
einweder ez diutet maere
oder ez sint koufliute.
daz besehe wir wol noch hiute.>
die boten sigelten in die habe.
ir anker ûz zuo dem stade
hiezen si dô schiezen.
niht mêre si daz liezen,
si giengen ûz an daz lant
und sâzen nider allesant.
die herren wurden des enein
< unser sorge ist niht ze clein.
nû râten wie wir wellen varn,
dâ mite wir wol bewarn
beidiu lîp unde guot.>
der eine sprach< ich sage waz ir tuot.
nû trahtet wen wir welle lân
bî dem schiffe alhie bestân:
die andern gên ûf die veste.
daz ist uns daz beste.>
si schuofen zuo dem guote,
daz man ez wol behuote,
vier und zweinzic man,
die besten die si mohten hân,
und sprachen alsô zuo in.
< nû well wir scheiden von iu hin.
sô habt darumb niht sorgen.
wir kumen benamen morgen,
wir werden danne gevangen.
wie ez uns ist ergangen,
daz wirt iu morgen kunt.
verwartet ir vür die stunt,
sô hebet iuch von hinnen
und habet in iuwern sinnen
daz ir iht lenger bîtet,
dâ von ir kumber lîdet.>
si hiezen von den schiffen tragen
die guoten samît durchslagen,
cleider von trôjande,
ûz der heide lande
die allerbesten sîden,
die mohten wol gelîden
die hôhen boten rîche.
die cleiten sich hêrlîche
und ouch ir geselleschaft.
si heten guotes grôze craft.
wie vil ieglîcher gesellen hât,
daz bescheide ich iu an dirre stat:
ir ieglîcher selbe vierder was.
...
ein phelle grüene als ein gras,
den man wol ûz tûsent las,
dar ûz ein infel was gesniten:
porten mit spaehelîchen siten
zuo dem halse und zuo den handen.
zehant si sich dô wanden
ûf gên der veste.
nû wolt diu sunne ze reste
und ouch zuo gemache nider gân.
si riten schoeniu castelân.
daz ingesinde under dem tor
innerthalbe und dâ vor
die liezen in niht versmâhen,
si begunden vaste gâhen
gegen den werden gesten.
ez wârn vil nâch die besten
die der künic mohte hân.
hie mite wart daz niht verlân
( vil rehte sult ir merken daz),
die geste wurden baz dan baz
von dem ingesinde enphangen.
dô kom ouch dort her gegangen
manec hôher burgaere,
die wolten vrâgen umb diu maere.
die boten wâren abe gestân.
dô nam man diu castelân
und wart der hêrlîch gepflegen.
manic ritter und degen
die drungen ûz dâ zuo dem tor,
dâ si die geste vunden vor
in tugentlîcher mâze.
ich daz ouch niht lâze,
ich sage iu vil unverswigen,
her und hin genigen
wart beidenthalben vil getân.
hie mit vuorte man die geste dan
in die burc ûf den palas,
dâ der künic inne was.
der saz mit grôzem schalle.
sîn ritterschaft alle
mit vröuden bî im sâzen.
zehant si niht vergâzen
si ruochten gên in ûf stân,
dô si si sâhen her gân.
die boten von roemisch lant
die stuonden mit zühten alzehant
vür den künic hôchgemuot,
als man noch ze hove tuot.
der künic neic in schône
und sprach mit vollem lône
und ouch mit zühten tugentlîch
< sît gote willekomen ir alle gelîch
zuo mir in mîn eigen lant.
ze vreuden ist ez mir erkant
daz ich iuch gesehen hân.>
er bat die herren sitzen gân.
dô sprach der lantgrâve erewîn
< genâde, lieber herre mîn.
welt ir, künic hôchgeborn
nû daz lâzen âne zorn
und vernemet unser botschaft:
wan wir sîn in iuwer craft
komen alsô verre.
nû tuot genâde an uns, herre.>
der künic die boten dô ane sach.
vil tugentlîch er zuo in sprach
< die boteschaft und iwer maere>
sprach der êrbaere
< sol mir lieplîch gezemen.
ich wil gerne vernemen,
waz ir werbet gegen mir.
ich weiz wol daz ir
werbet keinen boesen rât,
der wider mîne êre stât.>
dô sprach der lantgrâve erewîn
< benamen ich wolte ê tôt sîn,
ê ich immer iht erwurbe
dâ von ieman verdurbe.>
dô sprach ladiner der helt
< nû werbet allez daz ir welt.
daz ist mîn guoter wille.>
dô wart ein michel stille
daz dâ nieman niht ensprach.
nû sult ir hoeren waz geschach.
erewîn der sprach< herre,
so enbiutet iu vil verre
der hôhe künic von roemisch lant
sînen dienest alzehant
und sîn güetlîch triuwe,
slehtes âne riuwe
allez liep und allez guot.
sîn sin und aller sîn muot
iu ze dienste immer stât.
und ist daz ir iu dienen lât,
sô lebet ûf der erde
nindert künec sô werde
dem er dienstes sô willec sî.
des wirt er nimmer von iu vrî.
und ruochet, künec, vernemen mêr,
waz iu mîn herre enbiutet her.
ir wizzet wol und ist iu bekant
er heizet künec über roemisch lant,
sîn maht ist michel unde grôz:
und sît ir des wol sîn genôz
an edel und an rîcheit,
daz hât man im wol geseit.
nû muotet des der herre mîn,
daz dû im gebest die tohter dîn
êlîchen ze einem wîbe.
an guote und an lîbe
hât er wol die êre,
daz si immermêre
wol mit vreuden leben mac
mit mînem herren manegen tac.>
mit kürzer antwurt der künic sprach
zuo den boten die er sach
< antwurt sult ir von mir hân.
wil ez an gotes willen stân,
sô ist mîn wille des vil guot,
dar zuo aller mîn muot.
swaz got wil daz muoz ergân.
sol mîn tohter immer man
ir ze liebe genemen,
sô mac ir wol gezemen
der künec von roemisch lande,
wirbt er ez âne schande.>
< herre, dâ ist iu niht zwîvel an.
swaz ich iu gesaget hân,
daz ist allez sleht gar.>
dô sprach der künec< ist daz wâr,
des bringt er mich wol inne.
ob mîn tohter minne
im zimet ze einer vrouwen,
sô wil ich gote getrouwen,
er werde alles des gewert
des sîn herze ze vreuden gert.>
< lât si got mit vreuden leben,
sô hât got in beiden gegeben>
sprach der lantgrâve erewîn
< aller tugende vollen schrîn.
nu enbiut slehticlîche
dînen muot, künic rîche:
waz dû hie mite tuon wil,
des gip uns ein slehtez zil.>
dô sprach der künic lobesam
< daz wil ich iuch wizzen lân.
vart heim, sagt iuwerm herren,
ich lâze im dar an niht gewerren,
komt er her zen nehsten sumertagen
( alsô sult ir im von mir sagen),
sol ez an gotes wille sîn,
sô gibe ich im die tohter mîn.
hân ich gelt unde lant,
ir sehet daz wol nû zehant,
daz ich mêre erben hân
wan mîn tohter wol getân
und mînen suon ruother.
dem gibe ich westenmer:
sô si portegâl
und diu stat ze mundâl
mîner tohter minne.
dannoch in mînem sinne
hân ich manec rîche guot:
des ist willic mîn muot,
daz ich allez daz wil geben,
und hilft mit got daz si sol leben.>
< sô welle wir scheiden hinnen.
herre, ir habet uns wol mit minnen
geverteget âne schande
wider heim ze lande>
sprach der lantgrâve erewîn.
< got der lâze iuch saelec sîn
und lange leben wol gesunt.
nû gebet uns urloup hie zer stunt
heim ûz iuwern rîchen.
wir varen vroelîchen.>
der künic zuo den boten sprach
< nû lât iu sîn niht ze gâch.
des belîbet ir âne sorgen,
bestêt unze morgen.>
dô sprach der lantgrâve erewîn
< herre, daz mac niht gesîn.>
der künic sprach< ez geschiht wol.
gewern man mich des sol:
geruochet hie ze bîten.>
er hiez bî den zîten
die kameraere balde tragen,
als wir daz maere hoeren sagen,
zobel unde hermîn.
mohte iht bezzers gesîn,
daz hiete er heizen tragen dar.
doch brâhte man( daz ist wâr)
manic hêrlîch silbervaz
und dâ mite( nû wizzet daz)
manegen bouc rôten,
die samît unverschrôten,
golt und gestein.
ez enwas nie sô kleine
daz er dâ gap den boten starc,
man ahte ez vür tûsent marc.
dannoch gap er in mêre
durch ir selber êre,
sehzehen kastelân.
dô diu gâbe ein ende nam,
dô schieden die boten rîche
von dannen vroelîche.
der künic wolte des niht lân
wie ez an ir schiffe waere getân,
daz wolte er rehte besehen.
er hiez heimlîchen spehen,
ob in ihr gebreste spîse.
daz wart versuochet lîse.
dô heten si brôt unde wîn:
swaz ander dinc sol dar zuo sîn,
des hetens an dem schiffe genuoc.
hie mite man in hin wider truoc
ir soumschrîn und daz gewant.
si nâmen urloup zehant.
< dienstes mêr danne vil
ich mînen vriunden enbieten wil>
sprach der künic ladiner,
< ich und allez mîn her:
und swaz ich guotes ie gewan,
dar über sol gewalt hân
iuwer herr von roemisch lant:
und tuot im daz von mir bekant,
ich diene im unz an mînen tôt:
des enirret mich dehein nôt,
daz rehtiu nôt geheizen mac.
gevüeget uns got den tac,
daz wir uns vriunden beide,
swer uns danne scheide,
der muoz haben undanc.
dar an bin ich staete âne wanc.>
urloup wart dô genomen.
nû sint die boten wider komen
zuo ir schiffe in die habe.
si zugen ûf bî dem stade
ir segel unde vuoren dan.
si kom ein guoter wint an,
der in ze rehter mâze lac.
si treip der wint und der wâc
in einer kurzen wîle
( mit dem maere ich île)
ûf dem wâge vaste
manic mîle und raste
unz an den niunden morgen.
si kômen unverborgen
ze brandîs in die habe.
si sprâchen< nû sî wir abe
aller unser sorgen komen.
habet ir nû rehte vernomen
wie man uns dort hât geseit,
daz daz iht werde verdeit.>
dem potestât von der stat
man diu maere verkündet hât
< des küneges boten die sint komen.>
nû het er nie sô schier daz vernomen,
er îlte vaste gâhen
dâ er die boten wolte enpfâhen.
mit im ein grôziu menege reit,
vil manec burgaere gemeit,
die ouch die boten, als man sol,
wolden grüezen und enpfâhen wol.
hie mite in snelle wart bereit
ezzen und trinken, als man seit:
und in den selben stunden
dô hete der potestât vunden
zweinzic soumaere,
die truogen golt swaere.
dô daz ezzen wart verlân
und si von den tischen giengen dan,
dô vrâgt der lantgrâve erewîn
< ist ab ieman rehte schîn,
wâ wir den künic vinden,
der sol des niht erwinden.>
dô sprach der potestât an der stunt
< daz tuon ich iu rehte kunt,
ir vindet den künic ze rôme.>
urloup nâmen si schône
und schieden mit den maeren dan,
als in dâ kunt wart getân.
si strichen naht unde tac,
als ich vür wâr wo sagen mac,
unz an den zehenden morgen vruo.
dô riten si ze rôme zuo
sô nâhen, als ich hân vernomen.
si wârn ir leides ze ende komen
und ouch ir arebeite.
nû kom ein bote und seite
von rôme dem künic maere,
daz wider komen waeren
die vil lieben boten sîn.
< nû wol ûf, al die helde mîn,
und helfet mirs enpfâhen!>
dô wart ein michel gâhen.
dô wâren ouch die boten komen,
als ich an dem maere hân vernomen,
ûf den hof ze latrân.
der künic und ander sîne man
mit vroelîchem muote gie
dâ er die boten sîn enphie.
lieplîche er ze in sprach
< leide mir nie geschach
sît ich iuch gesehen hân.
daz ist ze vreuden mir getân.
waz saget ir mir nû maere?
mit mînes herzen swaere
mit vreuden inder wider komen?
gerne haete ich daz vernomen,
wie ir habt geworben dort.
aller mîner vreuden hort
unde ouch gar mîn swaere
daz stêt an iuwerm maere.>
dô sprach der lantgrâve erewîn
< herre, ir sult vrô sîn.
daz maere allez ebene stêt,
nâch iuwerm willen ez schône gêt,
ez ist geschaffet allez gar.
sûmt iuch niht und varet dar:
iuch irret dort niemen niht.
trahtet niwan daz bî zîte geschiht.
dar zuo suln wir iu maere sagen,
des sul wir iuch niht verdagen:
iu enbiutet dienstes unde guot
darzuo willigen muot
der künic von westenmer.
lîp lant unde her
daz ist iu immer undertân.
nû gâhet, iuwer wille derst ergân.>
< wes solt wir danne beiten?>
dô hiez et gereiten
manegen kiel hêrlîch.
sô vil der hôhen zierde rîch
bat er an diu schif tragen.
er gewan wol in zweinzic tagen
allez daz er solde
od mit im vüeren wolde.
die er mit im wolde hân,
vier tûsent sîner man,
die alle ritter hiezen,
die in ouch niht liezen
lîbes noch guotes,
die wâren wol des muotes,
swaz in ir herre gebôt,
daz si daz durch deheine nôt
nimmer niht geliezen,
swâ si ze sturme stiezen.
dô rietn im sîne liute
als ich iu nû bediute.
< nu besetzet iuwer veste,
daz ist iu daz beste.
dar an ir niht erwindet.
schaffet daz ir vindet
mit gemache hie heime iuwer lant.>
daz wart betrahtet alzehant,
wen er hie heime wolte lân.
reinher unde îwân
den enphalch er die marke
und schuof in helfe starke.
dâ mit tet er in sînen segen
und bâten si got sîn pflegen.
dâ mite schiedens dô von dan,
der künec und die ander sîne man
über sê, daz ist wâr.
si heten sich bewegen gar
aller sorge sunder wanc.
nû was ez in den tagen lanc,
sô allez daz meiget,
daz rehte vreuden heiget,
beide wilde unde zam,
sô diu heide und der tan
geblüemet allez schône lît
in der süezen sumerzît.
nû merket waz ich iu sage.
si heten niwan aht tage
gevaren ûf dem breiten sê,
dô kom ein sturm, der tet in wê
und sluoc si leider alzehant
ûz in ein einlant.
ankern dô der künic hiez.
die segel man dô nider liez.
ab den schiffen si dô giengen,
bî handen si sich viengen
und clagten vaste ir herzen sêr.
in der zît dô lief dort her
ein wurm ungehiuwer,
dem vuor wildez viuwer
ûz ze sînem munde,
swenne er blâsen begunde.
sîn stimme unmaezlîche erdôz.
ez was ein tier kûm alsô grôz
sam in der mâze ein serpant.
der künic sprach dô zehant
< ir herrn, uns welle got nern
und mit sîner craft wern,
wir sîn anders ungenesen.>
dô hiez er ab den schiffen lesen
gêren und ouch schilde
gegen dem starken wilde.
iedoch hân ich daz vernomen,
des êrsten was ze were komen
tîbalt der guote.
mit unverzagtem muote
ze schirme bôt er den schilt.
den gêren nam der recke milt
und lief den starken wurm an,
do er im sô nâhen was gegân,
und begunde mit vil starken slegen
sô baltlîchen dar ze legen
mit stechen und mit schiezen.
des liez in niht geniezen
daz tier ungehiuwer.
ez blies dar ein viuwer,
dâ von der vil werde man
kom lebendic nimmermêre dan.
in den zîten hete ouch sich
der künec bereit( nû hoeret mich)
und vierzic sîner man.
einer vür den andern dan
begunde loufen an daz tier.
zwâre nû geloubet ir,
der wâren drîzic schiere tôt.
dô der künic dise nôt
an sînen lieben liuten sach,
er sprach< owê und immer ach!
zwiu bin ich immermêr!>
dô ruoft er dar unde her
< nû wol ûf alle die ich hân,
lât iu mîn leit ze herzen gân!>
dise kômen mit ir bogen,
mit armbrüsten ûf gezogen,
mit swerten und mit gêren:
dô wânten si versêren
diz vreislîche kunder.
dô striten si besunder,
dise sus und jene sô.
alsô wert daz tier sich dô
des küneges unde sîner man.
dem künege wart solche schande getân,
des er immer jâmerec was.
ich sage iu wâ von der selbe genas.
dô der werde künec gesach
daz im daz leit gie vaste nâch,
dô wart er sô grimmec
und ouch sô gar unsinnec,
daz er sich ze lebene gar bewac.
< ez muoz ouch sîn mîn endes tac
an dirre wîle!> sô sprach er.
er zucte ûf einen scharfen gêr
und lief den starken wurm an
und traf in, als er sich versan,
in zuo dem halse und in den lîp.
< ich geriche hiute manic wîp
an dir, der dû hâst leit getân.
die wîle ich daz leben hân,
so begibe ich dich tâlanc niht,
swaz mir halt von dir geschiht.>
der stich daz starke kunder
entwelte sô besunder,
daz ez vor grimme begunde
holen ûf von grunde
ein stimme sô vreislîch,
dâ von der edel künic rîch
vil nâch den tôt haete genomen.
der wurm was an in komen
mit einem stanke den er blies.
diu brünne zunt sich als ein mies.
dô muost der strîtmüede man
durch lîbes nôt scheiden dan,
er was worden âne wer:
er sanct sich nider in daz mer.
dô er erkuolt ein teil,
dô wolt er versuochen aber sîn heil.
er stuont ûf unde huop sich dan
und lief sô grimmeclîchen an
disen vreislîchen wurm.
sich huop zwischen in ein sturm
sô starc und sô herte.
manic swinde geverte
tribens zwischen in entwer,
der man in hin, der wurm in her.
er werte sich als ein man,
der gerne wil sîn leben hân.
alsô lange werte der strît
unz über vruoimbiz zît.
daz kunder sich vaste werte,
den man ez dicke entwerte
daz er vil oft umbe sîn leben
niht einen pfenninc hete gegeben.
ouch hân ich daz wol vernomen,
im waern die sînen gern zuo komen:
des wolt er in gestaten nie.
mit dem vâlande er umbe gie
wol unz über mitten tac.
einen slac er mit creften wac
dem starken wurm ûf sînen gebel,
daz ein viur unde ein nebel
ûz dâ ze sînem giele spranc,
daz ez mit dem tôde ranc.
ez begunde von im kêren dan.
er sach ez vil unverre gân
unz ein stimme von im brast,
daz ab den boumen loup unt ast
muoste vallen, dô daz tier
erstarp, daz geloubet mir.
dietwart der werde degen
hete sich sô gar erwegen
mit vehten an dem wurme,
daz er nâch dem sturme
nider seic ûf daz gras.
er enwiste selb niht wie im was.
die sînen stuonden über in,
si sâhen in sô gar âne sin
unde ouch âne witze ligen:
si heten sich sîn vil gar verzigen,
si wânden des, ez waer sîn tôt.
si nâmen in mit dirre nôt
und truogn in an ir schif dan.
die segel zoch der schifman
wider ûf alsam ê.
si vuorn dan und beliben niht mê.
ir herre mit uncreften lac
vil nâch unz an den dritten tac:
vil kûme er sich dô versan.
dô wârn ouch si nû komen dan
ze westenmer in daz lant,
dar inne er mit vröuden vant
durch die er dar was komen.
nû hete ouch dâ der künec vernomen,
ladiner diu maere,
daz der roemisch künic waere
komen mit vil rîcher habe:
< wol ûf und vart mir hin abe,
alle die ich bî mir hân.>
daz gebot vil schiere was getân,
diu ritterschaft mit schalle
volgten dem künege alle.
waer ez ze hoeren niht ze lanc,
wie der gruoz unde der antvanc
mit emphâhen wart getân:
dietwartn und alle sîne man,
den enphie der künec ladiner
âne strît und âne wer.
sô was kein ander zwîvel dran,
hie mite wârn diu castelân
ab den schiffen gezogen.
mich hât daz maere niht betrogen.
der künec reit ûf die veste.
die sînen lieben geste,
die vuorte er mit samt in.
ûf sînen palas hin.
mit tepech und stuollachen
von manegen spaehen sachen
wâren die wende
an allen vier enden
behenget und gezierte.
der palas was gewieret
rîchlîchen unde wol.
nû hoeret was ich sagen sol.
ez was nû komen dar an,
daz man ze tische solde gân.
der wirt die wirtinne
mit lieplîcher minne
des nahtes bat ze tische gân.
ir muot der was alsô getân,
allez daz der künic wolde,
daz si daz gerne dolde.
dô wâren ir juncvrouwen,
die gerne wolden schouwen
die geste und die ritterschaft.
der wirt hete der tugend craft
an alle die vrouwen geleit
und si ze wunsche gecleit.
mit grôzer massenîe gie,
als ich iu bescheide hie,
des hûses vrouwe aldort her.
hundert maget unde mêr
die volgten ir an der schar.
ze vorderst gie( daz ist wâr)
minne diu vil schoene,
die ich an dem maere croene
vür alle vrowen die lebendec sint
oder ie wurden wîbes kint.
güetlîch wol gebâren,
des sach man si vâren,
beidenthalp genîgen in die schar.
si nam vil tugentlîchen war
der swachen zuo den besten.
des wart ir von den gesten
gesprochen güetlîchen,
von armen und von rîchen.
nû wârn geriht die tische.
von semel und von vische,
des stuonden dâ wunder widerstrît.
di sâzen in lieplîcher zît
wol verre ûf die naht.
nû wart ouch dâ gedaht,
als ir habt ê wol vernomen,
warumbe dar was bekomen
dietwart der hôchgemuote,
umb dise vrouwen guote.
daz ich nû lange gedagte,
unde iu niht sagte,
daz waere ze hoeren swaere
und den liuten ein michel maere.
nû lâze wirs ein ende hân.
dô wart mit rede vil getân
und allez daz ûz gemezzen
unde des niht vergezzen,
daz man ze êlîcher hîrât
tuon sol unde getân hât.
nû habt irz allez wol vernomen,
wie ez her und hin ist komen.
ladiner der rîche
der gap endelîche
dem künege von roemischlant
sîn schoene tohter dô zehant,
dar zuo lant unde guot,
als ein vater sînem kinde tuot.
er gap ouch ir hin widere,
daz si gevreute sidere,
sîniu lant und sînen lîp.
er wart ir man und si sîn wîp.
nû habet irz niht vür undanc,
daz ich iu niht hân lanc
disiu maere getân.
dô der hîrât was ergân,
dô wart der vrouwen ze ir phlegen
vierzic meide ûz gewegen.
die vuoren mit ir samt von dan.
hinder ir wart niht verlân
von cleidern noch von golde
und swaz si haben solde,
daz wart zen schiffen getragen,
manic soumschrîn wol geladen.
weinen wart dô niht verlâzen.
mit zühteclîchen mâzen
wart urloubes dô gegert,
gerne und ungerne gewert.
ladiner von sînem lande
vierzic ritter sande
mit sîner tohter über sê.
gebiten wart dô niht mê,
si vuoren hin ze roemisch lant.
boten wurden vür gesant,
die dâ heime taeten kunt
allen den bî der stunt,
armen unde rîchen
vil gewalteclîchen,
daz si waeren bereit,
swenn daz maere wurde geseit,
daz der künec zuo komende waere.
der bote schiet mit dem maere,
er gâhte danne alsô sêre,
er sûmt sich niht mêre.
dô er in roemisch lant was komen,
man hete diu maere schiere vernomen.
der bote tete den besten kunt
< nû sît bereit in kurzer stunt
und gebiet ouch den besten
ze allen mînes herren vesten,
daz si komen ze latrân.
dâ wil er hôchzît hân
mit mîner lieben vrouwen.
swer in dâ welle schouwen,
der kome dar kurzlîch.
mîn herre, der künic rîch,
der kumet mit grôzem schalle.
nû bitet er iuch alle,
daz ir bereitet iuch dar zuo.
ich waene er kume morgen vruo.>
nû liez ouch daz nieman,
sich huoben vrouwen unde man
ze rôme, als in der bote seit.
dô was allez daz bereit,
daz man haben solde,
dô der künic wolde
haben sîne hôchzît.
ez enwart weder ê noch sît
nie dehein hôchzît alsô grôz.
der uns daz maere zesamne slôz,
der tuot uns an dem buoche kunt,
daz weder ê noch bî der stunt
nie hôchzît sô schoene wart.
dô kom ouch künic dietwart
mit sîner mässenîe,
manec grâve unde vrîe,
künec herzoge, dienestman,
die besten die er mohte hân,
die enphiengen in güetlîchen wol.
dô tete man als man tuon sol.
gesidel dô bereitet was,
die tepeche nider ûf daz gras
al umbe wârn gebreitet.
die tische wârn bereitet.
man satzt die herren überal
in dem hove und ûf dem sal.
schoene was diu hôchzît.
man gap dâ wunder widerstrît.
swer guot nemen wolde,
den rîchete man mit golde
und gap swer guotes gerte,
diu hôchzît werte
vierzehen naht unde tac,
daz man niwan ze gebene pflac.
dô diu hôchzît ende nam,
nû sage ich iu âne scham,
dô riten alle die heim.
nû merket rehte waz ich mein,
dô endet sich diu hôchzît.
dietwart der lepte sît
mit êren vierhundert jâr:
daz ich iu sage, daz ist wâr.
alliu tugent bluote an sînem lîbe.
er gewan bî sînem wîbe
vier unde zweinzic kint.
owê, die sturben alle sint,
daz im niwan einz beleip.
des tugent wart sît so breit
daz er wol vier und zweinzic lant
betwanc mit sîn eines hant.
wie er genennet waere?
daz ist mir ein kundez maere
unde wil iu sagen mêr:
sigehêr sô hiez er.
nû ist ez komen an den tac
daz dietwart niht mêr leben mac.
nû lâze wir in sterben
und sagen waz dirre werben
welle oder beginne.
er warp ouch nâch prîses minne.
nû lâze wir diu maere stân
und heben hie wider an.
dietwart gap sîniu lant
sînem sune allesant.
dâ mit gelac er leider tôt,
als got über in gebôt
als er noch übr al die werlte tuot.
dô wart lant unde guote
sigehêr dem rîchen.
nû hoeret sicherlîchen
sîn muoter starp ouch sît.
dô was gewahsen in der zît
sigehêr ze einem man.
diu maere hebent sich nû an.
er begunde ûf êre pînen.
dô rieten im die sînen,
daz er ein wîp naeme,
diu im wol gezaeme.
des volgete er in vil willeclîch.
sigehêr der künec rîch
der volgte sîner liute rât.
daz noch den vürsten wol stât,
swâ si volgent wîser lêre:
dâ von stîget ir êre.
sô geschach dem künege sigehêr.
er enriht sich nie dâ gegen ze wer,
ern taete gern daz beste.
swaz er ze tugende weste,
dar an was staete ie sîn muot.
daz riet im ie allez guot.
nû ist ez an daz maere komen,
als habet wol vernomen,
wie tugenthaft dietwart was,
als daz buoch von im las,
und was er êren âne strît
begangen hât bî sîner zît.
nû wart er nie sô tugenthaft
noch gwan guotes nie sô grôze craft,
ez wurde sigehêr sunderbâr
tugentlîcher, daz ist wâr.
beidiu lop und êre,
des hete er noch mêre
dann ie dehein sîn künne
bî sînen tagen ie gewünne.
nû waz welle wir des mêre?
er hete doch guot und êre
und dar zuo einen schoenen lîp.
nû lâze wir in nemen ein wîp
mit einem kurzen maere.
sigehêr der lobebaere,
dem rieten mâge unde man
nâch einer vrouwen wol getân
ze normandîe in daz lant.
diu was vrou amelgart genant
und hiez ir vater pallus,
daz maere saget uns alsus.
kunt tuot uns daz maere,
wie schoen die vrouwe waere.
allez daz si ie gesach
anders niht von ir jach,
niwan daz bî den selben tagen
nie schoener kint wart getragen.
boten wurden dô gesant
ze normandîe in daz lant.
zwêne herzogen rîche
die wâren boten sicherlîche
und ouch die man zuo in nam.
wie ir ieglîches nam
bekantlîch waere,
daz ist ein langez maere
den liuten vür ze sagen.
wir suln daz anders gar verdagen
und nenne wir die boten beide.
nû hoeret wie ich iu bescheide.
der eine hiez sigebant,
mêrâne was sîn lant:
dâ hiez der ander sindolt.
der künec gap in rîchen solt
und vertigt si rîchlîchen dan.
si vuorten vünf und sehzec man,
schoene pfert und rîch gewant.
ze normandîe in daz lant
kômen si kurzlîche
und wurben endelîche
ir lieben herre boteschaft
mit vil kurzlîcher craft.
ditz wart schiere an getragen.
wir suln daz maer niht lange sagen:
lâze wir ez ende hân.
dise vrouwen wol getân
wurbens minniclîche.
pallus der rîche
kom des schiere überein
( nû merket rehte wiech ez mein)
daz diu schoene amelgart
dem künege ze wîbe wart.
die boten gâhten vroelîche dan,
als ich iu gesaget hân,
und sagent ir herre maere,
daz im die vrouwe gegeben waere.
nû was er vrô und gemeit.
der künic schiere hete bereit
sîne werde ritterschaft.
er vuor dâ hin mit grôzer craft
und nam sîn wîp mit im dan.
niht lange ich iu gesagen kan
von der grôzen hôchgezît.
man gap dâ wunder wider strît
ze normandîe unde ouch hie.
diu hôchzît dar mit zergie.
nû hât der künec von roemisch lant,
als iu ist allen wol bekant,
ein wîp genomen, daz ist wâr.
daz gestuont dar nâch niwan driu jâr,
er wart ritter sunderlîch
sô schône und sô hêrlîch
mit hundert gesellen,
die ich iu wol kunde gezellen:
daz aber ich verswigen wil,
sust wurde der maere gar ze vil
ê unde ich die genante.
wer die rehte erkante?
daz ist nieman sô rehte kunt,
als ir nû hoeret an dirre stunt.
des sul wir vergezzen
und suln ein anderz mezzen
wie sigehêr( daz ist wâr)
mit êren vier hundert jâr
lebte in reinen blüenden tagen.
als wir die wîsen hoeren sagen,
mit êren er kint gewan.
daz buoch uns hât kunt getân,
ein und drîzic kint gewan er.
nû wil ich iu bescheiden mêr:
die gelâgen sider alle tôt,
( daz sult ir hoeren âne nôt)
daz der enheinez niht beleip
niwan, als uns daz buoch seit,
ein sun und ein tohterlîn.
welt ir, nû tuon ich iu schîn,
wie diu kint wârn genant.
daz ist mir als wol bekant
sam ob ich si hete gesehen:
des müezet ir mir selbe jehen.
der sun hiez otnît.
der wart sô biderbe ouch sît
daz man von sîner manheit
vil manegiu wunder hât geseit.
die vrouwen wil ich nennen,
die sol man ouch bekennen,
ich meine sigehêres kint.
diu hiez diu schoene sigelint,
alsô ist mir daz maere kunt.
die nam sider der künic sîgemunt
und vuorte si gên niderlande.
sigemunde man wol bekande:
der gewan bî sigelinden sint
ein lobesamez kint,
sîvriden den hôchgemuoten,
den starken und den guoten,
an dem sît grôzer mort geschach,
den hagene von tronege stach
ob einem brunnen mortlîch.
vil sêre riuwet er mich.
nû lâze wir diu maere stân
und heben hie wider an.
sigehêr der wart alt,
als ich iu ê hân gezalt:
der starp ouch, als man seit.
ez ist ein gewonlîch wârheit:
lebet der mensch kurz oder lange
mit vreuden unde mit gesange,
owê, sô muoz er doch sterben tôt.
daz ist ein clegelîchiu nôt
daz daz mensch niht sîner tugent
des guotes noch der jugent
vür baz niht geniezen mac,
swenne im kumet sîn lester tac.
alsô starp der künic sigehêr.
otnîden dem wart âne wer
allez sînes vaters lant.
nû tuon ich iu daz bekant,
wie schône er sît lebete
und in manegen êren swebete.
nû wil ich iu wizzen lân,
waz otnît hât getân
von manne. der nam ein wîp
mit der sîn leben und sîn lîp
lebten manegen lieben tac,
als ich iu wol bescheiden mac.
nû sî iu hie mit kunt getân
unde wil ich iu wizzen lân,
wie tugentlîchen und wie wol,
als ich iu nû sagen sol,
dietwart der rîche
und sigehêr der lobelîche
lebten aht hundert jâr.
nû ist iu kunt worden gar,
waz si guotes hâten
und dâ mit tugent tâten.
si wârn getriuwe und milde
und volgten wol dem schilde.
waz si êren haben getân,
daz wil ich under wegen lân
und wil ein ander maere sagen,
wie otnît in sînen tagen
lebte vürstlîche.
des wart er êren rîche.
nû ist ez komen an daz zil,
daz otnît wol zwirent als vil
hât getân an maneger stat
dan dehein sîn vorder begangen hât
mit tugenden und mit milte.
otnîden nie bevilte
manheit noch êren.
sîn herze begunde in lêren
manege zuht unde lop
und tete daz allez âne spot.
dô er in der tugende vart
wol vierzic jâr alt wart,
dô tete er an zîten
wunder an manegen strîten,
daz im dar an nie misselanc.
sîn herze ie nâch êren ranc.
des gewan er prîs und êre.
diu zuht was sîn lêre.
nû sul wir daz maere lân.
otnîden rieten sîne man,
daz er naeme enzît ein wîp
dâ mit er sêle unde lîp
behielte unz an sînen tôt;
< edeler künec, des ist uns nôt.>
dô stuont ouch otnîdes muot
in reiner zuht wol behuot
nâch sîner liute lêre.
< waz tuot der rede mêre?
mich endunket niht ze vil.
gerne ich iu volgen wil
swâ ir mir râtet umbe ein wîp.
des ist gebunden nû mîn lîp.
nû râtet, mâge unde man,
wâ ez mir wol sule ergân.>
dô rieten si im âne wer
in ein lant über mer,
dar inne ein künec vermezzen
mit gewalte was gesezzen.
der hiez der künic gôdîân.
der hete ein tohter wol getân,
diu hiez diu schoene liebgart.
nie vrouwe sô rehte schoene wart
als diu selbe küneginne.
si enkund nieman gewinnen,
ez muost im an sîn leben gân.
ir vater muot was alsô getân,
swer in sîn tohter bat,
dem sagte er an dem leben mat.
dô sprach der künic otnît
< nû wil ich an dirre zît
in ir vater lant varn.
er kan daz niemer bewarn,
ich gewinne ims an ân sînen danc,
gestêt ez kurz oder lanc.
nû wol ûf alle die ich hân
und grîfet baltlîche dar an
und îlet gewinnen
mit allen iuwern sinnen
kiele unde kucken.
wir sulen dar rucken
ze galamê in daz lant.>
nû geschach ouch daz zehant.
swaz des landes herre gebôt,
daz liezen si durch keine nôt.
dô die kiele wâren gar
wol bereitet( daz ist wâr),
dar an getragen spîse unt wîn,
dô wolt der künec niht lenger sîn.
er vuor dannen über mêr
gên galamê, er und sîn her.
unlange wart ditz verdeit.
gôdîân dem künege wart geseit,
man laege an sînem lande
mit wuoste und mit brande
und taete im creftigen schaden.
dô hete der künec zuo im geladen
die besten, die er mohte hân.
dô wolte er mit strîte bestân
den rîchen künec hôchgemuot.
die sînen jâhen< hêr, dêst niht guot.>
der künec begunde sêre clagen.
er sprach< wer kund mir nû gesagen,
warumbe der künic otnît
mit gewalte in mînem lande lît?>
in der zît dô daz geschach,
dô kômen boten dar nâch,
die gôdîânen seiten
und in vil rehte bereiten,
warumb otnît komen was in sîn lant.
daz wart gôdîâne bekant.
< ê wolt ich vliesen daz leben,
ê ich durch gewalt wil iemen geben
die vil schoene tohter mîn,
ê muoz ez mîn tôt sîn.>
dô sprâchen die boten hêrlîch
< sô wizzet, edel künic rîch,
daz iuwerm lande und iuwerm leben
niht vride vür baz wird gegeben.>
die boten gâhten dâ mit dan,
als ich iu gesaget hân.
dô huop sich leit und ungemach:
man brant daz lant, die vest man brach.
daz treip man alsô verre
unz gôdîân der herre
gedâhte an sînem muote
< ez enkumt mir niht ze guote
daz leit in mînem lande.>
boten er dô sande
otnîden dem künege rîch
und hiez im sagen sicherlîch,
ob er in vride wolt lâzen hân,
er gaeb im sîn tohter wol getân.
< daz waere baz ê geschehen.
sît daz er mir wil verjehen,
nû wil ich in vride lâzen hân.>
hie mite wart getragen an
der hîrât, alsô man seit.
otnît do niht enbeit,
er nam die vrouwen alzehant
und vuor wider in sîn lant,
dâ diu hôchzît geschach.
nû hoeret wie sich sît gerach
gôdîân der künic rîche
an otnîden sicherlîche,
der im under sînen danc
sîne tohter an ertwanc.
gôdîân der rîche,
der sande heimlîche
vier wilde würme in roemisch lant.
die brâhte ein wilder man zehant
bî garte in einen tiefen tan,
dâ von sît vil manic man
verlôs lîp unde leben.
dem maer suln wir ein ende geben.
die dâhte ze rechen sît
von lamparten otnît.
nû ist iu wol kunt getân,
wie otnît der küene man
nâch dem wurme in den walt reit.
daz hât man iu ouch geseit,
wie in der wurm slâfent vant
vor einer wilden steinwant.
er truoc in hin in einen berc.
die würme sugen in durch daz werc.
disiu grôz swaere
wart ein clagendez maere
mâgen liuten unde man
und sîner vrouwen wol getân,
diu clagte ir lieben mannes lîp.
dô lobt daz tugenthafte wîp,
swer der man waere,
der ir herze swaere
raech an dem wurme vreissam,
den wolt si nemen ze einem man.
nû habt ir alle wol vernomen,
wie ein und ander ist bekomen,
wie den lîp verlorn hât otnît
und verderbt hât sîniu lant wît.
ân erben sô verdarp er.
in der zît was komen her
von kriechen in roemisch lant
ein reck mit ellenthafter hant,
küene starc und lobelîch:
der hiez wolf her dietrîch.
nû ist mich daz niht verdeit,
über al daz lant was geseit
des küneges otnîdes tôt.
der umbe heten grôze nôt
arme unde rîche,
die clagten in clegeliche.
diu groeste clage diu umbe in was,
als uns daz buoch von im las,
daz was daz triuwe und êre
an im verdarp sô sêre.
des clagten man unde wîp
sînen hôchgetriuwen lîp.
daz weinen unde bitter clagen
daz enkunde ich nimmer gesagen,
daz sîn vrouwe umbe in tete
ofte und an maneger stete.
nû was ouch wolfdietrîch komen,
als ir ê habt wol vernomen,
und sluoc den wurm ze tôde sît
und rach den künic otnît.
dâ mit gwan er die vrouwen sîn.
alrêste tuon ich iu schîn,
mit wie getâner manheit
er die vrouwen dô erstreit.
nû wizzet ir daz alle wol.
nû hoeret waz ich iu sagen sol.
der unverzagte wolfdietrîch
wart künic über roemisch rîch.
so ist daz genuogen wol bekant,
mit wie manlîcher hant
er manege êre ervaht.
des half im sînes ellens maht.
nû wil ich iu tuon kunt,
welt irz vernemen an dirre stunt,
wie der herre wolfdietrîch,
der lobesame und der rîch,
die schoenen liebgarten nam
und waz kinde er bî ir gewan
und mit wie hôhen tugenden
er bî sînen jugenden
in hôhen êren swebete
und wie lange er lebete:
driu jâr und fünfhundert jâr.
disiu maere diu sint wâr.
er gewan in den selben tagen,
als wir daz buoch hoeren sagen,
sehs unde vünfzic kint.
diu maere mir wol kunt sint.
die sturben alle( daz ist wâr)
unz an einen sun, dem wart gar
roemisch êre und roemisch lant.
wie der selbe ist genant,
daz künde ich iu endelîch.
der hiez hugedietrîch.
nû ist sîn allez wol gedâht.
alrêst hân ich iu brâht
an daz rehte maere,
wer aldern des von berne waere.
nû ist wolf her dietrîch
tôt gelegen sicherlîch.
nû wart sîn sun herre
nâhen unde verre
über aller roemer gewalt.
wie ez bî im ist gestalt?
diu lant und diu rîche
diu stuonden vridlîche.
dô er gewuohs ze einem man,
do begunde er hiemit heben an,
daz zuht und êre
sîn râtgebe was sô sêre.
er minte tugent unde zuht.
er was der nôthaften vluht,
der milte ein glîchiu wâge,
ein trôst aller sîner mâge:
im enwart über noch gebrast.
er was der rehten triuwe ein ast,
der zuht ein rehter adamant.
sîn herze was alsô gewant,
swaz iu von milte ist geseit,
von tugende und von wârheit,
daz ist an allen orten blint.
alle die ie gewesen sint,
die hânt sô vil niht mit getân
als hugedietrîch der eine man.
an sînen besten zîten,
daz er begunde strîten
nâch lobe der wîsen,
nâch der minne prîse,
dô nam er von francrîche
ein küniginne rîche,
diu hiez vrou sigeminne.
als ich mich reht versinne,
daz ich iuch solt nû wizzen lân,
daz ist iu ê wol kunt getân,
wie der herre hugedietrîch
die küneginne von frankrîch
mit uz erwelter manheit
in ir vater lande erstreit,
waz arbeit er umb si gewan
ê er si ze wîbe nam.
dô er si brâhte in roemisch lant,
nû ist mir daz wol bekant
an disem langem maere,
wie lange er mit ir waere:
mit guotem leben( daz ist wâr)
vünfthalphundert jâr.
dô diu zît ein ende nam,
ich sage iu waz er kinde gewan:
niwan einigen sun.
der wart sô biderbe und sô vrum
daz er vil êren bejagete.
diu saelde mit im tagete.
nû lâze wir diu maere wesen.
dô er niht langer mohte genesen,
owê, dô starp er leider.
dô underwant sich beider
amelunc der lande,
den man sît wol bekande.
nû sint die künege alle tôt.
amelunc leit sît grôze nôt
mit manegen urliugen,
uns welle daz maere triugen.
iedoch betwanc er manic lant,
daz er genuogen wol erkant.
der rîche künic amelunc
der wart der tugende ursprunc
mit triuwen und mit staete.
wie manege tugent er haete!
ezn gelebeten jene bî ir tagen,
als wir daz buoch hoeren sagen,
nie sô rehte brîslîch
als amelunc der künic rîch.
nû wil ich iu wizzen lân
als ich vür wâr vernomen hân,
von welhem lande er nam ein wîp
dâ mit sîn tugenthafter lîp
maneger êren teil gewan.
wol ich iu daz bescheiden kan,
diu was von kerlingen geborn.
nû sult ir haben niht vür zorn,
daz ich iuch berihtet hân,
wie ez enneher allez ist ergân.
amelunc der rîche
der gewan sicherlîche
drîe süne wol getân,
der namen ich iu wol nennen kan.
der altest der hiez diether.
nû sage ich iu âne wer,
der ander der hiez ermrîch.
herre got, nû clage ich,
daz er ie einen tac genas,
wand er der ungetriuwist was
der ie von muoter wart geborn.
von im wart manic man verlorn.
der drite amelunges suon
( nû hoeret disiu maere nuon),
der hiez der künic dietmâr.
dô amelunc sîniu jâr
vol lebete unz an den lesten tac,
nû sult ir hoeren wes er dô pflac.
dô rieten im mâg unde man
< herre, ir sult daz niht lân
od ir teilet iuwer lant
under iuriu kint alzehant.>
dô volgete er ir aller rât,
er teilte diu lant an der stat.
dô gap er ermrîche
püllen gewalteclîche,
gâlaber und wernhers marke.
wernher der helt starke,
der enphie daz herzoctuom unt daz lant
von des ungetriuwen ermrîches hant.
daz maere ich wâr mache:
dô gap er brîsache
unde beiern daz lant
diether dem wîgant.
dô gap er dem künege dietmâr
lamparten allez gar,
roemisch erde und isterrîch
daz ez im diente gewalteclîch,
frîûl stehte über al
und dar zuo daz intal.
amelunc der starp da mite.
ze hoeren ich iuch alle bite,
waz ich iu nû sagen wil.
dise herren habent landes vil,
dar zuo guot unde lîp.
si nâmen alle drîe wîp
und gewunnen bî den wîben kint,
diu arebeite liten sint.
nû wil ich iu tihten
und daz maere slehte berihten:
waz islîcher kint gewan,
daz wil ich iu wizzen lân.
ez gewan der künic ermrîch
einen sun, der hiez friderîch,
den er sît versande
hin ze wilzen lande.
dar an man sîn untriuwe sach:
nû seht wie er sîn triuwe brach
an sînem lieben kinde!
an manegem maere ich daz vinde,
daz bî niemannes tagen
ungetriuwer lîp nie wart getragen.
diether der rîche,
der gewan sicherlîche
drîe süne wol getân,
den ermrîch sît benam
daz leben, dô er si vie
und si âne schulde hie.
dietmâr der tugenthaft
der lebte in reiner blüender craft
vümfzic jâr volleclîch
und nam ein küniginne rîch,
eines küneges tohter.
deste baz mohter
geleben nâch sînem muote.
dietmâr der guote
gwan bî der selben vrouwen kint,
die wurden biderbe und küene sint.
wer der eine waere?
daz ist der bernaere,
der mit maneger manheit
elliu diu wunder hât bejeit
da von man singet unde seit,
wand er leit michel arbeit.
dietmâr unde ermrîch
die zugen bêde ungelîch.
ermrîch der wart karc:
dietmar vor êren niene barc,
er was milte und tugenthaft.
got vuogte im guotes rîche craft.
doch saget uns ein maere,
swie milte dietmâr waere,
idoch bouwet er berne
und was dâ alle zît vil gerne
unz an sînes endes zil.
er gewan hôher êren vil.
er was ein vorhtsamer man:
des was im slehte undertân
roemisch lant und roemisch marc.
dietmâr der was sô starc,
daz im bî sînen zîten
nie künec torst wider rîten.
in den êren lebte dietmâr
vierzic und driu hundert jâr.
dô kom der dem nieman mac
vorgehalden, der leste tac.
owê, dô starp er leider.
do verzêch er sich ir beider
des lîbes und des guotes,
der vreuden und hôhes muotes.
dô hete er niwan zwei kint,
diu liten arebeit sint.
daz was diether und dietrîch,
die sît vertreip künc ermrîch.
nû lâze wir diu maere stân
und heben hie mit wider an.
dô der künic dietmâr starp,
roemisch lant nâch im verdarp,
daz ez wart allez oede,
an grôzer rîcheit bloede.
daz weiz ich wol bescheidenlîch,
daz geschach von künic ermrîch.
dô dietmâr den tôt dolte,
als er doch sterben solte,
do bevalh er ermrîche
sîniu kint getriulîche.
owê, daz ez ie geschach,
wand er sîne triwe sît an in brach.
nû ist der künec dietmâr tôt,
nû hebet sich jâmer unde nôt
in al roemisch lande
mit wuoste und mit brande.
dietheren unde dietrîch
die zôch ein herzoge rîch,
hildebrand der alde,
der küene und der balde,
der sît nôt und arebeit
durch sîne lieben herren leit.
nû ist iu wol kunt getân,
wie ermrîch grîfet an
untriuwe und übermuot,
daz leider selten wirt guot.
nû hoeret rehte wiez ergie.
ermrîch die harlunge vie.
wie er des gedâhte
daz er si zuo sich brâhte?
dô er in tac hete gegeben,
dô schiet er si von dem leben
und zôch sich zuo ir lande.
owê der grôzen schande,
daz die got vertragen hât!
ez was diu groeste missetât
diu ûf der erde ie geschach.
got daz sît allez rach
an sîm lîb unde an sînem leben:
er nam im swaz erm hete geben
und rach den meinraeten zorn.
der lîp der wart hie verlorn:
nû ist diu sêle geselle
des tiuvels in der helle.
dô man die harlunge
von ir leben hete gedrungen,
dô riet sibeche und ribstein
des ist zwîvel dehein,
edel künic ermrîch
mahtû dînen vetern dietrîch
von dem leben gedringen,
sô habe den gedingen:
mit swelhem satze daz geschiht,
sô kan dir gewerren niht
hinevür immer mêre:
sô hâstû guot unde êre
mê danne dehein dîn genôz.
sô wirt dîn gewalt grôz,
daz sich in den rîchen
niemen getar ze dir gelîchen.
der künic sibechen ane sach:
nû sult ir hoeren wie er sprach.
< nû wol mich daz ich dich hân!
dû redest als ein getriuwer man
der ninder unstaete hât.
nû gip mir, sibeche, den rât,
dâ mit ich beherte roemisch lant.
dietrîch von bern hât an der hant
ân aller slahte rede den tôt,
od ich bringe in in solhe nôt
daz er mir ruomen muoz daz lant.>
dô sprach sibeche alzehant
< ich getuon iu, herre, wol den rât
der im an sîn leben gât.
ich sage iu, herre, wie ir vart
daz daz nimmer wirt bewart,
ir bringet dietrîch swar ir welt.>
der künec sprach< owê, welch ein helt
dû sibeche ze manegen êren bist!
got gunn mir dîn vil lange vrist!
nû râte an wie ez muge ergân.>
< herre, daz wil ich iu wizzen lân,
welt irz hoeren gerne.
nu gebietet dem von berne
und heizet dem iuwern kumber clagen:
den ir dâ sendet den bitet sagen,
und ir wellet varn über mer
got dienen mit einem her,
dem hêrn grab helfen ûz der nôt
umb der harlunge tôt,
den ir schaden habet getân
und ir leben gewunnen an.
daz wellet ir gerne büezen.
ir getrouwet got wol dem süezen,
daz ir als lange noch gelebt
unz ir im buoze gebt.
und enbietet im mêre,
iuwer lant und iuwer êre
wellet ir im geben in sîne phlege
und wellet ir varn after wege.
und heizt den boten mê sagen
und bitet in daz niht verdagen,
aller iuwer rîche
der muge sicherlîche
nieman baz gephlegen dann er,
und heizt komen dâ mit her.
nû seht wie wol iuch daz vrumt.
ich weiz wol daz er kumt:
als daz danne geschiht,
sô beitet dâ langer niht,
ir scheidet in von dem leben.
sô hât iu got den wunsch gegeben
daz aller iuwer vordern lant
wartent iuwer eines hant.
ist aber daz daz niht geschiht,
daz er zuo ziu kumet niht,
sô rîtet mit heren starke
in sîn lant und in sîn marke
und gewinnet im êre und guot an.
daz kan er nimmer understân.>
< nû râtet mir> sprach ermrîch,
< ob mîn veter dietrîch
ze wer sich setzet gegen mir.>
sibeche sprach< sô habt ir
sô manegen werden volcdegen,
welt ir iuch anders bewegen,
daz ir im mâge unde man
und allez daz ertwinget an,
lant guot unde gelt,
ir machet oede sîniu velt.>
dô sprach der künic ermrîch
< daz tuon ich vil gewislîch.
nû wil ich dich biten mêre,
sibeche, getriuwer recke hêre,
wâ wir einen boten dâ
nû gewinnen, des nim war.>
dô sprach der ungetriuwe man
< daz sol kurzlîch ergân.
vür wâr wil ich dir râten daz,
dîn bote kan niemen wesen baz
denne von ankône randolt:
der ist dir mit triwen holt.>
randolt der ziere
der wart gewunnen schiere.
dô in ermrîch ane sach,
nû vernemet wie er sprach
< randolt, lieber man mîn,
dû solt mîn bote ze berne sîn
ze mînem vetern dietrîch.>
sibeche sagte heimlîch
disen ungetriuwen rât,
den man zesamne gebrouwen hât.
randolt sich schier vereinte,
er west wol waz man meinte.
dirre ungetriuwer smerze
der gie im in sîn herze
und betruobte sîniu ougen.
er begunde trahten tougen,
von disem starken maere
wie er den bernaere
bewarte und behuote
daz ez im kaeme ze guote.
nû hoeret wie uns daz buoch las.
dô randolt gevertegt was
dâ hin gegen berne,
der künic sprach< nû wirp gerne
getriulîch die boteschaft.
ich gibe dir guotes rîche craft.>
< ich getuon im sô daz ez dâ wirt>
sprach randolt.< dû bist niht verirt
an allen mînen reisen.
ich bringe dir die weisen,
daz soltû, künic, ûf mir hân.>
der bote schiet hie mite dan,
der reise er slehtes sich bewac.
nû hoeret waz triuwen er pflac.
mit maneger riuwe ûf dem wege,
ûf der strâze und über stege
truckenden sîniu ougen nie,
manegen suft den er lie
hin ze den ougen ûf von grunde.
got er antwurten begunde
ganzlîch unde gerne
die herren bêde von berne.
er clagte âne mâze
disen mort ûf der strâze
unz daz er kom ze rabene.
ein herzoge der hiez sabene,
der was herre über die stat,
als man mir gesaget hât.
nû wart randolten kunt
unde vrâgte ouch an der stunt
wâ er saben vunde.
man zeigte im bî der stunde
den werden recken ziere.
randolt der vant in schiere.
er erbeizte vor dem palas.
in den zîten komen was
saben unde friderîch.
bêde wârens vürste rîch
und heten liute unde lant
von des bernaeres hant.
si begunden vaste gâhen,
dô si randolten sâhen.
dô wart er wol enpfangen
< nû lât iuch niht belangen
daz ich iu sage diu maere>
sprach randolt der gewaere:
< ich bin ein bote> sô sprach er
< und rîte von ermrîchen her
und wil gâhen gegen berne.
nû sagte ich iu gerne
vil heimlîchiu maere.
iuwer herre der bernaere
an guoten triwen verrâten ist,
des bin ich bote an dirre vrist.
daz tuon ich iu waerlîche kunt.
swer im nû gunne an dirre stunt
guotes unde triuwen,
der lâze sich des riuwen.
ich wil inz selbe wizzen lân.
ich hânz iu umb daz kunt getân
daz ir iuch, edele degene,
rihtet dâ engegene,
daz ir iuwerm herren
helfet wenden solhen werren.>
dâ mit der bote danne streich.
der reise er nie tac entweich
unz er ze bern reit in die stat,
als man mir gesaget hât.
er huop sich dâ mit schiere,
randolt der ziere,
in den hof ûf den sal.
dâ hete michelen schal
der junge künec von berne.
der sach den boten gerne.
< gote willekomen, randolt!
von rehte sô bin ich dir holt>
sprach der recke hildebrant.
< sag an, maerer wîgant,
weist iht maere od wie gehabstû dich?>
< der maere bringet, daz bin ich.>
hie mite bat man ûz gân
die man dâ niht wolde hân.
randolt der sweic niht mêr,
er sprach< dir enbiutet her
ermrîch der veter dîn
( daz habe ûf den triuwen mîn),
daz dû sô dû schierest maht
( daz habe ebene in dîner aht)
zuo im balde rîtest,
und hüete daz dû iht bîtest
vür den tac morgen.
ich sage dir unverborgen,
mit swelhem end dû kumest dar,
( daz habe gewisse vür wâr)
sô hâstû guot und lîp verlorn
bezzer ist diu reise verborn
denn ob dû lîdest den tôt:
sô müesten immer haben nôt
swaz der dînen liute sint.
nu belîp hie, dietmâres kint.
nû hân ich dir die wârheit
rehte und ebene geseit.
nû sende, vürste starke,
al umbe ûf dîne marke.
besetze dîne veste:
daz ist dir daz beste.
dû hâst wol vernomen an dirre vrist
wie dir dîn lîp verrâten ist.
dâ mite müez dich got bewarn.
ich wil mit dînen hulden varn
heim ûf mîne marke.
hebe ûf mir> sprach der starke
< daz ich dir bî wil gestân
und slehtes, herre, durch dich lân
man guot unde wîp:
durch dich wâge ich guot unt lîp.>
dâ mite der bote dannen streich,
der reise er nie zît entweich
unz er ermrîchen vant.
er huop ûf unde seite zehant,
des doch ze bern nie wart gedâht.
< herre, ez ist im vür brâht:
dar nâch schaffet swie ir welt.
diu sippe diu ist ûz gezelt
zwischen iu unde sîn.
er kumet her niht, herre mîn.>
nû wurden diu maere schiere kunt.
in des huop sich bî der stunt
der küene randolt von dan:
er wolte ermrîchen niht gestân.
do der ungetriuwe wart gewar,
daz der von berne wart sô gar
gewarnet dirre maere,
dô wart im harte swaere.
do gebot er eine hervart
daz nie dehein groezer wart
ûf roemischer erde.
vil manegen recken werde
die gewan ermrîch
ze helfe ûf dietrîch.
nû hebt sich nôt und ungemach.
durch untriuwe daz geschach.
daz ist diu êrste swaere,
dâ mite der bernaere
des êrsten begunde heben an
ê er gewuohs zeinem man.
ermrîch daz golt rôt
allen den recken bôt,
und swer ez nemen wolde,
den rîchte er mit solde.
des wart vil michel sîn her.
nû reit er slehte âne wer,
dâ er bejagen wolte ruom,
ze spôlît in daz herzentuom.
dâ tete er schaden starke.
ze ankône ûf der marke
dâ wuoste er liute unde lant.
er hiez werfen an den brant.
dâ bruofte er nôt und ungemach.
daz gestuont unlange dar nâch
unz man seit diu maere.
die unbillîchen swaere
die kômen inz lant überal.
dô der schade sô wît erschal,
den vremden und den gesten,
den hôhen und den besten
den behagte ez allen niht wol
( sît ich iu die wârheit sagen sol),
die untriuwe die ermrîch
begie an hern dietrîch.
umb dise grôze geschiht
dar ûf ahte ermrîch niht:
er hete sichs bêdenthalp bewegen.
er liez daz lant oede legen
mit roube und mit brande:
nieman in des wande.
roemisch lant er allez vür sich nam,
darumb het er deheine scham.
er brante unz an meilân,
er tôte wîp unde man:
der morte was im gar ein wint.
daz rach got allez an im sint.
nôt und wâfen clagen
daz geschach allez bî den tagen.
ermrîchen des niht verdrôz.
ditze unbilde grôz
und ouch diu ungebaere,
daz wart ein gengez maere
von armen und von rîchen.
dem herren dietrîchen
het dannoch nieman geseit
den mort und daz herzenleit.
nu gevriesch der herzoc saben
diu maere hin ze raben,
ez laege ermrîch und manic man
vor der stat ze meilân,
als ez ouch leider wâr was.
nieman vor im genas.
nû ist mir daz vür wâr geseit,
ermrîch swuor einen eit
daz er nimmer wolde ûf gehân
od im wurde berne undertân.
nû habt ir diu maere wol vernomen
wie gewalticlîche ist komen
ermrîch in roemisch lant.
hie mit vuor er sâ zehant
von meilân gegen rabene.
der herzoge sabene
der gie ze râte und sîne man,
die er dô mohte bî im hân.
er sprach< weiz ab ieman endelîch,
ob mîn herre dietrîch
wizze disiu maere?
der nû guot waere,
der durch uns alle gerne
striche gegen berne
und dâ kunt taete
dise meinraete,
die der künic ermrîch
an uns tuot ungetriulîch.>
< daz wil ich sîn> sprach volcnant.
< ich wil gên berne alzehant.>
dem helde vil versunnen
balde wart gewunnen
ein meidem den man ledic zôch,
dar ûf er jagte unde vlôch.
dô der recke wart bereit,
hie mit er niht lenger beit,
sînen meidem nam er in die hant.
dâ mit durchstreich er daz lant
mit vil grôzen sorgen
unz an den driten morgen.
er kom ein wênic vor dem tage
( nû merket reht waz ich iu sage)
vür die stat ze berne.
nû sult ir hoeren gerne,
wie der recke lobebaere
kunte disiu maere.
ein degen der hiez volcnant,
der ze berne vür gerant.
< nû wol ûf, herre dietrîch!
vil sêre riuwestû mich.
dir hânt ermrîches man
sô vil ze leide getân:
si ligent ûf dîner marke
und brennent dich vil starke.
nû ledege wîp unde kint,
die mit grozen noeten sint.
ermrîch laet nieman genesen:
swer an dir, herre, wolte wesen,
dem tuot er vil ze leide:
vür wâr ich dirz bescheide.
nû wol ûf, degen hêre!
ichne warne dich nimêre!>
hin umb daz er gesagete,
von himele ez schône tagete.
dô was ouch komen hildebrant,
der vant den degen volcnant
vor der burc ze berne.
er sach den recken gerne.
er nam den ellenthaften man,
er wîste in balde mit im dan
vür den bernaere.
er sagte im diu maere
von ermrîches reise,
den mort und die vreise,
den ermrîch tet in dem lande
mit roube und ouch mit brande.
< ich wil dir sagen waz dû tuo:
nû grîf baldiclîchen zuo,
sende ûf dîne marke
und bite die recken starke
daz si gedenken dar an,
ob dîn vater in ie liep hât getân,
daz si dir komen schiere.
ich weiz wol> sprach der ziere,
< dû maht wol edele recken hân,
wellent si dir gerne bî gestân.>
mit triuwen sô sprach hildebrant
< nû sage an, herre volcnant,
hâstû grôze volc gesehen?
des hôrte ich dich gerne jehen,
wie vil mac ermrîch liute hân?
daz soltû mich wizzen lân.>
< daz weiz ich wol> sprach volcnant.
< ich sage dir, herre hildebrant,
ermrîch der künic hêre,
ahzectûsent und noch mêre
mac ermrîch vil wol hân,
als ich mich versinnen kan.>
leit wart dem bernaere.
hildebrant der maere
der trôste sînen herren.
< umb disen grôzen werren
sult ir, künic, niht verzagen.
ich wil iu ander maere sagen:
ê ez noch hiute werde naht,
wir gewinnen etlîche maht
ermrîchen ze leide.
ê er hinnen scheide,
er gelaet uns etlîche phant,
dâ mit uns erbe unde lant
wirt lîhte vergolten.>
der rât wart niht bescholten.
in der zît dô daz geschach,
zuo der stat man rîten sach
vil manege schâr herlîch.
dô wart dem herren dietrîch
gesaget niwiu maere
daz ein hêr komen waere
vür die stat ze berne.
daz hôrte er vil ungerne:
wand im hete niemen kunt getân
daz ez waeren sîne man.
man hiez bereiten ûf die wer
armbrustschützen gegen dem her.
in der zît kom helmschart
und der starke wolfhart
mit vil manlîchen siten
ze berne ûf den hof geriten
und sagte dem bernaere
diu starken niuwen maere.
< ez sint komen iuwer man
vür die stat ûf den plân:
hûnolt unde sigebant,
sindolt unde volcnant,
eckewart und nêre,
alphart ein degen hêre
und der herzoge saben
unde friderîch von raben,
iubart von latrân,
starcher unde elsân,
stuotfuhs von rîne,
von metzen ortwîne
und von pôle perhtram:
die habent brâht zwei tûsent man.
nûtrâ, herre dietrîch,
nu enphâch die herren lobelîch.
ich weiz daz wol, ez ist dir guot.
nû rihte dar nâch dînen muot
und erbiut ez wol den edelen degen.
si habent sich durch dich bewegen
alles des in geschehen kan.>
diu rede wart hiemit verlân.
vrô wart der herre dietrîch.
er nam die recken alle ze sich,
als er enphâhen wolde
die recken, als er solde.
gebiten wart dâ niht mêr.
von berne der vürste hêr
reit ûz der stat ze berne,
dâ er die helde gerne
lieplîch enphâhen wolde
ze rehte, als er solde.
die werden dietrîches man,
dâ von er vreude gewan,
die küenen und die starken
die stuonden von den marken.
her dietrîch lachende ze in sprach,
dô er si dô erbeizen sach
< nû sît gote willkomen und mir,
stolze recken. ich waen ir
welt nû retten mîniu lant.>
mit gemeinem munde si zehant
sprâchen< daz wirt willeclîch getân.
welt irz selbe grîfen an,
wir helfen rechen iuriu leit.
wir sîn iu alles des bereit
und ze wenden iuwers landes nôt
od wir geligen bî iu tôt.
darumbe zwîvelt niht vür wâr:
swanne ir welt, sô rîtet dâ.>
die recken bat her dietrîch
mit samt im gên getriulîch
ûf den hêrlîchen palas.
daz ezzen nû bereitet was.
über die tische si dô sâzen,
ir müede si vergâzen.
ir wart hêrlîch gephlegen.
wolfhart der starke degen
riet vaste ûf die reise
ze rechen die vreise,
die ermrîch und sîne man
im ze leide heten getân.
als man die tische gehuop,
sô man nâch ezzen dicke tuot,
dô bat der bernaere
die küenen recken maere
all samt bereit sîn.
si tâten im mit triuwen schîn
ir dienst schône über al.
diu castelân vür den sal
wâren mit einander komen
diu man zer reis het ûz genomen.
ze rechen wâren si bereit.
nû was übr al die stat geseit
den jungen und den alden,
den tumben und den balden,
wie der herre dietrîch
den ungetriuwen ermrîch
mit stürmen und mit strîten
des tages wolt an rîten.
dô man diu maere gevreischet hât,
dô giengen die vrouwen von der stat
mit clegelîchem leide
als ich iu nû bescheide,
vür des hoves porten.
mit gelîchen worten
islîchîu sprechen began
wider ir kint unt zuo ir man
< wem welt ir uns nû lâzen?>
mit weinen solh unmâzen
wart dâ sêre getân
beidiu von vrouwen und von man.
ûf stuont selbe her dietrîch
< ist iemen hie, den ich
mit deheinem leide beswaeret hân,
der ruoch daz hiute durch got lân.
ich enweiz niht> sprach der recke hêr.
< ob ir mich beschouwet immer mêr.>
hie wart ein weinen und ein clagen.
si sprâchen, als ich iu wil sagen,
< ir habt uns leides niht getân.
got müeze iuch in sînem vriden hân!>
dô wart dâ ze stunde
von maneger vrouwen munde
der segen vlîzeclîch getân.
die edelen dietrîches man
hie mit langer niht enbiten.
mit unverzagetlîchen siten
rûmten si dô berne.
si wolten rechen gerne
ir schaden und ir herzenleit.
si riten dan, als man seit.
ez was nû nâhen bî der naht.
si bâten got daz er in maht
gaebe zuo ir swaere.
nû hoeret disiu maere,
diu ich iu nû tuon kunt.
nû ahte wir an dirre stunt,
waz her dietrîch recken mohte hân,
dâ mit er ermrîch wolt bestân:
daz wart gahtet ûf den wegen
sehs recken min dan tûsent degen.
der reise gâhtens vaste.
die mîle und die raste
begunde si gâhen,
unz daz si kômen sô nâhen,
daz si daz ermrîches her
sâhen ligen mit starker wer.
nû was ez komen an daz zil,
als ich iuch hoeren lâzen wil,
über den êrsten slaf oder baz.
si begunden alle trahten daz,
wie si varen wolden
od hie mit tuon solden.
dô sprach der recke hildebrant
< ich râte iu, künec von roemisch lant,
daz ir daz wendet,
vil wundernbalde ir sendet
iuwern boten al dâ hin,
der in der mâze habe sin
dêr liute kunne ahten
und ouch daz muge betrahten,
wâ wirs mit strîte rennen an.>
< daz wirt gerne getân>
sprach der herre dietrîch.
< nû sult ir, helde lobelîch,
ahten mit vil rehter kür,
wen wir ze boten senden vür.>
dô sprach mit gewalte
hildebrant der alte
< ich râte iu, lieber herre mîn,
volcnant und erewîn,
daz ir die sendet an die vart:
daz dritte daz sî helmschart.
selbe wil ich daz vierde sîn.>
< nû tuo, lieber man mîn.>
die edelen recken viere
die nâmen harte schiere
die guoten meidem an die hant.
hilpranden dem was wol bekant
die stîge und ouch die strâze.
si riten in der mâze
zuo dem here sô nâhen
daz si ir gelegenheit wol sâhen.
michel was des hêres schal.
si umbedrabten daz wal
und ouch daz her allez gar,
si ersicherten reht vür wâr,
wâ si die stat vunden,
dâ si bî den stunden
mohten in daz her kumen,
daz ez si mohte gevrumen.
got vuogte in rehte eine stat,
dâ si den vînden sagten mat.
dô si die stat vunden,
zehant si wider wunden:
niht langer si dô biten,
si kômen widere geriten
und sagten dem bernaere
disiu starken maere.
< vogt von berne, her dietrîch,
wir haben daz her endeclîch
ân alle missewende
umbriten unz an daz ende.
sô vesticlîche si ligent,
dînem lande si ane gesigent:
si habent maht und gewalt.
er hât sô manegen helt balt:
als ich mich rehte versinnen kan,
baz danne sehzic tûsent man
die wartent ermrîche
vil gewalticlîche.
nû merke rehte waz ich mein:
künec von rôm, nû wirt enein,
waz dich hie umbe dunket guot.
nû rihte dar nâch dînen muot:
dûne maht ermrîche
niht gestriten offenlîche.>
dô sprach der starke wolfhart
< ez wirt dehein widervart.
swie ez uns, herre, sule ergân,
wir suln die vîande bestân
nâch übele od nâch guote.
nûtrâ, helde hôchgemuote,
wir sulens ane rennen.
reche wir daz brennen,
daz si uns alle habent getân.
des sul wir si enkelten lân.
nû gâhet zuo den marken,
ir küene helde starken!>
den vanen nam her dietrîch.
< nûtrâ, helde lobelîch,
lât iu die vart niht riuwen:
und habt ûf mînen triwen,
swer mir helfet rechen mîniu leit,
dem wirt niemer niht verseit
der triuwen noch des muotes,
lîbes noch des guotes,
noch alles des ich ie gewan,
daz muoz sîn iu undertân.>
< uns enriuwet niht diu vart>
sprach der starke wolfhart.
gegürtet wurden diu marc.
dô volgten die recken starc
ir herren über heide.
nû hoeret waz ich iu bescheide.
dô si bekômen an die stat,
dâ man in gespehet hât
daz her und die lucken,
< nû sul wir an si rucken,
edel vogt von berne.
dir helfent die dîne gerne:
nû tuo ouch in hin wider sam.
von sprunge alrêst vert dîn nam:
den soltû machen bekennelîch.>
dô sprach der herre dietrîch
< ich sûme iuch niht der reise,
dâ ich geriche mîne vreise.>
der zageheit wart vergezzen,
die recken vil vermezzen
die sâzen ûf ir guotiu ros.
si schûhten herte noch diu mos,
si drabten über heide
ermrîche ze leide.
si kômen ein wênic vor dem tage
( nû merket reht waz ich iu sage)
an die stat brâht si diu spê,
dâ si gewesen wâren ê,
dâ si daz here wolden
an rennen, als si solden.
< nû riht iuch, helde, bî der zît,
ê daz ir kumet in den strît.
ir stricket vast die riemen starc,
ir sitzet ûf diu guoten marc,
ir helfet iuwerm herren
rechen sînen werren!>
in der zît dô daz geschach,
dô kom ein bote, dem was gâch.
der hete sich heimlîch und verholn
von dem herren dietrîche verstoln:
mit vil manlîchen siten
het er daz her gar durchriten.
si lâgen unverborgen
ûf den betten âne sorgen
und wolten gar ân angest sîn.
der bote tet dem berner schîn
disiu ganzen maere
< wol ûf, her bernaere!
si ligent alle enphettet.
si sint uns reht gebettet,
daz wir si slâhen âne wer
und toeten allez daz her.
die mit ermrîch sint komen her,
die kument wider nimmer mêr.>
der im diu maere sagte,
daz was hûnolt der unverzagte.
der maere wurdens alle vrô.
si sâzen ûf diu ors dô.
die schar leite her dietrîch
selbe harte manlîch
des heres an daz ende.
mit manlîcher hende
daz sper er under duohsen twanc.
sîn ors in spilnden vröuden spranc.
gebiten wart dô niht mêr.
lûte rief der vürste hêr
< ahtschavelier berne!>
daz hôrten vil ungerne
alle ermrîches man,
die man des êrsten bungiert an.
gedâht wart an swinden zorn,
diu ors genomen mit den sporn,
dar nâch diu swert in bêde hant.
der strît der was ungewant.
si sluogen unde stâchen,
ir leit si vaste râchen
an allen ermrîches man.
sie liezen genesen nieman.
ze wer sich nieman rihte,
ze vluht man sich pflihte.
si stôrtens ûz dem slâfen.
sô schriren die hie< wâfen!>
sô riefen die< harnasch her!>
alsô wart ez gênt entwer,
dise dâ und jene sô.
ê si kômen ze were dô,
dô was der schade an in getân,
des si jamerec muosen stân.
nû sult ir hoeren gerne.
der werde vogt von berne
der hete geteilet sîne schar
envümf ende( daz ist wâr)
in daz ermrîches her,
darumbe ob sich ieman ze wer
rihte oder wider slüege
daz man die den sturm an trüege.
dâ von wart ermrîch behert
und alles des sô gar entwert,
des er ze êren solde hân.
des wart im grôzer schade getân,
daz im sît vil übele kom.
die vînde wâren rehte ein om
wider des bernaeres recken.
vaste râchen sich die kecken.
in des sturmes herte
dô kom mit eime geverte
rienolt vom meilân:
dem volgeten vier hundert man
under helmen und mit schilden.
die starken und die milden
die wolden an dietrîchen
rechen ermrîchen.
gegen der selben schar reit
wolfhart der unverzeit:
dem volgeten zwei hundert degen,
dâ mit der recke vil bewegen
daz her het drîstunt durchriten.
ez wart langer niht vermiten,
rienolt der rante in an,
er tete ouch im hin wider sam.
in was zuo einander ger.
si vertâten schier diu sper:
dô muosten si diu swert zucken.
zesamne wart ein rucken
mit den swerten getân.
daz viuwer von den helmen bran
( von starken slegen daz geschach),
daz man dâ von alsô gesach
sam ob ez waere umb mitten tac.
slac dô wider slac gelac
sô vreislîch und sô sêre,
ez wirt nimmer mêre
in starken hern sô vaste gestriten.
die ringe wurden versniten
sô gremlîch mit den swerten.
ze lebene si niht gerten.
wolfhart unde rienolt
der eine arnte den solt
von des andern handen.
daz sît in vremden landen
mit maere kunt wart getân.
wolfhart rant rienolden an
mit einem swerte guot genuoc.
rienolden er dô sluoc
durch den helm mit ellens hant,
dazz ûf den zanden widerwant.
den helm durch bêde wende
cloup er unz an daz ende
bêdenthalp vil nâch ze tal,
unz daz der recke ûf daz wal
von disem slage starke
schôz von sînem marke
tôt nider ûf daz gras.
ermrîch ab gestanden was
ein sîn helfaere.
wolfhart der maere
vil lûte ruofen began
< nû wer iuch, amelunges man,
und lât einen niht genesen.
ir lât ius alle gelîch wesen,
die jungen und die alden,
die küenen und die balden.
und sehet, ob ir vindet
( daz ir des niht erwindet),
kumt ir an ermrîchen,
sô slahet in endelîchen.>
in der zît drabten dort her
vünfhundert recken und noch mêr,
die vuorten einen vanen rôt,
die gerten ouch ze sterben tôt.
der houptmann daz was heime.
diu ors von dem veime
wârn erswitzet sêre.
wolfhart der degen hêre
der rief die sînen vaste an
< nû wert iuch, helde: ez muoz ergân
ze vluste ode ze gewinne.
wir vehten als wir winnen:
wir müezen doch ersterben.
wir suln hiute werben
daz man uns clage hin nâch.>
helmschart der starke sprach
< sît ez niht anders sol ergân,
sô lâze ot wir enouwe gân
beidiu lîp unde leben.
ir sult ze bêden handen geben
diu swert in dem strîte.
ir kêret ûf die wîte,
ir houwet bluotige brücke,
ir kêret an die rücke
baltlîch die schilde,
ir tunget das gevilde
vaste mit den tôten!>
dô wart alrest verschrôten
ringe und ouch die helme.
dô sturben sunder melme
die recken vaste âne zal,
dâ si vielen ûf daz wal.
heime unde wolfhart
die wâren bêde wol bewart,
die kômen zesamne gerant.
zwei scharphiu swert an ir hant
si in dem strîte vuorten.
ahî, wie siz ruorten
ûf die helme mit den slegen!
si begunden ûz ir arme wegen
manegen slac ûf die gebel,
daz von in der nebel
ûz dem lîbe vaste rouch.
in der zît dô strîten ouch
ir bêder recken ûf dem wal.
harte michel wart der schal.
die küenen rienoldes man
die wâren von dem leben getân.
die dâ heimen dannoch lebten,
hin wider vaste strebten
und gulten sich vil tiuwer.
ûz den helmen wât daz viuwer,
sich mohte ein raste langer tan
wol dâ von enzündet hân.
nôt und angest dâ gie entwer.
ir gesâhet noch nie mêr
solhe slege alsô sêre erclingen.
si liezen dâ dringen
ûf einander sô vaste,
daz in der hant erglaste
diu swert von den starken slegen:
dâ von die ellenthaften degen
muosten leider sterben tôt.
dâ was angest unde nôt.
manec helm sich von noeten cloup.
man sach die ringe als ein loup
vliegen ûz den brünnen.
dâ was lützel wünne,
dâ was haz unde nît.
alsô herte was der strît
und werte unz an den liehten tac.
nû hoeret wes der bernaere phlac.
der tete dort michel wunder.
von dem gelac dâ under
vil manec ermrîches man.
von im wart solich mort getân
daz ez an dem maere
ungelouplîch ze sagen waere.
die houfen lâgen ûf dem wal,
die tôten vaste âne zal
vielen von des bernaeres hant.
si gâben sêre widerphant,
wand si vluren dâ den lîp.
owê, daz beweinten sît diu wîp.
der site ist ie und ie ergân:
swaz leides lîdent die man,
daz beweinent allez diu wîp,
die durch die man kestigent den lîp.
nû lâze wir diu maere sîn.
under diu der sunne schîn
ûf von dem berge gie.
dô heten die recken gebrüevet hie
diu vil manlîchen werc.
manec liehter halsperc
der lac dâ verhouwen.
daz clagten sît die vrouwen
und vluochten tegelîche
dem künege ermrîche.
dô der tac von himele erschein,
dô was ez komen allez enein
an dem von berne über al.
ermrîch wart vlühtic ab dem wal.
der schade was ergangen,
dise erslagen, jene gevangen.
ermrîch nam solhen schaden:
die er dar mit im hete geladen,
die wâren vil nâch alle tôt.
daz velt was allez worden rôt
von maneges mannes bluote.
dâ sturben helde guote.
ermrîch der wart entsachet,
an sînen êren sô geswachet,
daz er mit ungemüete reit.
daz wart vil seine gecleit,
wan er ist êweclîch verlorn.
ist er ze helle geborn,
daz dunkt nieman unbillîch:
untriuwe ist von im in diu rîch
leider allerêrste bekomen,
als ir habt von im vernomen.
dâ von clag ich in seine,
wande er was unreine
an allen sînen dingen:
des muoste im misselingen.
dô er wart vlühtic von dan,
do vergaz er mâge unde man.
dô liez er sicherlîchen
sînen sun friderîchen
unde dannoch manegen man,
der ûf dem wale was bestân.
daz was liep dem von berne:
er sach in harte gerne.
er vie in und die er bî im vant
und al die recken sâ zehant.
die sachhaften wurden gezalt
ahzehenhundert helde balt:
die vuort der herre dietrîch
gevangen mit gewalticlîch.
dô ez kom hôhe ûf den tac,
nû hoeret wes man dô phlac.
dô kômen geriten ab dem wal
die sînen recken über al.
dô hiez kiesen her dietrîch
die sînen helde lobelîch,
wen er haete dâ verlorn.
dô was dem vürste hôchgeborn,
als wir daz buoch hoeren sagen,
niwan hundert sîner man erslagen:
vier und zweinzic wâren wunt.
dâ wider was ermrîch bî der stunt
sehs und zweinzic tûsent erslagen.
swie unglouplîch ez si ze sagen,
daz wal und der breite plân
mit bluote über al beran,
( nû sehet welch mort dâ geschach!)
daz die tôten nieman sach
von des starken bluotes craft.
her dietrîch wart dô sigehaft.
die rede lâz wir hie mit stân.
die starken ermrîches man,
von mâge und von gesten
die hôhen und die besten,
die vuort her dietrîch gerne
dâ hin mit im gên berne.
nû het im got gevüeget
( des in ouch genüeget)
daz er sîn leit alsô gerach.
nû hoeret wie ez sît geschach,
wie in diu unsaelde verriet,
daz er von al den êren schiet,
die im sîn vater dietmâr
hete geheien menegiu jâr.
disiu starke geschiht
diu kom von im selbe niht,
daz er muozt lîden arebeit.
nû wirt iu allerêrste geseit,
wie der herre dietrîch
verliuset lant und roemisch rîch,
daz wil ich iuch wizzen lân.
dô der strît was dô ergân
und nâch sînem willen ergangen,
dô vuort er dan gevangen
den künic friderîchen
und dannoch sicherlîchen
vil manegen ermrîches man,
als ich iu ê gesaget hân.
dô er kom ze berne,
( nû sult ir hoeren gerne)
dô was vroelîch sîn muot,
vor liebe lachte der helt guot.
do begunde er sêre ahten
und innerclîchen trahten,
wâ er daz guot naeme,
daz den recken wol gezaeme,
die im lant und êre
gerettet heten sêre.
darumbe het er swaere.
sîne kisten wâre laere
und alle sîne kamere gar,
die sîn vater dietmâr
volle hete bî sînen tagen.
daz guot was allez zetragen,
golt und edel gesteine:
des vant er vil cleine.
er clagt sô sêre niht daz guot
noch enhete darumbe trûregen muot:
er clagt niwan die edelen degen
den er niht guotes hete ze wegen.
dô sprach der alte hildebrant
< rîcher künic von roemisch lant,
ir sult niht ze sêre clagen
noch darumbe niht verzagen,
ob ir niht habet rîchez guot.
ich wil iu sagen waz ir tuot:
grîfet unser guot an,
des muge wir wol vil hân.
swer iu dar zuo gevellet,
dem gebetz, ob ir wellet.>
dô sprach von bôle berhtram
< ir sult umb guot niht sorge hân.
des gibe ich iu wol sô vil,
( mit triuwen ich daz tuon wil)
vünfhundert soumaere.
vil lieber bernaere,
nâch dem guote sendet swenn ir welt:
daz wirt iu allez dort gezelt
ze bôle, dâ ich hûs hân.>
dem bernaer lieben began
ditze starke maere,
daz benam im sîne swaere.
her dietrîch wart ze râte
mit den sînen drâte,
wen er senden wolde
gein bôle nâch dem golde.
die wurden schiere ûz gewegen.
ich will iu nennen die degen,
die mit manlîchem muote
riten nâch dem guote.
daz eine daz was hildebrant,
daz ander her sigebant,
daz drite daz was wolfhart,
daz viert sîn veter helmschart,
daz vünft von garten amelolt,
daz sehste daz was sindolt,
daz sibend von stîre dietleip,
ein edel degen unverzeit.
dar zuo gap man in ze rehte
sô vil der guoten cnehte,
die zuo der reise zâmen,
dâ si daz guot nâmen.
si wurden gevertiget dan.
mit in sô reit berhtram.
nû hebt sich alrêst diu vreise.
vervluochet sî diu reise
die si tâten umb daz guot:
des wart sît trûriger muot,
über al roemisch marke
wart ez beweinet starke,
becleit tiefe und sêre.
der bernaer al sîn êre
umb dise eine reise vlôs,
darumbe er lant und guot verkôs.
dô die boten hôchgemuote
strichen nâch dem guote,
daz wart gesaget ermrîche.
dô sande er heimlîche
vümf hundert sîner man,
die tiursten die er mohte hân,
und begund daz mit in an tragen,
als ich iu kan wol gesagen.
< nû rîtet iuwer strâze.
habt daz in iuwer mâze>
sprach der künic ermrîch,
< daz ir iuch leget heimlîch
in eine huote zuo den wegen.
swann ir die dietrîches degen
sehet zuo rîten,
sô sult ir niht bîten,
irn rennets an und nemet daz guot.
vâht die recken hôchgemuot
und bringet die mit iu her.
des habe wir vrumen immer mêr
und wizzet dazz uns wol ergât.
swen uns dietrîch gevangen hât,
die werdent ledic sicherlîch.>
den rât den riet ermrîch.
die recken strichen dâ mit dan.
witege was ir houptman.
si gâhten naht unde tac,
als ich iu wol bescheiden mac,
unz si ze bôle quâmen,
dâ si daz guot nâmen.
nû hoeret waz uns saget daz liet.
der tievel, der nie guot geriet,
vuogt in ein lâge bî der stat:
als uns daz buoch gesaget hât,
dâ burgen si sich inne
mit sô starkem sinne,
daz ir nieman wart gewar.
in der zît dô heten gar
dietrîches boten genomen daz golt,
als manz dannen vüeren solt
gegen berne ûf durch isterrîch,
als ez der herre dietrîch
den recken geben wolde
allez samt ze solde.
als die soumaere
geladen wâren swaere,
dô nâmen urloup zehant
her amelolt und her hildebrant.
si schieden dâ mit ûz der stat
gegen berne ûf daz rehte phat.
ir gelegenheit in rehter mâze
si kêrten ûf die strâze,
dâ in sît leide geschach.
dâ von sich huop ir ungemach.
si vuoren âne sorgen
unz anden vierden morgen:
dô wârens mit dem guote komen,
als ich vür wâr hân vernomen
ze muntigel zuo der veste.
si wolden haben reste
nâch ir arebeite.
si hiezen vil bereite
entladen ir soumaere.
nû hebent sich diu maere.
si wânden sîn âne schaden.
dô ir soumaere wârn entladen,
in selben ze leide
si hiezen ûf die heide
ir viuwer balde machen.
si lâgen in den sachen
daz si niht heten swaere.
hie mit disem maere
dô kômen ir vîande,
als si der tievel sande.
die riten zuo in sô nâhen,
daz si die helde vil wol sâhen.
ir eismende diu was grôz:
owê, si sâzen leider blôz.
daz sâhen ir vînde wol:
si tâten als man tuon sol.
dô erbeizten si nider,
( daz gevrumte si wol sider)
si gurten ir orse baz.
islîcher des niht vergaz,
er stricte ouch die riemen.
owê, dô warnte niemen
des herren dietrîches man.
des wart im grôzer schade getân.
< sît ir, helde, nû bereit?>
sprach heime der unverzeit.
< nû wartent mînem munde
und schrîet hie ze stunde:
ahtschavelier ermrîch!
ir sehet wol, helde lobelîch,
wir sîn über si ein her:
si sitzent blôz und âne wer.>
die ermrîches recken,
die starken und die kecken,
die randen die dietrîches an.
si wurden schiere under getân,
si beliben gar âne wer.
gegen disem ungetriuwen her
kômens doch zen swerten.
die dicke manheit gerten,
wolfhart und hildebrant,
helmschart und sigebant,
den wart wîle niht mêr
niwan daz ieslîch einen gêr
gezuhte mit den handen.
ze strîte si sich wanden.
alsô tete her amelolt,
her dietleip und her sindolt.
si werten vaste daz guot.
die küenen recken hôchgemuot
die vînde vaste versêrten.
die rücke sî kêrten
zesamne ûf der heide.
swaz ich iu bescheide
des enliuge ich niht umb ein hâr.
si sluogen hundert, daz ist wâr.
nû waz half ir manheit
und ir guotiu wâfen breit?
si muosten sigelôs doch geligen,
sine mohten leider niht gesigen.
ir wer diu wart hin getân.
den starken dietrîches man
den was ez übele ergangen:
si wurden dô gevangen
und mit dem guote gevüeret dan.
dietleip von stîre danne entran,
der sagte ze bern diu maere.
owê, der herzenswaere,
die her dietrîch gewan!
dô muoste er trûriclîch gestân,
dô clagte er jaemerlîche
die recken lobelîche
und lie daz guot under wegen.
< owê, mîner lieben degen,
die ich alsô verloren hân!
nû muoz ich mit leide stân
und naht und tac umb si clagen.
owê, daz mir ie wart getragen
ermrîch ze leide!
alrêrste ich nû verscheide.
ich lebe mit allen sorgen.
nû ist mîn êre verborgen.
owê, der jaemerlîchen nôt!
daz wolde got und waere ich tôt!
daz waere mir bezzer hinne vür.
mîn allermeistiu hôhiu kür
diu lac an mînen recken.
verliuse ich die vil kecken,
( daz wizzen alle die hie sint)
daz muoz besiuften muoter kint.>
diu nôt moht got erbarmen,
die die rîchen und die armen
mit jâmer an sich leiten.
mit clage si sich beiten.
nû lâze wir die rede stân
und heben hie wider an
und sagen umb die gevangen,
wie ez den sî ergangen.
die wâren brâht gewalticlîch
dem ungetriuwen ermrîch
ze mantouwe in die stat.
nû schuof man in vil boesen rât.
dô si ermrîch ane sach,
valschlîch er zuo in sprach
< ir sît komen von berne ze verre.
iuwer mâge und iuwer herre
die kunnen daz nimmer understân,
ir müezet mir iuwer leben lân.
sît ich iuch hân gevangen,
benamen ir müezet hangen.
dâ vür naem ich niht allez golt,
ob daz iemen vür iuch geben wolt.>
vil trûreclîch sprach hildebrant
< ez stêt, herre, in iuwer hant
beidiu übel unde guot.
got gebiete daz ir wol tuot.
iwers zornes sult ir entwenken
und ruochet dar an gedenken,
daz mîn herre dietrîch
iuren sun friderîch
hât noch in sînen phlegen
und ahzehenhundert degen.
er ist ouch alsô gemuot,
ist iht des man uns tuot
ze leide, sô laet er des niht,
er toete si all, swaz uns geschiht.
sô verliustû, künic hêre,
dar an verre mêre,
wil dû liute und kint geben
niwan umb siben manne leben.>
dô sprach der künic ermrîch
< mînen sun friderîch
ich ê selbe verstieze
ê ich iuch leben lieze.>
< daz ist allez als ir welt.>
< diu sippe diu ist ûz gezelt
zwischen mir und mînem neven.
wir suln alrêste an heven
mit roube und mit brande.
er erarnet die schande,
daz ich im lasterlîchen
muost ab dem wale entwîchen.>
< sul wir verlorn hân daz leben,
sô ruoch uns sô lange vrist geben,
ob du daz tuon wil gerne,
daz wir senden boten gein berne,
ob wir daz mugen getragen an,
daz die dîne werden verlân
mit endehaften mâzen,
wil dû uns danne lâzen.>
dô sprach der künic ermrîch
< ir muotet vil unbetelîch.
wil dietrîch loesen iuwer leben,
sô muoz er mir vür wâr geben
allez daz er ie gewan
und die mînen slehtes ûz lân.
beidiu garte und meilân,
berne und raben muoz ich hân,
bôle und ouch isterrîch
lamparten gewalticlîch,
roemisch erde hie und dâ,
daz muoz er mir lâzen sâ,
spôlît unde tuscân
und swaz ich niht genennen kan,
daz muoz mîn eigen allez wesen
od ich lâze iuch niht genesen.>
in der zît dô daz ergie,
dô kom ein bote geriten hie.
den hete her dietrîch gesant
dem künege ermrîch zehant.
wer der bote waere,
den der bernaere
haete gesendet dar?
daz was dietleip, daz ist wâr.
der recke gie unvorhticlîch
vür den künic ermrîch.
er wart enphangen seine,
sô dancte er im ouch cleine.
dô er ermrîchen ane sach,
nû sult ir hoeren wie er sprach.
< künec, hâstû daz wol vernomen,
emphâht mich nieman, ich bin komen
doch zuo dir her in dîn lant.
mich hât her dietrîch gesant
al dâ her von berne,
und wil dich biten gerne
dîner genâden alsô vil,
daz dû im sagest waz dû wil
tuon an sînen liuten.
daz soltû mir bediuten.
dir enbiut mîn herre dietrîch,
er welle dînn sun friderîch
lâzen in vil kurzer stat
und alle die er gevangen hât,
daz dû im lâzest sîne man.
wil dû, ez mac wol ergân.>
dô sprach der künic ermrîch
< nû sage dîm herren dietrîch,
ich hân hie sô guot phant,
er muoz mir slehtes sîniu lant
in mîn gewalt elliu geben
od ich benime in daz leben.>
wâte balde hin vür trat.
er sprach mit zorne an der stat
< birt irz der starke dietleip,
von dem man grôziu wunder seit?
möht daz danne alsô sîn,
sô wolte ich daz ellen mîn
an iu versuochen endehaft.
ich muoz besehen iuwer craft.
ich wil nimmer vrô geleben
( des sî iu mîn triuwe gegeben)
od ich versuoche wer ir sît.>
dô sprach mit zühten an der zît
dietleip der starke helt
< nû sî versuochet swanne ir welt.
heizt uns vride bannen
vor des küneges mannen.
ich wil iuch iezuo bestân.>
wâte zürnen began
mit dietleibe sêre.
< iwer vier und dannoch mêre,
über die waere ich wol ein her
und slüeges wol ân alle wer
und müezet ir daz selbe sehen.>
dietleip sprach< nû lât geschehen.
ich entwîche iu nimmer einen slac
die wîle ich mich gerüeren mac.>
wâte der maere
der hiez sunderbaere
vürder rûmen ûf den sal,
er wolt mit strîte âne zal
den küenen dietleip bestân.
antwurten im dietleip began
< ir werdet tâlanc gebeten,
nû lât den lewen ab der keten,
der dâ wil solhiu wunder tuon.
ez enwirt vride noch suon
zwischen uns nimmer mêre,
unz unser einer êre
von dem andern under gelît.
des sît gewis vür dise zît.>
ermrîche man dô riet,
daz man die recken beide schiet.
zwischen in gemachet wart ein tac,
einen kamph man hin ze meilân wac
über sehs wochen dar nâch.
der unverzagte recke sprach
von stîre her dietleip
< daz ist wâr, des bin ich bereit.
nu enbiut, künic ermrîch,
mînem herren dietrîch
slehtes allen dînen muot.
waz dû umb dise helde guot
wellest tuon, daz sage mir.
die boteschaft bringe ich im von dir.>
ermrîch der künic sprach
< nû lâ dir sîn hin wider gâch
und sage dietrîche,
ich welle niwan roemisch rîche,
lant êre unde guot.
ist daz er daz niht entuot,
sô sî mîn triuwe im gegeben,
sô muoz er lâzen mir daz leben.>
mit urloube er danne reit.
< iuwer grôziu arebeit>
sprach er ze hildebrande,
< ez kumt ze tiurem phande
dem künege ermrîche.
ir helde lobelîche,
nû habt gein gote guoten trôst,
ir werdet kurzlîch erlôst.
dâ mit muoz iuwer phlegen crist!
ir sehet boten in kurzer vrist.>
dietleip niht lenger dô beit,
gegen berne er balde reit,
dâ er den vogt von berne vant.
dem sagte er diu maere sâ zehant
und allen ermrîches muot.
dâ bî stuonden helde guot
die disiu maere hôrten:
dâ von si sich stôrten
an vreuden und an lîbe,
si bewâgen sich kinde und wîbe.
alsô der bernaere
gehôrte disiu maere,
dô sprach er trûreclîche
< und sol ich roemisch rîche
alsô vliesen, daz erbarme gote.
sol ich nû warten sîm gebote,
sô möht mir lieber sîn der tôt
denn daz ich lîde dise nôt.>
dô rieten mâge unde man
< ê daz wir solh guot lân,
wir mugens ê verkiesen
ê daz wir verliesen
guot lîp unde leben.
sold wir daz umb si siben geben,
so ist bezzer daz si sterben tôt
denn daz wir lîden immer nôt.>
dô sprach der herre dietrîch
< und waeren mîn elliu rîch,
diu wolde ich elliu lân
ê mîne getriuwe liebe man.
diu rîche ich elliu verkür
ê danne ichs alsô verlür.
wâ nû ein bote sô getriuwe,
den ir leit riuwe?
der var hin ze ermrîche
und sage im endelîche,
ich wil im al die sîne lân,
dar nâch allez daz ich hân,
daz wil ich im vür eigen geben,
den worten daz er mir lâze leben
mîne recken wol gesunt.>
hin vür trat bî der stunt
jubart von latrân.
er sprach< herre, wil dû mich lân,
ich wil an disen zîten
zuo ermrîche rîten
und im sagen slehtes vür wâr,
swaz dû enbiutest bî mir dar.>
< ich hân michs alles nû bewegen:
nû gâhe, unverzagter degen!>
jubart dô niht langer beit,
gegen hôhensien er balde reit.
dâ vant er ermrîchen
und sagte im endelîchen
ein und ander, hie und dâ,
wie sich sîn herre wolde sâ
landes und guotes gar bewegen
umb sîne unverzagte degen.
dô daz ermrîch vernam,
< wil er mir al die mîne lân?>
< jâ> sprach her jubart.
< si sint nû ûf der vart.
dû maht wol rîten gerne:
garte unde berne,
botzen unde brissân,
trîente unde meilân,
mantouwe unde raben,
dâ von scheidet hiute saben,
und dar nâch manic guot stat,
die der künic dietmâr hât
lâzen den lieben sünen sîn,
die werdent alle vür eigen dîn.>
ermrîch der wart nû vrô.
er hiez die gevangen recken dô
balde mit im vüeren dan.
sechs und sehzec tûsent man
die wâren alle nû bereit
ze rechen als uns ist geseit:
die heten im alle triwe geswarn
mit guotem willen unervarn,
die alle in dem muote wâren
und des niht verbâren
die hervart mit im ze rîten.
er huop sich bî den zîten
gegen berne durch die marke
mit maneger schar starke.
dô si kômen after wegen,
im wider riten sîne degen,
die der herre dietrîch
gevangen hete sicherlîch
und wâren die alle nû verlân,
ermrîch lachen began
vor vreuden, dô er si sach,
wand im lieber nie geschach.
dô bezzerten si die reise.
owê der grôzen vreise
diu dem bernaere zuo gie:
wand er lant und êre lie.
alsô kom der künic ermrîch
vür berne vil gewalticlîch
und hiez slâhen diu gezelt
ûf daz hêrlîche velt.
mit creften si lâgen,
roubes si phlâgen,
si tâten schaden starke
al umb ûf die marke:
daz lant si ane zunden,
si nâmen swaz si vunden.
rouch vlouc über lant,
der starke roup und brant
der rouch über berne.
nû sult ir hoeren gerne,
her dietrîch was dar inne
mit grimmigem sinne.
trûric was des herren muot.
er clagte niht sîn selbes guot,
er clagte den jâmer den er sach,
der an sînen liuten geschach.
dô gie er ze râte,
mit den sînen drâte.
trûriclîch ers ane sach.
nû sult ir hoeren wie er sprach.
< ende hât disiu suon.
nû râtet, wie wir tuon.
wir sîn nû in grôzer nôt.
daz erbarme got, daz ich niht tôt
in mîner kintheit bin gelegen!
nû muoz ich arebeite phlegen.>
dô sprach der küene sigebant
< ir seht wol, künic von roemisch lant,
daz kan nieman understên.
nû müezet ir ez lâzen gên,
als ez nû gên kan.
nû tuot als ein wîse man
und wellet ûz uns allen,
die iu dar zuo gevallen,
die an ir triuwe denken
daz iu die iht wenken:
die sô getriuwes herze sint,
die durch iuch wîp unde kint
und ouch daz guot lân under wegen.>
do sprach von berne der degen
< daz muoz allez an iu stân.
ir muget mir helfen ode lân,
des habt ir guoten gewalt.
ez ist umb mich nû sô gestalt,
daz ich hân weder ditz noch daz.>
dô wurden recken ougen naz.
hin vür trat her jubart
< ich sihe wol, dietmâres zart,
si gebâren umb dich trâge,
die durch dich ûf die wâge
solten setzen lîp und guot.
sît man umb dich sô trâge tuot,
sô wil ich der êrste sîn,
von berne lieber herre mîn,
ich wil mit dir sterben od genesen
und an dir immer staete wesen.>
dô die andern gesâhen daz,
( nû sult ur hoeren vür baz)
dô sprach der recke nêre
< guot lîp und êre
wil ich mich durch dich bewegen.>
hin vür trat eckewart der degen
und ouch der küene eckenôt
< herre, wir weln lîden den tôt
od waz uns ze lîde geschiht,
wir komen benamen von dir niht.>
die sich slehtes bewâgen,
des sult ir gerne vrâgen,
wie vil die wâren oder sint,
die guot wîp unde kint
liezen durch den von berne.
daz sult ir hoeren gerne,
der wâren drî und vierzic man:
die sach man alle vor im stân.
die heten alle einen muot,
si liezen gelt unde guot
durch ir herren êre.
si beliben dâ niht mêre.
nû lâze wir diu maere stân
und heven hie wider an,
wie der herre dietrîch sprach,
dô im ze rûme geschach
die edel stat ze berne.
daz tete er vil ungerne.
< nû muget ir, edel recken zier,
durch iuwer triuwe râten mir,
ob ich den künic ermrîch
baete> sprach her dietrîch,
< daz er doch gedaehte dar an,
daz ich noch niht zeinem man
vol wahsen bin, als ich sol,
daz er taete sô wol
und mir lieze berne.
daz ander wolde ich gerne
im lâzen und swaz ich hân,
unz ich gewüehse zeinem man.>
der rât dûhte si alle guot,
si sprâchen< herr, daz selbe tuot.
beseht ob er iuch welle gewern.
welle aber des niht enbern,
sô leiste swaz er welle.
swaz ab er iu vor zelle,
des sît im alles bereit
und lîdet die wîl arebeit,
und dazz iu got verkêre.>
dô wart gebiten nimêre,
diu stat ze berne wart ûf getân.
man sach vrouwen unde man
hende winden unde clagen,
ir leit vil jaemerlîchen tragen.
ez mohte got erbarmen.
die rîchen und die armen
die clagten al gemeine.
ir leit daz was niht cleine.
dô reit der herre dietrîch
mit geleite harte clegelîch
vür den künic ûf daz velt
ze des küneges ermrîches gezelt.
dâ lac der meinraete under.
nû hoert aller untriuwen wunder:
daz muget ir nû hoeren gerne,
daz geschach an dem von berne.
als der vürste ûf daz gras
von dem orse gestanden was,
dô gie er vil clagelîche
vür den künic ermrîche
mit nazzen ougen trüebe unt rôt.
daz houpt er dô nider bôt
ermrîche ûf die vüeze.
er sprach< gedenke, veter süeze,
daz ich bin dînes bruoder kint,
daz mîne sinne kranc sint.
nû tuon an mir dîn êre.
ich wil nimmer mêre
wider dîne hulde iht begên.
ruoche dînes zornes abe gestên.>
lange sweic der künic ermrîch.
ze leste sprach er unerbarmeclîch
< nû strîch von mînen ougen!
dû solt vür wâr gelouben
und wil dirs mîn triuwe geben,
dirn vriste nieman daz leben:
gît man mir hiute berne niht,
so geloube mir, daz dir geschiht
wê von mînen handen.
in allen dînen landen,
diu indert lant sint gebant,
und begrîfet dich mîn hant,
dâ wigt ir niht allez golt rôt:
begrîfe ich dich, sô bistû tôt.>
weinde sprach her dietrîch
< herre veter ermrîch,
habe dir elliu mîniu lant,
dar über ich herre bin genant,
daz dû mir berne ruochest lân,
unz ich gewahse zeinem man.
wellestû niht genâde an mir begên,
sô lâ mich denn von hinne gên
als ich von dem andern bin gegân
und varen dâ ich mich betragen kan.>
ungetriuwelîch der künec dô sprach
< nû lâ dir sîn von mir gâch!
od ich heize dich vâhen,
an einen boum hâhen,
den naehsten den ich vinde.
nimmer ich erwinde
od ich benime dir dîn leben:
des sî dir sicherheit geben.>
do getorst der degen hêre
gemuoten niht mêre
niwan daz eine, daz er sprach
< her veter, vür mînen ungemach
sô lâ mir doch mîne man,
durch die ich al mîne êre verloren hân.
sô wil ich niht langer bîten
und wil von hinnen rîten
als ein unsaelic man,
der nie vreude gewan.>
ermrîch sprach zehant
< nû habe ûf mînen triuwen phant:
dir wirt diu êre nimmer getân
daz ich dich welle rîten lân.
dû muost in der mâze
arbeiten ûf der strâze
ze vüezen swar dû kêrest,
dich selben dû unêrest.>
von berne der vil tumbe
kêrt sich weinde umbe
und vie sich selben in daz hâr.
owê, des nam vil cleine war
ermrîch der ungetriuwe.
dise grôze herzenriuwe
die rach sît an im sêre got:
disen hazlîchen spot
behielt er im unz an sîn gruobe:
disiu ougen truobe,
daz wart im sît vür geleit
daz er sîn kom in arebeit.
mit dirre grôzen herzen sêr
kom ein mässenîe her
baz danne tûsent vrouwen.
der schoene mohte schouwen
got ûz dem himel rîche.
die wolden ermrîche
biten tiwere zehant
umb den künec von roemisch lant,
daz er genaediclîche
an dem herren dietrîche
taete durch sîn êre.
als die vrouwen hêre
vür ermrîch kômen gestân,
si riefen in weinende an.
ze vorderst gie vrou uote
mit trûrigem muote
mit vierzic juncvrouwen.
nû sult ir jâmer schouwen.
die begunden vallen âne zal
vür ermrîche zetal
und manten in alsô verre.
vrou uote sprach< lieber herre,
nû sehet an maneger vrouwen lîp
und êret elliu reinen wîp
und dar nâch allez himelesch her,
dazs iu vüegen sigehafte wer:
und tuot hiute küniclîche
an mînem herren dietrîche.
lât ritters êre an iu sehen.
sî iu von vrouwen ie liep geschehen,
dâ ruochet hiute gedenken an.
sît ir von art ein edel man,
sô weiz ich wol daz ir uns gewert:
ich hân niht unbetelîch gegert.>
diu verteilte jugende
begie grôze untugende.
swie nâhen im die vrouwen trâten,
swie tiefe si in bâten,
des wurdens leider niht gewert.
< des ir an mich hât gegert,
ir sît vrouwen ode maget,
iu sol sîn vil gar versaget:
und îlt iuch von mir wenden,
od ich heiz iuch schenden.>
mit manegen herzensêren
wart dô ein widerkêren
von vrouwen und von meiden.
dô gie ez an ein scheiden,
daz sît galt mannes leben.
her dietrîch hiez berne geben.
hie wart gerûmet die stat.
owê, welch ein scheiden dâ ergât
von dem herren dietrîche.
der lie des tages roemisch rîche,
burge stet unde gelt,
die wîten urbor unde velt,
diu muoste er elliu lâzen.
in gelîchen mâzen
lâzen wart her hildebrant
und die recken al zehant.
dô giengen clegelîchen
die hôhen vrouwen rîchen
mit manegem weinen ûz dem tor.
dâ vunden si mit jâmer vor
den werden recken dietrîch.
vrou uote ein herzoginne rîch
ze dem herren hildebrande sprach,
dô si in verrest ane sach,
( si druhte in an ir herze)
< owê mir dirre smerze,
den ich hiut muoz an dir sehen!
lieber herre, wie sol mir geschehen,
swenn ir vart iuwer strâze?
sagt mir, wem man mich lâze.>
mit zühten sprach her hildebrant
wider vroun uote zehant
< vrouwe, triutinne hêre,
nû claget niht ze sêre.
ich bevilhe iuch an dirre vrist
dem heiligen jêsû crist,
der müeze iuwer immer phlegen:
sîn trûtmuoter sî iuwer segen
und müeze iuch êwiclîch bewarn.
ir seht wol, iuch muoz inne varn.>
< nû wâ welt ir daz ich bestê?
ichn weiz ob ich iuch immermê
mit mînen ougen beschouwe.>
alsô sprach diu vrouwe,
da enantwurt stuont ermrîch.
die vrouwen und her dietrîch
ermrîchen manten sêre.
her dietrîch sprach< künic hêre,
nû gedenke dar an,
daz dû hâst swaz ich ie gewan.
daz si dir allez vergeben,
swaz dû mir bî dînem leben
ie ze leide hâst getan:
daz wil ich den worten hiute lân,
daz dû nû ergetzest mich:
und erbarme hiute dich
über dise vrouwen, veter mîn,
und lâ si in der stat sîn.>
dô sprach der herre ermrîch
< ir muotet vil unbetelîch.
ir gewinnet nimmer mêre
weder heinlîch noch êre.
von diu rûmet diu stat.
allez daz ir drinne hât,
desn wirt iu nimmer niht.>
daz was ein jaemerlîch geschiht,
daz beidiu vrouwen unde man
ze vüezen muosten scheiden dan
vil trûriges muotes.
ir geltes und ir guotes
des enwart in nie niht mêre.
mit trûren und mit herzen sêre
schiet her dietrîch von dan.
seht, alsô muost er berne lân.
hilprant nam vrou uoten
die schoenen und die guoten
vil clagelîche an sîne hant.
die andern recken alle sant
die tâten ouch ir wîben sam.
dise herzenlîchen scham
die beweint der herre dietrîch
des tages vil dicke clagelîch.
diu jaemerlîche vreise
und diu ellende reise,
die von bürge und von stete
her dietrîch von berne tete,
daz tet im inneclîchen wê.
er sprach< mich gesiht nimmermê
wîp noch man gelachen.
mîn herze daz muoz krachen
imer und imer unz ûf den tac
unz ich mîn leit gerechen mac.
ich bite dich, heiliger crist,
daz dû mir gebest sô lange vrist:
lâ mich leben sô lange gesunt
und gevüege mir noch die stunt
daz ich gereche mîniu leit.
des hilf mir, vil reiniu meit,
des himels küniginne,
daz ich die helfe noch gewinne.>
alsô giengens über lant,
her dietrîch und her hildebrant,
her nêre und her wolfhart,
her hûnolt und her helmschart.
von berne sprach der helt guot
< owê daz gên daz ir tuot!
owê den jâmer den ich muoz schouwen
an disen hôhen vrouwen,
die niht arbeit hânt gewont.
daz leit mir immer nâch dont.>
in der zît dô daz geschach,
her dietrîch dort her rîten sach
den vil küenen eckewarte
und amelolten von garte.
die sagten dem bernaere
nâch leide liebiu maere.
wie diu maere sîn getân,
daz wil ich iuch wizzen lân.
her amelolt sprach< herre mîn,
got hât der swaere dîn
ein teil gerochen.>
als er daz hete gesprochen,
dô sprach her dietrîch< sage mir,
daz ichs immer danke dir,
an welhen dingen ist daz ergân?>
dô sprach amelolt der küene man
< herre, daz wil ich dir sagen.
wir haben ahzec man erslagen
dem künege ermrîche,
daz wizze sicherlîche.
nû gâhe, herre harte.
metzen unde garte
haben wir bêde in unsern phlegen.
hebe dich balde von den wegen,
daz man dich niht errîte.
niht langer dû hie bîte.>
liebe dem bernaere geschach.
zuo amelolten er dô sprach
< dû hâst wol an mir getân.
nû tuo als ein getriuwer man.
ich wil dir bevelhen hie
( getriuwer man der wart nie
denne dû, her amelolt:
aller mîner vreuden solt
daz bistû, hôchgetriuwer man)
ich wil dir dise vrouwen lân,
die soltû vüeren mit dir.
dune kanst dû niht baz gedienen mir
hinne vür immer mêr.>
< ich tuon> sprach der recke hêr.
von den phärden si dô sâzen.
niht langer si des vergâzen,
si nâmen die vrouwen alzehant.
neben dem gebirge über lant
strichen si gegen garte.
dâ rach amelolt sît harte
sines lieben herren leit
und brâht sît dicke in arbeit
den ungetriuwen ermrîch
durch sînen herren dietrîch.
nû lâze wirz hiemit gestân.
welt ir, ich wil iuch wizzen lân,
welh ein weinen dâ ergie.
nû ruochet ir vernemen hie.
dô die helde guote
mit trûrigem muote
urloup nâmen von ir vrouwen,
dô muost man jâmer schouwen.
diu kust ir kint, sô diu ir man.
ez möhte ein stein geweinet hân
dise barmunge grôz.
vrou uote mit armen umbeslôz
den getriuwen hildebrant.
si sprach< nû gedenke alzehant,
wie ich dir bevolhen bin.
nu belîbe ich hie, sô verstû hin.
mit welhem ende laestû
mich hinder dir nû?
gip mir ein zil, obz mac geschehen,
wenne trouwestû mich naehste sehen?>
< vrouwe, des enweiz ich niht,
wenne ez naehste geschiht.
wir varn dâ hin in vremdiu lant:
da belîbe wir> sprach hildebrant
< ichn weiz wie lange sicherlîch.
getriuwiu herzoginne rîch,
nû clage durch dîn tugende niht mêr.
swenn ich mac sô kum ich her
und sô ez schierste mac gesîn.
dâ mit müez got phlegen dîn.>
nû ist ez an daz ende komen.
urloup hât man nû genomen
beidenthalben zwischen in.
die vrouwen beliben, si vuoren hin.
amelolt der guote
mit unverzagtem muote
die vrouwen brâhte hin ze garte,
dâ er si wol bewarte.
hin vuor der herre dietrîch
ze hiunen durch isterrîch.
in wie manegem tage daz ergie,
daz wil ich iu bescheiden hie,
wie der herre dietrîch
kom in hiunischiu rîch.
daz geschach in drin und zweinzic tagen.
nû hoeret starkiu maere sagen.
an dem drî und zweinzigsten tage
( nû merket rehte waz ich sage,
welt irz hoeren gerne)
dô kom der herre von berne
in eine stat, diu heizet gran,
er und vümfzec sîner man.
dô si kômen in die stat,
als man mir gesaget hât,
dô wunden si die hende.
< owê dir, ellende>
sprach der herre dietrîch,
< wie gar unerbarmeclîch
dû an ze schouwen bist.
nû râtet, helde, an dirre vrist,
war wir kêren oder gân.>
dô wart siuften niht verlân.
< nû hân ich weder êr noch guot
niwan trûrigen muot.>
dô sprach mit triuwen hildebrant
ze sînem herren dâ zehant
< wer solt sô clegelîchen
und alsô zegelîchen
gebâren, als ir, herre, tuot?
ir soldet uns herz unde muot
hoehen, daz stüende vürsten wol.
nû tuot, als ich iu râten sol,
und gebâret rehte als ein man,
und gedenket ouch daran,
daz mit trûren nieman mac
sîn leit überwinden einen tac.
und merket rehte dâ bî
und trahtet, herre, wie dem sî:
daz nieman erwenden kan,
daz sol man slehtes varn lân.>
dô sprach der herre dietrîch
< daz sprichestû sô rinclîch.
ein man, der niwan ein hûs verlür
und anders dâ bî niht verkür,
dem waer darumbe leide.
ich sprich niht, daz ich scheide
von liuten und von lande:
ob ich nû nimmer schande
gewünne unz an mînen tôt,
so vergaeze ich nimmer dirre nôt.
nû schouwe, swie rîch ich gewesen bin,
wâ sol ich hînte des êrsten hin?
wer siht an mîn edelkeit,
od wer hât ieman dâ von geseit?
oder waz weiz ieman wer ich bin?
swelhez ende ich nû kêre hin,
hân ich dâ niht ze bieten dar,
mîner edelkeit nimt nieman war.>
mit triuwen sprach dô hildebrant
< sîn kan doch nû niht werden phant,
ir welt uns, herre, leit erwecken.
ir mugetz nû niht errecken,
unz daz ez got bedenken wil.
er hât genâde noch sô vil
und ist umb in alsô gestalt,
swenn er wil, sô gewinnet ir gewalt.>
dâ mit lâz wirz ende hân.
si kêrten eine gazzen dan,
dâ des küneges hûs was,
reht gegen des küneges palas
in ein hûs ze einem koufman.
nû was ez komen dar an,
daz der tac scheiden wolde
von hinnen, als er solde.
dâ herbergten die ellenden în,
als ich der maere berihtet bin.
der wirt gegen in dô gie,
hêrlîch er si enphie.
im wart dô kurzlîche schîn,
daz si dâ bî im wolden sîn:
er wîste si mit im dan.
der wirt was ein guot man,
er schuof in allen gemach.
dô wart bereit dâ nâch
diu spîse ûf die tische,
wilpraet unde vische:
dâ mit wart ir wol gepflegen.
die vil ellenden degen
die heten manege sorge
und doch des leides borge.
ez legte der herre dietrîch
mit siuften manege clage an sich:
die leit er heimlîche
der edele und der rîche.
dô man die tische het erhân,
hildebrant der getriuwe man
der gie zuo dem wirte hin,
er sprach< schaffer ich bin:
welt ir den gelt hînaht?>
er sprach< des wirt noch wol gedâht.>
gebettet wart mit râte
in eine kemenâte,
dâ lâgen si unz ûf den tac.
owê, waz man dâ trahtens phlac!
si wurden mangen ende enein.
dô diu sunn von himele schein,
dô stuonden ûf die geste.
< got vüege uns daz beste,
als wir des dürftec sîn.>
hildebrant sprach< herre mîn,
nu verzaget an iuch selben niht:
wizzet daz uns schiere guot geschiht.>
< ich tuon> sprach der bernaere.
inner des kômen maere,
daz diu küniginne wolde komen.
daz hete hildebrant vernomen,
daz ez einer sagte,
der vaste dort her jagte.
der was ze boten vür gesant.
dô neigte sich hildebrant
durch die line unde sprach,
dô er den boten komen sach:
er sprach< junkherre, saget mir,
von welher stat rîtet ir?>
der bote im antwurten began
und sprach als ein gevüeger man
< von etzelburc rîte ich,
und hât mîn vrou helche mich
her ze boten vür gesant
und rîtet in die stat zehant.>
hildebrant sprach< saget mir,
wer kumet her mit ir?>
< daz tuot> sprach der bote hêr
< mîn herre marcgrâf rüedeger
und ander recken harte vil,
der ich iezuo niht nennen wil.>
dâ mit gesweic hildebrant.
er trôst mit vreuden alzehant
die sînen nôtgestalden,
die mit im solden alden.
in der zît dô daz geschach,
her dietrîch dort her rîten sach
vroun helchen die guoten,
die reinen hôchgemuoten.
neben ir reit her rüedegêr,
dietleip von stîre ein recke hêr,
und als ich vernomen hân,
eckehart der harlunge man.
dô leinten sich die recken,
die starken und die kecken,
durch die line hin ze tal.
her dietrîch sich allez hal,
als noch tuot ein schemelîch man:
iedoch erblihte in sunder an
eckehart der maere.
< ist ditz der bernaere,
des muoz mich immer wunder hân.>
dô reit der vil getriuwe man
zuo dem hûse alsô nâch,
darumbe daz er rehte ersach,
ob ez der bernaere
endelîchen waere.
do ersach er wolfharten
und den starken helmscharten
und den unverzagten sigebant.
do erbeizte eckehart zehant
und lief îlende dan.
daz ersach der reine marcman,
rüedegêr der milte,
den tugende nie bevilte.
nû sult ir hoeren wie er sprach,
dô er eckeharten gâhen sach.
er dâhte, ditze bediutet maere.
dô lief der êrbaere
in daz hûs nâch im dan,
vil vaste er gâhen began.
dô was ouch der von berne
( welt ir daz hoeren gerne)
an einer stiege komen nider.
swaz ir ê oder sider
bî aller künege tage
gehôrt ie singen oder sagen
von vreuden endelîche,
daz ist sicherlîche
wider dise vreude gar ein wint.
dietrîch dietmâres kint,
ahî wie liebe dem geschach!
dô er eckeharten sach!
ensamt si dô giengen,
mit armen si sich umbeviengen
und kusten sich wol drîzic stunt.
dô kom ouch an der selben stunt
rüedegêr der guote.
mit vroelîchem muote
er an den vogt von berne lief.
mit vrôem muote er dô rief
< wol mich hiute und immer mêr!>
sprach der marcgrâve rüedegêr
< tûsentstunt unde mêr
sît gote willekomen her,
vogt von berne und iuwer man,
alle die hie bî iu stân
und die mit iu komen sint in daz lant:
daz ist ze vreuden mir bekant.
und sîn ouch hie mit schalle
willekomen alle,
ich meine iuch, dietrîches man.>
er lief ieglîchen sunder an
und kuste in getriulîche.
dô sprach von berne der rîche
< genâde, herre rüedegêr.
die genâde mac ich nimmer mêr
umb dich gedienen die wîle ich lebe.
dar nâch ich immer gerne strebe.>
< herre> sprach der guote,
rüedegêr der hôchgemuote,
< sagt mir, herre von berne,
daz hôrte ich alsô gerne,
wie stêt ez in roemisch lant?
daz tuot mir, herre, bekant.
und saget mir an dirre zît,
wie ir von lande gescheiden sît.>
dô kund her dietrîch nie verlân,
do in her rüedegêr vrâgen began,
im übergiengen sîniu ougen.
des nam war der marcgrâf tougen.
im antwurt von berne her dietrîch
< von berne mac wol heizen ich,
wan ich dâ niht ze schaffen hân.
mir ist allez daz gewunnen an,
daz mir mîn vater dietmâr
unstrîtlîch hete lâzen gar.
daz hât mîn veter ermrîch
allez vil gewalticlîch
und bin ich gescheiden dan.
weder stete noch bürge ich hân,
gelt erbe noch lant:
als ir mich sehet hie zehant,
anders guotes hân ich niht
niwan als iuwer ouge siht.>
dô daz rüedegêr vernam,
er sprach< owê der grôzen scham
der ich an iu sehen sol.
nû gevellet mir daz wol,
daz ir mir volget endelîch,
milter vogt von roemisch rîch.
ir sît mir triuwen nâhen.
nû lât iu niht versmâhen,
ir ruochet hiute von mir nemen
( ez sol iu ze nemen wol gezemen)
vümfzic guotiu kastelân,
diu ich noch wol geleisten kan.
dar zuo wil ich dir mêre geben.
ich und dû wir sîn ein leben:
swaz dir wirrt, daz werre ouch mir.>
< alles guotes getrouwe ich dir>
sprach der herre dietrîch.
rüedegêr schuof heinlîch
mit vil hêrlîcher craft
dem von bern und sîner geselleschaft
vümfzic phärde( daz ist wâr)
und alle die bereitschaft gar,
diu dar zuo gehoeren solde.
von gesteine und von golde
hiez er ab sînem soumer wegen:
er gap den nôtigen degen
aht hundert marc, als man seit,
islîchem drîer hande cleit
gap der milte rüedegêr.
< enphâch ez, edel vürste hêr,
von mir mit guoter minne.
ez sol nieman werden inne
dîner armuot an dirre vrist,
daz dû sô armer komen bist.>
dô huop sich ein grôz danken
mit triuwen âne wanken
von dem herren dietrîch.
rüedegêr der êren rîch
sprach, als ich iu sagen sol
< herre, mir wirt gedanket wol.
ich weiz dich wol sô tugenthaft,
ganstû mir der boteschaft,
vil edel bernaere,
daz ich gesage diu maere
vroun helchen mîner vrouwen,
ich lâze dich daz schouwen,
daz mir durch dich wirt gegeben
diu miete, unde sol ich leben,
der ich immer vrumen hân:
wan si gesach nie keinen man
sô rehte gerne alsô dich.
des lâ dich rehte an mich.>
gebiten wart dâ niht mêr.
von danne gâhte her rüedegêr
in den hof ûf den palas,
dâ diu vil reine helche was.
vor ir stuont her dietleip
und hete vroun helchen nû geseit
diu endelîchen maere
von dem bernaere,
wie im sîn lant was gewunnen an.
vrou helche weinen began,
si sprach vil muoterlîche
< owê dietrîche!
daz wil ich immer clagen gote.
wâ nû ein sô getriuwer bote,
der des niht langer bîte
und in roemisch lant rîte
und mir den recken bringe her.>
in der zît kom rüedegêr.
dô in vrou helche ane sach,
nû sult ir hoeren wie si sprach.
< herre rüedegêr, und weistû niht
der vil jâmerlîch geschiht,
diu an dem von berne ist getân?
im ist allez daz gewunnen an,
und hât daz getân ermrîch.
uchuch, armer dietrîch,
nû sint et grôz dîniu leit.>
< rîchiu küniginne gemeit>
sprach der herre rüedegêr,
< wir wizzen wol küniginne hêr,
daz ir barmherze sît.
nû ruocht vernemen an dirre zît,
ich wil iu sagen maere.
der edele bernaere
der ist komen in hiunisch lant.>
vrou helche die sprach alzehant
< herre rüedegêr, seist dû mir wâr?>
er sprach< vrouwe, ich liuge niht umb ein hâr.>
< hâstû in ernstlîch gesehen?>
< vrou, ich sol anders niht jehen
niwan der rehten wârheit.>
vrou helche wart der maere gemeit.
si sprach< getriuwer marcman,
sage mir, wâ hâst dû in verlân?>
< vrouwe, er ist nâhen.>
dô hiez diu reine gâhen
und sprach< wol ûf alle die ich hân!>
ir gebot daz wart getân
mit willigem muote.
vrou helche diu guote
sprach< her rüedegêr, mac ez geschehen,
mac ich den recken gesehen?
sô wil ich mit iu gâhen,
ich wil in selbe enphâhen.>
< vrouwe, daz wirt wol getân.
ich bringe iu> sprach der marcman
< hern dietrîchen
von berne endelîchen.
ir gesâht in nie sô gerne
oder sehe iuch der von berne
gerner, daz ist mir wol kunt.
er hât iwer gewunscht wol tûsentstunt.>
hie wâren alle bereit:
diu schar was michel und breit,
die rüedegêre volgten dan.
her dietrîch und sîne man
bî handen si dô viengen,
gegen rüedegêre si giengen.
dô dranc man wider man.
daz enphâhen wart alsô getân
âne valsch ûz ganzem munde.
swer gesprechen kunde,
der enbôt ez wol den gesten.
die ellenden vil wol westen,
daz ez mit triuwen wart getân.
her rüedegêr si wîste dan
ûf den hof gegen dem sal.
vrou helche gie in der zît zetal
an einer stiege dort her
mit drîzic vrouwen oder mêr,
als si wolde enphâhen gerne
den werden künec von berne.
nû sult ir hoeren wie ez geschach.
dô vrou helche ane gesach
die ellenden geste,
dennoch si niht weste,
welhez der bernaere was.
ditz geschach vor dem palas.
dô winct si rüedegêren
und bat den recken hêren
< sage mir diu maere,
welhez ist der bernaere?>
dô sprach der marcgrâve rüedegêr
< vrouwe hêre, daz ist der,
der dort ze vordrist an der schar
gêt, des sult ir nemen war.>
vrou helche dô mit zühten gie,
wol und hêrlîch si in enphie
mit grôzen triuwen in daz lant.
vil güetlîch sprach si zehant
< nû sî hiute gote willekomen!
iwer komen ich gerne hân vernomen.>
her dietrîch sprach< genâde, vrouwe mîn.
saelic müezt ir immer sîn,
daz ir sô muoterlîche tuot
an manegem ellenden recken guot.>
mit zühten sprach dô rüedegêr
< nû enphâhet, küniginne hêr,
die sînen recken in iuwer lant.
mir ist daz waerlîch wol bekant,
si sint grôzes vil wol wert:
wan si sint helde dâ man ir gert.>
vrou helche dô niht mêre sweic,
den recken güetlîch si neic
und bat si willekomen sîn.
her hildebrant sprach< gnâde, vrouwe mîn.>
dâ mit vrou helche danne gie.
her rüedegêr den berner vie
bî handen und wîste in dan.
dô giengen nâch sîne man
über hof ûf den palas.
daz ezzen nû bereit was.
geriht stuonden die tische,
wîze semel und guot vische,
dâ bî manec guldîn schencvaz,
dar inne wîn und môraz.
hie mit wart wazzer gegeben.
rüedegêr gebôt an sîn leben
der küniginne schaffaere,
daz allez daz bereit waere,
dâ mit man die geste
wol ze wirden weste.
an daz hôhgesidel dan
wîste rüedegêr der marcman
den vogt dietrîche
und phlac sîn hêrlîche.
die wîl man ob dem tische saz,
vrou helche selten ie vergaz
des herren dietrîches
und darzuo roemisches rîches,
si clagte sêre sîniu leit.
si sprach< owê der arbeit,
diu iu âne schulde ist geschehen!
und solte ich noch den tac gesehen>
sprach diu tugentrîche,
< daz mir von ermrîche
ein leidez maere quaeme!
swer im den lîp benaeme,
der gewunne des sünde cleine:
wande er ist unreine.>
dô sprach der vogt von berne
< daz maer hôrt ich ungerne,
daz in ieman slüege wan ich.
und sol ich noch gerechen mich,
darumb wolte ich roemisch lant verclagen
und mich dest armer betragen.>
als man dô hete gezzen,
die ellenden vil vermezzen,
die stuonden von den tischen dan.
her dietrîch dô sprechen began
zuo der küniginne
mit wîslîchem sinne
< vrou künigîn von hiunisch lant,
ruochet vernemen nû zehant,
wes ich ellender ger.
ich bin komen ûf genâde her,
ûf iuwern trôst in disiu lant.
vrouwe, nû sît durch got gemant,
daz alle ellenden hânt ziu trôst:
und sol ich von sorgen werden erlôst,
daz muoz an iwern genâden stân.
nimêr trôstes ich nû hân
niwan des künic etzel unde iuwer.
sol ich immer werden tiuwer,
daz wil ich dienen als ich sol,
umb in und umb iuch vil wol.>
vrou helche getriulîchen sprach
< her dietrîch allen den gemach,
den ich immer genden kan,
der wirt iu von mir getân:
und wil des gerne vlîzec sîn,
daz etzel der herre mîn
iu daz beste immer tuot.
darumb habt niht zwîvelhaften muot:
wand ich weiz wol, swes ir gert,
daz iuch des etzel gewert.>
alsô sprach diu staete.
< ob etzel den muot niht haete,
daz er iu ze dienste waere,
dêswâr her bernaere,
so ist etzel mir dannoch sô holt,
swes ich in bite, daz er daz dolt.
nu gehabt iuch, edel vürste wol.
tuot als ein man sol
und claget niht ze sêre.
habt ûf mir> sprach diu hêre,
< ich gehilfe iuch rechen iuwer leit.
daz sî iu vür wâr geseit.>
er sprach< genâde, liebiu vrouwe,
alrêst ich an iu schouwe,
daz ir der ellenden trôst sît
mit reiner helfe aller zît.>
si sprach< nû habt niht zwîvel dran,
die wîle ich iht guotes hân,
daz wirt iu geteilet mit:
des entwîche ich nimmer einen trit.
nu belîbet âne sorgen.
ez kumt hînte oder morgen
der künic etzel zuo uns her,
des zwîvelt niht mêr.
ich weiz wol, daz er iuch gerne siht:
des missage ich niht.
er hât lange gewunscht dîn.
dir sol daz niht zorn sîn,
daz ich dir dû spriche:
dar an ich niht zebriche
dehein mîn êre noch mîn zuht,
wan dû hâst her zuo mir vluht.>
rüedegêr der tugenthaft
sprach mit tugentlîcher craft
< diu muoter müez immer saelec sîn,
von der uns ie wart schîn
sô hôhiu triuwe unde guot,
als ir, vrouwe hôchgemuot.
saelic müeze sîn der tac,
dâ iwer geburt ane lac!
daz was uns ein hôher trôst:
wand iuwer tugent hât erlôst
vil manegen ellenden man.
alle die müezen vreuden hân,
die ie kômn in iuwer lant.
iwer herze und iwer gebende hant
und iwer tugent manicvalt,
diu vreut vil manegen recken balt.>
vrou helche diu tugentrîche
diu sprach ze dietrîche
< und habt ir vürste hôchgeborn,
alle iuwer veste gar verlorn?>
er sprach< vrouwe, leider ez ist wâr.
ich hân als grôz als umb ein hâr
ninder gewalt ûf roemisch erde.
sehzec stete vil werde
die sint mir alle gewunnen an.
dennoch ich verloren hân
vil manege burc hêrlîch:
daz hât allez ermrîch.>
vrou helche sprach an der stat
< des mac noch werden guot rât.
darumbe solt dû niht verzagen.
dir vüeget got in kurzen tagen,
daz dû gerichest dîne nôt,
ez sî daz etzel sterbe tôt.>
nû habt ir hie mit vernomen.
in der vrist was etzel komen
mit einer hêrlîchen craft.
im volgte ein schoeniu ritterschaft
die er geleisten mohte wol.
nû hoert waz ich iu sagen sol.
dô sagt man vrou helchen maere,
daz der künic komen waere.
si sprach< daz maer müez saelic sîn:
ich sihe gerne den herren mîn.>
si sprach ze rüedegêren,
ze dem edelen recken hêren
< nû ginc ze dietrîche
und vrâge in heinlîche,
ob er deheinen gebresten habe:
des rihte in guotlîchen abe.
hât er dehein armuot,
sô nim, edel helt guot,
die zwelf soumaere
und büeze im sîne swaere.
den ellenden daz guot
nâch ungemüete sanfte tuot.
dâ sint inne, waen ich,
ûf den soumaeren, dô ich mich
von hûse huop, helt starc,
dô hiez ich nemen zwelf tûsent marc:
die gip dem von berne
und bite in daz erz gerne
von mir ruoche enphâhen
und imz niht lâze versmâhen.>
< ich tuon> sprach her rüedegêr.
er beite hie mit niht mêr,
er gie vil balde zehant,
dâ er die cameraere vant
und nam daz golt und daz guot.
rüedegêr der hôchgemuot,
er brâhte ez baltlîche
dem herren dietrîche.
als er den vogt von berne sach,
rüedegêr der milte sprach
zuo dem recken alzehant
< herre von bern, dir hât gesant
mîn vrou helche ditze guot.
dû troeste, helt dînen muot.
dir heizet mîn vrouwe sagen,
si welle dîn leit mit dir tragen.>
her dietrîch sprach von berne
< ich wil immer dienen gerne
mîner vrouwen hulde,
alles guotes übergulde,
des si ie hât gephlegen
gegen mir und an manegem degen:
swâ ich daz niht gedienen kan,
dâ bite ich mâge unde man
daz si ir dienstes sîn bereit.
si hât mich brâht von arebeit.>
in der zît gie etzel ûf den sal
und ouch die ritter überal,
die hôhsten und die besten,
die starken nôtvesten,
die tiursten die etzel mohte hân.
der het er mêr denne ie künec gewan.
welt ir, die wil ich iu nennen:
ir muget si wol erkennen.
die schuofen dick wol etzeln dinc.
daz was der starke îrinc
und daz ander her bloedelîn,
und von elsentroy her erewîn,
daz vierde was her îsolt,
dem was der künic etzel holt,
daz vünfte gotel der marcman,
von antîoch her îmîân,
pitrolf von stîraere,
sintram der gewaere,
palther und paltram,
nuodunc der lobesam,
norpreht von bruovinge,
helphrîch von lutringe
und von lunders helphrîch,
von kriechen her dietrîch
und wîgolt der guote,
sturmgêr der hôchgemuote.
swaz ich iu der helde hân genant,
daz wâren vürsten allesant,
als ich vür wâr hân vernomen.
die wâren hin ze den hiunen komen
durch der reinen helchen guot
und durch ir tugentlîchen muot
und durch die êre dies in bôt:
si half in dicke ûz maneger nôt.
nû ist ez komen an daz zil,
als ich iu nû bescheiden wil,
daz der künic etzel wol
enphangen wart, als man sol
einen rîchen künec von rehte enphân.
her dietrîch und sîne man
und ouch der marcgrâf rüedegêr
die giengen mit einander her,
dâ der künic rîche saz.
dô was ouch etzeln kunt daz,
daz der bernaere
ûf dem hove waere.
dem hete vrou helche nû geseit
umb den recken vil gemeit.
si hete dem künege kunt getân,
wie dem bernaere was gewunnen an
stete bürge unde lant.
si sprach< her etzel, wis gemant
durch die küniclîche êre dîn
und lâz dir ez leit sîn:
wand er ist ûf dîne genâde komen
in dîn lant, daz hân ich vernomen.
nû maht dû wol sîn saeleclîch,
sît ein sô hôher künic rîch
ûf genâde ist komen in dîn lant
und gern wil warten dîner hant.
du gewunne nie bî dînen tagen
( daz wil ich dir vür wâr sagen)
sô edele dienaere,
als den bernaere.
nû wil ich ein anderz mezzen
unde wil des niht vergezzen:
die hôhen recken, die er hât,
der manheit an maneger stat
hie und dort ist wol erkant.
sîn ist getiuwert immer mêr dîn lant
und elliu dîniu rîche,
behaldestû dietrîche.>
etzel sprach< vrouwe mîn,
er sol mir wol bevolhen sîn.>
in der zît kom dietrîch.
vrou helche diu küniginne rîch
sprach zem künege< sich wâ er gât!>
der künic etzel spranc ûf an der stat,
alsô tâten alle sîne man.
der künec lief den bernaere an:
vil lieplîche er zuo im sprach,
dô er in dort her komen sach,
< vogt von berne, nû sît ir
gote willekomen unde mir,
alsô sîn alle iuwer man.
daz ich iuch nû gesehen hân,
daz ist ze vreuden mir bekant
und ze hôhen saelden gewant.>
bî handen si sich viengen,
ensamt si dô giengen
sitzen ûf daz gesidele hin.
vrou helche diu künigîn
neic dem bernaere.
des dancte ir der gewaere.
des herren dietrîches man
die wurden ungegruozet niht lân
von der werden ritterschaft.
man bôt in mit êren solhe craft,
daz si ez heten wol vür guot.
etzel wart hôchgemuot
durch sîne lieben geste.
er erbôt daz beste,
mit vreuden si sâzen.
dar under si niht vergâzen,
etzel vrâgte der maere
den edelen bernaere.
< herre von berne, tuot mir kunt
und lât mich hoeren zestunt,
wie ez ist ze disen dingen komen,
daz iu sô slehtes ist genomen,
von ermrîch iuriu lant?>
dô sagt im her dietrîch zehant
vil bescheidenlîche,
wie ungetriuwelîche
ermrîch mit im umbegangen was.
über al des küneges palas
mohte daz nieman verlân,
sine weinten, dô der junge man
sô jaemerlîchen sagte.
vil tiure man in clagte.
etzel sprach ze dem bernaere
< nû lât alle iure swaere.
sîn sol guot rât werden.
ûf aller der erde,
die ich noch ze gewalte hân,
dar zuo mâge unde man,
die vüert gewalteclîche>
sprach er ze dietrîche
< swelhez ende ir selbe welt.
ich hân sô manegen biderben helt,
die wol geturren strîten:
die heize ich mit iu rîten.
ich wâg allez daz ich hiute hân
und swaz mir mîn vater hât verlân,
daz muoz geligen nider
od ir gewinnet roemisch lant wider.>
ûf stuont der künec von roemisch lant
und neic etzeln nider unz ûf die hant.
dâ mit daz maer wart getân.
man huop die kurzwîle an
mit tanzen ûf dem palas.
allez daz dâ indert was,
daz hete vreude noch hôhen muot,
als man ze hove gerne tuot,
ân der bernaere
der clagte sîne swaere
und hal noch sînen ungemach.
vrou helche daz allez vil wol sach
und marhte daz vil tougen.
si sach daz sîniu ougen
ofte unde dicke truobten,
sîniu leit sich dicke uobten
mit maneger ungebaere,
mit siuften und mit swaere,
der er vil in sînem herzen truoc:
und gehabte sich doch wol genuoc,
ab niwan den liuten ze sehen.
vrou helche begunde ez vil wol spehen
und nam sîne ofte heimlîch war.
dô diu kurzwîle gar
genam ein ende ûf dem sal,
dô gie her dietrîch ze tal
an einer stiege und hildebrant,
hûnolt und her sigebant.
vrou helche wincte tougen
rüedegêre mit den ougen
< nû gâhe, helt guote,
mit unverzagtem muote
und brinc den bernaer mit dir
und heiz in komen hin ze mir.>
rüedegêr gâhte sâ zehant,
dâ er den bernaere vant.
her dietrîch gên dem marcgrâven gie,
bî den handen ietweder den andern vie:
si giengen mit einander dan.
swaz schimphes ie der marcman
begie od begunde,
dâ bî was zaller stunde
unvrô der bernaere:
sîn vreuden was sîn swaere.
her dietrîch was ze hove brâht.
nû wart ouch ezzens dâ gedâht.
ez was nû komen dar an,
daz der tac was zergân,
etzel und her dietrîch
die sâzen ensamt hêrlîch.
vor den tischen hôrt man singen,
ûf durch den palas clingen:
maneger kurzwîle was dâ vil,
maneger hande seitspil
man dâ hôrte über al den sal.
si wâren dâ vrô über al
ân alein her dietrîch,
der gehabt sich trûreclîch.
als man die tische hete erhân,
etzel sprechen dô began
< herre von bern, wie tuot ir sô?
mich dunket, ir sît unvrô.
gebâret manlîche,
helt her dietrîche:
ir müezet in kurzen zîten
wider heim ze lande rîten.>
< herre, daz kan nimmer ergân,
ich müeze iuwer helfe hân.>
dô sprach etzel zehant
< her dietrîch, des habt ûf mir phant.
ich wil iu sagen mînen muot:
verzaget niht, edel helt guot.
ich wil iu sagen, vogt von berne,
welt ir heim ze lande gerne,
daz tuot mir endelîchen kunt.
ich wil iu lâzn in kurzer stunt
zwelf tûsent wîgande
ûz hiunischem lande.>
vrou helche balde ûf stuont,
als noch die reinen vrouwen tuont,
die noch barmherzec sint.
si sprach< rîchez botelunges kint,
dû hâst ein tugent hiute getân,
des dir vrouwen unde man
immer dankent gerne,
daz dû den vogt von berne
in dîn genâde hâst genomen.
daz sol dir ze hôhen êren komen.
ich sihe wol, daz dû triuwe hâst:
swer dir getrouwet, daz dû den niht lâst.>
< vrouwe, ich wil daz immer gerne tuon.
vür disen tac vride noch suon
gewinnet nimmer mêre,
vil edeliu vrouwe hêre,
von mir der künic ermrîch:
des sît gewis, her dietrîch.>
hinvür trat her rüedegêr.
< urloubes ger ich, künic hêr,
und bite, daz ez dîn wille sî.
ich wil dem vogt von berne bî
gestên und alle die ich hân.
mir wartent noch zwei tûsent man,
mit den wil ich rîten,
dem bernaer helfen strîten
ûf den künic ermrîch.
des hân ich reht, her dietrîch.>
hinvür trat von lunders helphrîch
und von kriechen dietrîch.
si sprâchen< vogt von berne,
wir wellen helfen gerne
dir ze retten dîniu lant.
wir weln dir vüeren alzehant
vier tûsent edeler degene.>
dô dancte in der bewegene.
dô sprach von stîre dietleip
< dir wirt dîn schaden widerleit.
ich wil dir bringen, ob ich kan,
anderthalp tûsent mîner man,
und sint daz allez ziere degen.
wir haben uns durch dich bewegen,
wir wenden alle dîne nôt,
od ich gelige in dînem dienste tôt.>
dô sprach îrinc und bloedelîn
und von elsentroye erewîn
< vogt von berne, ruochet ir,
vier tûsent recken zier
die welle wir iu bringen
mit helmen und mit ringen.>
her dietrîch sprach< gerne ichz dienen wil.
der helfe dunket mich ze vil,
wand ich ez niht gedienet hân.
ir sult aber ûf mînen triuwen hân,
ich gediene ez, unde sol ich leben.
ich wil iu des mîn wârheit geben:
swer durch mich kumber dolt,
der neme mîn dienst darumbe ze solt.>
welt ir die helfe hoeren gerne,
die der herre von berne
gewan ze helfe in hiunisch lant,
daz tuon ich iu kurzlîch bekant:
vier und zweinzic tûsent man
mit den die im ezele hete lân.
vrou helche diu vil reine
sprach< her, diu helfe ist noch ze cleine
gegen dem künege ermrîch.
sîn untriuwe vürhte ich vreislîch.>
etzel sprach< vrouwe mîn,
mac der helfe niht genuoc sîn,
sô schicke wir im mêre
der edeln recken hêre.>
vrou helche sprach< des wirt guot rât,
sît er dînen willen hât.>
der hôhe dietmâres zart
alrêste hie mit vrô wart
und nam ein ende sîn swaere.
der hôhe bernaere
gerte urloubes hie.
ze herberge er dâ mit gie.
im volgten vroelîch sîne man.
vrou helche trahten began
umbe helfe in ir muote
von berne dem helt guote.
alsô diu naht dô zergie,
( nû hoeret niuwiu maere hie)
reht als der tac wold ûf gân,
dô kom amelolt der getriuwe man
selb zwelfte ûf den hof gerant.
er was gestrichen von roemisch lant
zwelf naht und zwelf tage:
ez ist wâr daz ich iu sage.
er erbeizte vor dem palas.
dannoch ez sô vruo was,
daz nieman ûf was gestân
niwan der milte marcman.
amelolten ersach her rüedegêr.
dem marcgrâven wart sô ger,
daz er harter lief danner er gie.
amelolten lachend er enphie
und kuste in vriuntlîch an den munt.
amelolt der sprach dâ zestunt
< wâ ist mîn her von berne?
den saehe ich harte gerne.>
< den zeige ich dir> sprach rüedegêr.
< tuot mir kunt, getriuwer recke hêr,
weist dû iht guoter maere
ze sagen dem bernaere?>
< guotiu maere diu weiz ich.
liep un leit jaget mich.>
rüedegêr nam in an die hant,
er vuorte in dâ er balde vant
den bernaer unde sîne man.
rüedegêr ruofen began
< wol ûf, vogt von berne,
ir muget hoeren gerne:
iu sint diu liebsten maere komen,
diu ir vor lange ie habt vernomen.>
hern dietrîch ditze maere betwanc,
baltlîch er gegen der tür spranc.
dô er die tür ûf enslôz,
sîn vreude wart wunschlîchen grôz:
liep und leit im geschach,
dô er amelolten sach.
< wol mich des tages und der zît!
dîn kunft mir leit und liebe gît.>
< sage mir>, sprach der bernaere,
< getriuwer recke vil gewaere,
des mac ich niht rât hân,
wie hâstû garte verlân?
ich vürhte des, ez sî gegeben.>
< ez enist, sam mir mîn leben.
ich sage iu daz ir hoeret gerne:
ich hân gewunnen wider berne.
nû strîchet mit samt mir dar
ê daz wir verliesen gar.>
vor vreuden lacht her dietrîch.
< amelolt, nû hâstû mich
von aller mîner nôt erlôst.
nû habe ouch dû von mir den trôst,
sol ich und dû gesunt leben,
des wil ich dir mîn triuwe geben,
ich getuon zuo dir die êre,
des dû hâst vrum immer mêre.
trîente unde prissân
daz solt dû dir vür eigen hân,
den nônes und daz intal,
daz sî dîn eigen über al:
potzen unde garte
dir eigenlîche warte:
und swann dîn nimmer müge sîn
sô sî daz guot der kinde dîn.>
dâ mit was ez nû dar an komen,
als ich vür wâr hân vernomen,
daz ez was worden hôher tac.
nû hoeret wes man dô phlac.
dô was der künic ouch ûf gestân,
er und ander sîne man.
dô gâhte dort her rüedegêr.
nû gruozte in der künic hêr
< weist dû iht niuwer maere?>
< jâ> sprach der êrbaere,
< niuwiu maer hân ich vernomen.
boten sint dem bernaere komen,
daz berne die guoten stat
amelolt wider gewunnen hât,
und ist der recke selbe hie.>
in der zît dort her gie
vrou helche diu guote.
mit vroelîchem muote
sprach etzel dô zuo ir
< vrouwe, nû gebt miete mir:
ich sage iu niuwiu maere.
ez hât der bernaere
wider gewunnen berne.>
daz hôrt vrou helche gerne.
si sprach< wer hât dir daz geseit?>
< vrouwe ez ist diu wârheit.
mir hât rüedegêr kunt getân,
der hât gesehen den man,
der die hêrlîche stat
selbe gewunnen hât.>
hie mit disem maere
gie ouch der bernaere
über hof dort her.
gebiten wart dâ nimêr
von dem edelen künege rîch
er gruozte den herren dietrîch
und amelolt den küenen man.
er sprach< dû hâst wol getân
an dînem herren, amelolt.
er sol dir sîn mit triwen holt.
nû sag an, helt, ze dirre vrist,
wie ez dar zuo komen ist,
daz dû die stat gewunne?>
dô sprach der versunne
< herre, daz wil ich iu sagen.
eines morgens dô ez wolde tagen,
dô hete sich ermrîch erhân
gegen der stat ze brissân
ûz der stat ze berne.
ir muget ez hoeren gerne:
daz was ab mir des nahtes kunt getân,
daz ermrîch wolde gên brissân.
dô nam ich zuo mir hundert degen
und huop mich dâ mit after wegen
und legt mich bî naht in eine huote.
dô sach ich> sprach der guote,
< dô ûz der stat ermrîch reit,
dô vuorte er helde unverzeit,
daz ich in torste niht bestân.
ich muoste in vür sich rîten lân.
ermrîches vanen ich an gebant,
dô kêrte ich gegen der stat zehant.
die ermrîch ze huote hete lân,
die wânden, wir hôrten sî an:
ûf wart uns getân diu stat.
nû hoert wie ez sich gevüeget hât.
offen stuont daz bürgetor,
des was uns nieman vor.
do erbeizte wir und giengen în.
wir liezen nieman komen hin,
wir sluogen swen wir vunden.
wir gewunnen in kurzen stunden
die stat und allez daz dâ was.
nieman dô vor uns genas.
alle die ermrîch gehôrten an,
den muoste ez an ir leben gân.
wir sluogen in der selben zît
ê daz ende naeme der strît
vier hundert man ermrîchen,
daz wizzet sicherlîchen.
dâ mit bin ich gestrichen dan.
alpharten hân ich verlân
in der stat ze berne.
wil mîn herr nû gerne
behalten die veste,
sô gâhe heim, daz ist daz beste,
und bringe ouch mit im dô vil dar
der biderben,( ich sag iu vürwâr)
ob er behalten wil die stat:
ermrîch sîn samnenunge hât.>
< daz geschiht wol> sprach her dietrîch.
dô gie der recke hêrlîch
vür die milten helchen stân.
< vrouwe, ich wil urloup hân:
ich wil gên berne rîten,
ich mac niht mêr gebîten.>
si sprach< warumbe ist dir sô gâch?
wie kumt daz her dann hin nâch?>
< vrouwe, swie ir selbe welt:
ich muoz dâ hin> sô sprach der helt.
< sît dû niht langer wil bestân,
sô soltû niht angest drumbe hân:
ich schicke dir ze dîner wer
ein vil hêrlîchez her,
ob ez dir niht versmâhet.
daz her nâch dir gâhet
sô ez baldiste mac.
des gibe ich dir einen tac
über sehs wochen oder ê.
darumbe zwîvel dû niht mê.>
urloup der von berne nam,
sîne recken tâten sam.
nû wil ich iu bescheiden hie,
waz tugent vrou helche an im begie.
si liez an den zîten
vümf hundert recken rîten
mit dem bernaer von dan.
nû ist diu reise gehebet an
umb den herren dietrîch.
der strîcht dâ hin gên roemisch rîch
vil vaste ze sînem lande.
hie liez er sigebande
und den küenen wîcman
bî dem here dâ ze gran.
der von berne gâhte vaste
die mîle und die raste,
er streich naht unde tac,
deheiner ruowe er drunder phlac.
er kom reht an dem zwelften tage
( vür wâr ich iu daz maere sage)
in die stat ze berne.
dô sâhen in vil gerne
die sînen vil getriuwen man,
die er hinder sîn hete verlân.
arme unde rîche
den herren dietrîche
mit triuwen wol enphiengen.
ensamt si alle giengen
in den hof ûf den sal.
si wâren vrô dâ über al.
vroelîch sprach her dietrîch
< herre got, nû hâstû mich
in ganze vreude wider braht.
nû was mir daz vil ungedâht,
daz berne unde roemisch lant
mir immer wurden bekant.
ich sihe wol, der dir getrouwet,
daz er vil wol gebouwet
an allen sînen sachen.
dû kanst wol krump sleht machen.>
hie mit man trahten began,
wie man die veste mohte hân.
des wurdens schiere über ein.
< mîn sorge ist ringe unde clein>
sprach der junge amelunc.
< mîner vreuden ursprunc
muoz nû hôhe gestân,
sît daz ich berne wider hân.
wil got der hôhe und der rîche,
ich gewinne mêre sicherlîche,
daz mir hât ermrîch genomen.
sît ich ze berne bin bekomen,
mir möhte ouch werden in kurzer vrist,
daz mir noch vil verre ist.>
nû was ouch daz niht verdeit,
ez wart vil baltlîch geseit
über al daz lant maere,
daz dâ ze berne waere
her dietrîch unde hildebrant.
daz maere wart ermrîch bekant.
daz was im leit und ungemach,
nie sô leide im geschach.
dô ermrîch hete vernomen,
daz der von berne was widerkomen,
und ouch daz berne was verlorn,
des wart vil grimme sîn zorn.
ûz tobendem sinne er dô sprach
< nû lât iu allen wesen gâch
und sît darumbe alle gebeten
und rîtet von steten ze steten
und gebietet bî den hulden mîn
und heizet alle die ûf sîn,
mâge liute unde man
und die von mir iht wellen hân,
daz die komen alle
mit gewalticlîchem schalle
zuo der stat ze prissân:
dâ wil ich samenunge hân.
und gebiet, swer ez dar über lât,
daz ez dem an sîn leben gât.>
ermrîches boten gâhten sêre.
si vermiten daz niht mêre,
si strichen vaste über lant.
si tâten hervart bekant
vriunden unde gesten.
si strichen von vesten ze vesten
und hiezens komen in kurzer stunt
und tâten endelîchen kunt,
wâ si ermrîchen
vunden sicherlîchen.
hie mit disen sachen
begunden sich ûf machen
arm und rîch über al daz lant.
daz her daz seic alzehant,
rehte gegen brissân,
dâ hin in hete kunt getân
der mehtic künic ermrîch.
daz her daz wart sô eislîch
und ouch diu grôze hervart,
daz nie deheiniu groezer wart
ûf roemischer erde.
sich samten dâ helde werde.
nû hoeret wie uns daz buoch las.
die wîl diu samenunge was
vor der stat ze brissân,
dô satzt sich wider meilân
und kêrtn an den von berne.
nû sult ir hoeren gerne,
wer der stat gewaltic was.
ein herzoge, der hiez tîdas,
dem was diu stat undertân.
der moht wol mit vollen hân
tûsent recken oder baz,
rehte sult ir wizzen daz.
er was ein hôchgevriunter man.
die helde ich wol genennen kan,
die bî im wâren in der stat,
als man mir gesaget hât.
dâ was der starke sabene
und friderîch von rabene,
berhther unde starkân,
von ôstvranken herman
und manic edeler helt balt,
die ellens hêten gewalt,
die man nimmer sach verzagen,
die tâten manheit bî ir tagen.
nû gêt ez an ein ahten.
ich sage iu daz betrahten,
daz tîdas tete und sîne man.
er sprach< ir held, nû grîfet an
und râtet hie zuo alle:
ob ez iu wol gevalle,
daz hôrt ich von iu gerne.
wen sende wir gein berne
ze mînem herren dietrîch,
der im sage waerlîch,
daz wir an in gekêret hân
mit der stat ze meilân,
und im sage endelîchen gar,
welle er, wir kumen dar.
trahtet, wer der bote müge sîn,
der dem lieben herren mîn
diu maere tuo kunt al zehant.>
< ez ist nieman baz dann volcnant>
sprach der herzoge friderîch.
daz dûhte si guot alle gelîch.
volcnant der versunnen
wart schiere dar gewunnen.
im wart diu boteschaft geseit.
des was volcnant bereit,
wan er reit et vil gerne
die reise gegen berne.
snelle er gevertiget wart
von meilân ûf die vart.
er kunde die rehten mâze:
er vermeit alle strâze
und streich die wilde über lant.
vaste gâhte volcnant.
der reise er sich gar bewac.
er streich unz an den vümften tac.
er lie sich ninder ûf haben
unz rehte ze berne ûf den graben.
swer im die wîle wider reit,
dem wart vil cleine geseit.
nû sult ir hoeren sicherlîch,
in der vrist was ermrîch
diu maere drâte kunt getân,
daz wider in waere meilân
und rihte sich gên im ze wer.
dar kêrte er und daz starke her.
nû wil ich iu wizzen lân,
wie volcnant der küene man
kunt tete dâ diu maere
dem edelem bernaere.
ein degen heizet volcnant,
der kom ze berne vür gerant.
< nû wol ûf her dietrîch,
sêre riuwestû mich.
dir hânt die ermrîches man
sô vil ze leide getân.
si ligent ûf dîner marke,
si brennent dich vil starke.
nû loese wîp unde kint,
die mit vil grôzen noeten sint.
nû wol ûf, degen hêre,
als liep dir sî dîn êre!
dû solt darumbe niht verzagen.
ich wil dir endelîchen sagen>
sprach volcnant ze dem wahtaere,
< nû wecke den bernaere
dû sage dem unverzagten man,
er hât wider meilân.>
der wahter gâhte in den sal,
er rief daz ez lûte erhal
< wol ûf, edel dietmâres kint,
boten an dem graben sint,
die sagent starkiu maere.>
dô wahte der bernaere
und ouch die recken über al,
die bî im lâgen ûf dem sal.
man dâ wider man dranc.
ahî, wie der bernaere spranc
gegen der porte an daz tor!
dâ hielt der recke volcnant vor.
diu porte wart balde ûf getân,
volcnant wart in verlân.
als in her dietrîch an gesach,
vroelîch er zuo im sprach
< gote willekomen, volcnant!>
< genâde, herre> sprach der wîgant,
< nû sît ouch ir got willekomen.
wol mich, daz ich hân vernomen,
iuwer stimme und iuwern munt.
daz ist mir ein saeligiu stunt.>
her dietrîch sprach< got lône dir.
herre volcnant, sage mir,
waz sint diu maere diu dû sagest?
daz dû alsô sêre jagest,
daz diutet etlîch wunder.
daz tuo uns kunt besunder.>
< herre, ich hân iu maere brâht.>
hie wart swîgens gedâht.
volcnant huop ûf unde saget
dem edelen vürsten unverzaget
< herre, ir habt wider meilân.
tîdas und ander iuwer man
die sint alle dar inne.
nû merket in iuwerm sinne,
waz si iu enboten hânt:
daz sage ich iu> sprach volcnant
< vil getriulîchen gar.
welt ir, si koment iu vür wâr,
herre mîn von berne.
nû sult ir hoeren gerne,
waz si iu helfe bringent.
vil sêre si an iuch dingent.
ich wil iu nennen, wer si sint,
edel dietmâres kint.
iu kumt der starke sabene
und friderîch von rabene
strîther unde starkân
und von ôstvranken herman,
her stûtfuhs von rîne,
von metzen ortwîne,
von pôle mîn her perhtram,
der kumt und her elsân
und der küene sigebant,
randolt und her schiltrant
und der küene sigehêr,
eckenôt der kumt ouch her.
sô habt ir wolfharten
und den küenen helmscharten:
sô habt ir ouch bî iu nêren,
ez welle denne got verkêren:
amelolt und alphart
die bêde sint an dîner vart,
hilprant unde herebrant
die beide helde zehant
die helfent dir vil starke
ze retten dîne marke.>
in der zît dô daz geschach,
einen boten man dort her strîchen sach.
den hete vrou helche gesant
dem herren dietrîch in sîn lant
darumbe daz er im sagete,
daz er die wîle niht verzagte,
unz daz daz her quaeme.
der bote der wart genaeme.
der bernaer wart herzenvrô,
dô er den boten sach dô.
gegen im er vroelîche gie,
baz danne wol er in enphie.
< got willekomen, baltran.
sage an, wâ hâstû verlân
daz her von hiunisch marke?>
dô sprach baltram der starke
< herre, die recken ziere
die koment iuch gewislîch schiere,
darumb sult ir niht sorgen.
ir sehet si benamen morgen
mit einem grôzem schalle
hie ze berne alle.
und wil iuch des niht verdagen,
ich wil iu liebiu maere sagen.
in der vrist und ir ritet dan,
dô kômen ahte werde man.
daz sî iu vür wâr bekant,
die hât ouch iu vrou helche gesant.
daz eine daz ist liudigêr
und liudegast ein recke hêr,
die bringent iu die kecke wer.
iu kumt von lengers walther
und hagen der vil starke,
und kumt von pôlân ûz der marke
hornboge der maere.
vil edeler bernaere,
iu kumt hiuzolt von priuzen
und hertnît von riuzen,
von antîoch künic îmîân
und gotel der marcman,
her îrinc und her bloedelîn
und von elsentroye erewîn,
bitrolf der stîraere
und dietleip der maere.
sô bringt iu vil der schilde
rüedegêr der milde.
ez kumt nuodunc der hôchgemuot
und îsolt der helt guot:
ez kumt von kriechen her dietrîch
und von lunders helphrîch.
die recken unverzeit
die bringent schare breit.
nû hoeret, künic von roemisch lant,
sô hât iu mîn vrou helche gesant
vier und zweinzic tûsent man:
die sult ir besunder von ir hân.>
dirre starken maere
wart vrô der bernaere.
er enbeit kûme, daz diu naht
den andern tac brâht.
dô er den tac gelebte,
der vogt von berne gebte
vil manegen meidem unde marc.
diu edelen kastellân starc
gap er den edelen recken
und mante sêr die kecken,
daz si im hulfen sîniu lant
retten mit ellenthafter hant.
in der zît dô komen maere.
< wol ûf, her bernaere,
und heizt rihten die burc ze wer:
dort sîget her ein creftec her.>
dô sprach der starke baltram
< herre, daz sint die helchen man,
die iu ze helfe sint gesant.
daz ist mir waerlîch bekant.
si sîgent vast mit scharen her:
die vanen vliegent entwer.>
als daz her dietrîch hete vernomen,
er sprach< die sîn gote willekomen.
nû wol ûf, helde vil gemeit!>
her dietrîch ûz der stat dô reit.
im volgten vier hundert man.
er wolt die geste wol enphân.
nû habt ir hiemit wol vernomen.
nû was ouch daz her komen
zuo der stat sô nâhen,
dazs her dietrîch wolde enphâhen.
dô sprach marcgrâf rüedegêr
< dô rîtet des landes vogt her:
nu erbeizet nider alle!>
daz geschach mit einem schalle.
her dietrîch und sîne man
die liefen lieplîchen an
die hôhen werden geste.
diu vreude wart sô veste
bêdenthalp zwischen in getân.
dô wart nieman ungegrüezet lân.
dô herbergt man ûf daz velt.
man hiez dô geben wider gelt
spîse, trinken ungezalt.
der schal wart grôz manicvalt.
si heten creftige maht,
der liute den hort dar braht.
dô diu naht zuo steic,
ein bote dort über velt her seic.
den hete iubart von latrân
dar gesant von meilân,
der sagte dem bernaere
diu starken niuwen maere.
alsô der bote komen was,
dô stuont er nider ûf daz gras.
her dietrîch in dô wol enphie:
dô dancte im der bote hie.
er sprach< herre von berne,
wir saehen iuch harte gerne.
wir sîn et vaste besezzen.
ermrîch der vermezzen
der stürmet sêre alle tage.
nû merket rehte waz ich sage.
ez sî iu liep oder zorn,
kumt ir niht schier sô habt ir vlorn
die stat und al die drinne sint.
man toetet wîp unde kint.
wir sîn vil gar nâch alle verzagt.
nû sî iu, her, vür wâr gesagt,
swie dû verliusest meilân,
des muost dû immer schaden hân.>
< daz sul wir vil wol bewarn.
sô sul wir ê dar varn
und die stat dâ retten,
daz velt mit tôten betten.
nû wol ûf, mâge unde man,
und gedenket alle dar an,
daz ir mir triuwe habt gegeben.
swer durch mich êre unde leben
hiute wâgt in dirre nôt,
umb den diene ichz unz an mînen tôt.>
dô sprach der marcgrâf rüedegêr
< wir sîn umb daz bekomen her,
ich und mîne gesellen,
daz wir wâgen wellen
beidiu lîp unde guot
durch dich, vürste hôchgemuot.
nû ahte daz, helt dietrîch,
edel künec von roemisch rîch
( daz ist dir ouch daz beste)
wie dû lâzest dîne veste.>
< daz hân ich gahtet schiere>
sprach von bern der ziere.
< hie ze berne sol bestân
starcher unde elsân
und ouch ir helfaere>
sprach der bernaere,
< an die wir uns mugen lâzen
ûf stîgen und ûf strâzen.>
daz wart hie mit snelle getân.
wolfhart der küene man
sprach als ein unverzagter degen
< wir solden stunt sîn after wegen
zuo den vînden ûf daz wal.
rotiert iuch, helde über al
und vreut iuch dirre reise:
wir komen ermrîche ze vreise.>
dâ mit daz her was bereit.
hie mit man niht langer beit.
den vanen hiez her dietrîch
der dâ hôrte ze roemisch rîch
vil balde ane binden.
< nû lâze uns got vinden
die vînde ze rehter lâge!
ahî, wie ichz dâ wâge!>
sprach der starke wolfhart.
< si werdent cleine gespart,
ich meine die ermrîches man.
nûtrâ, helde lobesam!
nû houwet in tiefe wunden,
die nimmermêr gebunden
werdent unz an den lesten tac.
ich solz dâ schaffen, ob ich mac,
dazz muoter kint beweinen muoz.
wir machen in lebens mit tôde buoz.
ich geriche mînen smerzen.
ez lît in mînem herzen
diu grôze untriuwe und ouch der rât,
den er uns lange getân hât.>
nû lâze wir diu maere stân.
daz her seic gegen meilân
über velt und über lant.
in was diu strâze wol erkant.
si zogten müezeclîche.
der künec von roemisch rîche
der trôste den sînen wol ir muot.
< verzagt niht, edele helde guot.
geloubet mir diu maere>
sprach der bernaere,
< wir bejagen benamen êre,
des wir immer mêre
haben vrum die wîl wir leben.
ich wil iu mîne triuwe geben>
sprach der vogt von berne,
< swer mir hilfet gerne,
dem tuon ich daz guot,
des sich vreut wol sîn muot.>
dô wart vil trahtens getân,
unz daz daz her lobesam
ze meilân komen was sô nâch,
daz man die vînde ligen sach.
daz was reht am ahten tage.
nû merket eben, waz ich iu sage.
der tac gescheiden was von dan,
diu naht begunde slîchen an.
nû sult ir hoeren gerne,
daz starke her von berne
herbergte nider ûf daz velt.
dâ hebet sich der widergelt
mit grimme und mit zorne.
die recken ûz erkorne
die leiten sich mit schalle.
ob ez iu wol gevalle,
sô ruocht vernemen an dirre zît,
wie sich hebe der strît:
daz wil ich iuch wizzen lân,
als ichz rehte vernomen hân.
als man hete gezzen,
dô wart des niht vergezzen,
hie wart gesezzen an den rât.
die hoehsten die her dietrîch hât
mit im brâht an den strît,
die rieten alle in der zît
< edel vogt von berne,
nû hôrt wir alle gerne,
wie wir tuon wolden
od wie wir varen solden.
hie zuo gehoeret wîser rât.
ermrîch mehtic her hie hât.>
dô sprach der herre dietrîch
< swie ir nû râtet al gelîch,
alsô var ich> sprach der helt guot.
rüedegêr der hôchgemuot,
der getriuwe und der gewaere,
der riet dem bernaere
< mich diuht guot, künec von roemisch lant,
daz ir boten sendet alzehant
zuo dem ermrîches her,
die betrahten künnen alle ir wer
und uns sagen ir gelegenheit>
sprach rüedegêr der unverzeit.
im antwurt von berne der hôchgemuot,
er sprach< swer uns sî dar zuo guot,
die heize ich iezuo rîten vür.
die betrahten mit rehter kür,
daz ez uns mac ze vrumen gestân,
wederthalp wir si rennen an
noch hînte umbe mitte naht.
mir ist gesaget, si haben maht
sô michel und sô starke,
daz wir in ûf der marke
niht turren widerrîten.
wir mugen ouch niht gestrîten
mit in offenlîchen.
ez ist mit ermrîchen
wol zwelf vürsten her bekomen,
daz ich waerlich hân vernomen.>
< daz ist niht ein wunder.
ir gelît dest mêr under>
sprach der starke wolfhart.
< mir geliebt nie dehein hervart
sô vaste in mînem muote.
got vüege ez mir ze guote.>
nû wart ûz dem her genomen,
die vür ûf die warte solden komen.
daz eine daz was volcnant,
daz ander her sigebant,
hildebrant was der drite
( ze hoeren ich iuch bite),
daz vierde daz was nêre.
nâch hildebrandes lêre
kêrten si eine strâze.
si kômen in der mâze
zuo dem here ûf einen lê.
< ir helde, nû sprecht niht mê>
sprach der recke hildebrant.
< nû lûzent ebene alle zehant,
ob ieman an uns rîte,
daz wir uns gên dem strîte
ê gerihten, daz ist guot.>
des volgten im die helde hôchgemuot.
dô si alsô hielten dâ,
vil schier dô sâhen sî sâ
wol tûsent viuwer brinnen
und darumbe winnen
die liute sam si tobten.
die küenen hôchgelopten
( ich meine die dietrîches man)
ieslîcher wünschen began
< ôwê, vogt von roemisch lant,
waerst dû nû hie alzehant,
dû und dar nâch alle dîne man,
sô müeste wir die vînde an
endeclîchen rîten.>
dô sprach an den zîten
der unverzagte hildebrant
< daz widerriet ich alzehant.
si tuont ez uns lîhte ze sehen.
wir sulen ê vil ebene spehen,
wes si sich dort rihten.
nû sule wir uns phlihten
mit getriulîchem muote,
daz râte ich> sprach der guote,
< ob uns ieman an rîte,
der lîhte mit uns strîte,
daz wir bî einander gestên.>
nêre sprach< daz sol ergên.>
die küenen und die starken
die gurten vaste ir marken,
si begunden rîten hin zuo baz.
si wârn ir muotes niht ze laz.
si sâhen daz daz starke her
ungewarnet lac und âne wer.
hildebrant noch mêre sach.
si schuofen in dâ guot gemach,
si begunden sich dâ enphetten.
dise sâzen ûf den betten,
jene huoben dort grôzen schal:
so vermâzen sich die über al,
waz si wunders wolden begân,
sô si die vînde saehen an.
ditz hôrte allez hildebrant.
zuo den sînen sprach er alzehant
< wir haben die gelegenheit
hie gesehen vil bereit.
nû sul wir vürbaz rîten
und hie niht lenger bîten
und sehen, ob sich daz her
alswâ inder rihte ze wer.>
si riten neben dem her nider,
als ez in kom ze guote sider.
si bekômen an eine stat,
als mir das buoch gesaget hât,
da begunde sich mit sachen
heinlîchen ûf machen
vil nâhen zweinzic tûsent man,
die besten die ermrîch mohte hân.
über alle dise degen
was ze houptman gewegen
her witege und her wâte.
ditz was geschehen mit râte.
hildebrant hôrt al ir trahten,
wie siz begunden ahten.
er hôrte ouch, wie her witege sprach
< nû lât iu sîn niht ze gâch
und werdet enein vil rehte,
ir recken unde ir cnehte,
ze welher zît wir an si komen:
daz hete ich gerne vernomen.>
wâte sprach< daz wil ich iu sagen.
ê ez morgen welle tagen,
sô sul wir rehte bî in sîn.
ê daz der liehte sunne schîn
liuhte und der schoene tac,
so ist geschehen swaz ergên mac.
ich weiz wol daz dâ schade geschiht:
want si wizzen unser niht.
si hânt sêre gestrichen,
in ist noch unentwichen
die müede sicherlîche.
nû sult ir helde, ellens rîche,
darumbe deheine sorge hân,
wir gesigen in endelîchen an.>
wie ez allez ist bekomen,
daz hât nû hildebrant vernomen.
ze sînen geverten er dô sprach
< nû sol uns wider wesen gâch.>
bî dem here si niht mêre biten,
si kômen balde geriten
zuo ir her alzehant,
dâ si den künic von roemisch lant
mit schalle dô vunden.
si giengen bî den stunden
vür den bernaere.
vil manic recke maere
sach si dâ vil gerne.
alsô tet ouch der von berne.
dô si her dietrîch ane sach,
nû sult ir hoeren wie er sprach.
< nû sît willekomen mir,
edele helde, wie habt ir
getrahtet unser reise?
mug ab wir unser vreise
an ermrîch inder gerechen?>
do begunde zehant sprechen
der unverzagte hildebrant
< ich râte iu, künec von roemisch lant,
vil rîcher künic hôchgemuot,
ez kumet iu niht ze guot,
bestêt ir ermrîchen,
sô müezt ir im entwîchen.
er hât imer wol drîzec man
ûf unser einn, wil dûz verstân.>
ditz was wolfharten leit.
mit zorne sprach der helt gemeit
< herre von bern, ditz ist niht wâr.
wan si bekômen nie dar
noch gesâhen ouch die vînde nie.>
hildebrant der sprach hie
< herre von bern gehabt iuch wol:
guotiu maere ich iu sagen sol.
nû heizet lieber herre mîn,
alle die bereit sîn,
die ir mit iu muget hân.
ez wellent die ermrîches man
benamen mit uns strîten
und in die herberge rîten.
wand ich bin allz bî in gewesen.
si hânt al die ûz gelesen,
die tiursten die si mugen hân,
und ist wâte houptman
und her witege der degen.>
dô sprach von berne der bewegen
< jâ herre, wie vil mac ir sîn?>
er sprach< daz tuon ich iu schîn:
zweinzic tûsent ist ir, niht baz.
die bringent si her, wizzent daz.
nû schafft ez sô> sprach hildebrant,
< si rîtent uns reht in die hant.>
vrô wart der bernaere.
er bat die recken maere.
< nû traht, wie ez iuch dunket guot.>
rüedegêr sprach< nû tuot
nâch mînem râte vogt von berne.>
er sprach< daz tuon ich gerne.>
< welt ir nû êre gewinnen,
sô traht in iuwern sinnen,
daz ir mit wîslîcher kür
zweinzic tûsent sendet vür,
die sich legen in eine huote.
und gebiet den helden guote,
daz si sô lange dâ bîten,
unz daz si sehen rîten
die vînde mit gewalte.
und bitet die recken balde,
daz si in der huote sô lange bîten,
und sô wir danne hie gestrîten,
sô suln die nôtvesten
hinden ûf die vînde bresten:
sô sint si zwischen unser schar,
so entwurke wir si schiere gar,
so ist ez umb si ergangen.
geslagen und gevangen
werdent die ermrîches man.
sô ist ez uns wol ergân.>
in der zît was alphart komen,
als ich vür wâr hân vernomen
und an den buochen gelesen.
der was ouch bî den vînden gewesen.
er het ir gelegenheit gesehen
und kunt ouch die stat gespehen,
wâ man die vînde an rite
und âne sorge mit in strite.
als in gesach dietmâres zart,
er sprach< willekomen alphart.>
< genâde herre von berne.
welt ir gewinnen gerne
beidiu vrum und êre,
sô sûmet iuch niht mêre:
ez lît allez ermrîches her
ungewarnet âne wer.>
her alphart im dô alsô riet,
dâ mit ermrîch von êren schiet.
< wir suln mit ellens hende
anrennen daz her an eim ende.
durch nôt rûment si uns die stat.
mit swerten hou wir ein phat.
wir mugen harte wol gesigen.
si lâzent guot und êre ligen.
sô habe wir unsern degen
des goldes vil ze wegen.
daz râte ich> sprach der guote.
< sô hâstû nâch dînem muote
dînen willen wol getân,
und lâst dû ez alsô ergân,
wir toeten si ân allen schaden.
alle die ermrîch hât her geladen,
die vâh wir> sprach der helt balt.
< sô kumt wider in dîn gewalt,
swaz er dir hât betwungen an.>
dô sprach der milte marcman
< ditz ist der allerbeste rât,
den ieman hie getân hât.
nû seht wie wol ez uns ist komen.
nû wirt ermrîche beide genomen
liute guot und êre.
waz welle wir danne mêre,
sô ez uns wol ergangen ist.
nû rât ich den allerbesten list,
der uns ze staten wol mac stân.
wir sulen zweinzic tûsent man
schicken an disen zîten.
die suln slehtes rîten
in die herberge ermrîchen,
sô habe wir volleclîchen
unsern muot verendet
und wirt ermrîch geschendet.
ouch vüegt uns got lîhte ze heile,
daz uns wirt ze teile
der ungetriuwe ermrîch.>
dô sprach der herre dietrîch
< nû vüege ez got durch sînen tôt!
sô werde elliu mîne nôt
verendet sicherlîchen,
gevienge wir ermrîchen.>
nû wart hiemit geahtet
und allez sleht betrahtet:
zweinzic tûsent helde guot
wurden geleit in die huot
( daz was ungewendet),
zweinzec tûsent gesendet
zuo dem here an die stat,
daz was rüedegêres rât.
dô wurden zweinzec tûsent man
ûf dem walde hie verlân.
< nû trahtet> sprach her rüedegêr,
< von berne hôher vürste hêr,
wen schaffet ir ze houptman
den die daz her dort rîtent an?>
< welt ir, daz wil ich selbe sîn.
diu reise ist billîchen mîn>
sprach der vogt von berne:
< wan ez tuot nieman sô gerne.
damit muoz iuwer got phlegen
und habe ouch mich in sînem segen,
und helf mir got> sprach dietrîch,
< daz wir an einander vroelîch
vinden und müezen sehen.
got lâze uns vil wol geschehen!>
< daz vüege got!> sprach rüedegêr.
dô wart gebiten niht mêr,
einen vanen dietrîch an gebant
und vuorte in selbe in sîner hant.
über heide strichen si dâ hin.
si wolden werben umb gewin.
alsô die helde maere
mit samt dem bernaere
bekômen an des strîtes zil,
( nû hoert waz ich iu sagen wil)
dô gurten si den marken.
die küenen und die starken
die sâzen ûf ir kastelân.
wolfhart sprechen began
< nû vreut iuch, helde guote.
wir suln in mannes bluote
hiute waten unz über die sporn.
ir küenen recken ûz erkorn,
diu sper sul wir verstechen
unser leit an in gerechen.
wir machen setel laere.
ir edele helde maere,
wir sulnz alsô schaffen,
daz leien unde phaffen
von dirre vreise maere sagen,
als ez noch hiute welle tagen,
daz man sô vil der tôten
vinde nider verschrôten.
sô vreut sich mîn herze
und endet sich mîn smerze.
ahî, waz vreuden mir geschiht,
swenn noch hiut mîn ouge an siht
daz sich die gîre und die raben
mit dem bluote müezen laben.
nû wol ûf, edele helde starc,
und sitzet ûf die guoten marc!>
daz geschach alzehant.
si zogten under schildes rant
zuo den vînden über heide wît.
< nû waere buhurdierens zît>
alsô wolfhart daz gesprach,
nû hoeret wie daz geschach.
dar treip ouch der von berne.
des wâren hülfic im vil gerne
die sînen die dâ mit im riten.
hie wart langer niht vermiten,
si heten sich zuo vier scharn geslagen.
ich wil iu endelîchen sagen,
si brâsten mit ir mehtic wer
an einem orte in daz her.
alsô daz dô geschach,
daz man in daz her brach,
dô wart michel der schal.
her dietrîch schrei, daz ez erhal
< ahtschavelier berne!>
daz hôrten vil ungerne
alle ermrîches man.
sich rihte ze wer nieman,
wand si heten der wîle niht,
des noch harte vil geschiht.
des wart schade dâ grôz genomen.
si liezen nieman hin komen,
die edelen dietrîches degen,
die begunden starkes strîtes phlegen.
si sluogen, si stâchen,
ir leit si vaste râchen,
si entworhten helde guote.
wolfhart der hôhgemuote
schrê als ein wüetender man
< nû lât genesen nieman!
swaz ir der ermrîches vindet,
nimmer ir erwindet,
ir slahet si alle gelîche!
wir suln an ermrîche
hiute rechen unser leit,
daz manic vrouwe her nâch cleit.>
dâ was nôt und ungemach.
in der zît man dort her komen sach
strîtheren von tuscân,
dem volgten zwei tûsent man
under helme und in halspergen.
den wilden getwergen
vuoren si vil nâch gelîche.
mit ellen sicherlîche
si vuorten kolben unde swert.
< daz sint die der mîn herze gert>
sprach der bernaere.
< nû zuo zin, helde maere!>
dô wart ein dar rucken,
dô huop sich ein zucken
die scharphen gêrn mit handen.
zesamne si geranden,
die gêre si verstâchen.
die ermrîches râchen
ir leit an den von berne.
si wolten retten gerne
ir herren êre und ir guot.
dô kômen zesamne die hôchgemuot.
der sturm vaste gie entwer.
man sach vliegen manegen gêr
über helme gegen den luften.
dô wâren komen mit guften
zesamne helde guote
mit grimmiclîchem muote.
der sturm und der starke strît
der werte unz ûf vruoimbizzît.
daz velt und daz breite wal
daz ran mit bluote über al.
si vâhten grimmiclîche
beidenthalp gelîche.
dâ was wan ach unde nôt.
daz ê was grüen, dô wart ez rôt
von maneges mannes bluote.
dô sturben helde guote.
daz starke ermrîches her,
des kom vil wênic iht ze wer
ân strîther von tuscân
und von spôlît tûrîân
und heime der maere.
die drîe vürsten lobebaere
die vuorten sehs tûsent man,
die werten daz wal und den plân
sô rehte vreislîchen.
die vrumten dietrîchen
vil manegen creftigen schaden.
dâ was craft wider craft geladen.
beidenthalp si sich werten.
ûf die helme si dô berten.
daz bluot durch diu hersenier spranc.
in die köphe dô erclanc
vil manic bitterlîcher slac.
sich cluben die helme unz in den nac.
man sach dâ bresten den herten stâl.
die von den swerten nie gewunnen mâl,
die wurden des tages verschert:
ich meine die brünnen hert,
dâ durch wunden wurden geslagen.
ich wil iu noch mêre sagen.
owê, welh nôt dâ ergie!
man hôrte die wê schrîen hie.
si genuogt des strîtes niht ouch.
der tunst ûz ir lîbe rouch
gelîche in der gebaere,
sam ob ein walt waere
gezündet an mit viuwer.
si gulten harte tiuwer
den solt mit tôdes ende.
umb disen mort got schende
den künic ermrîchen!
des wünsche ich herzenlîchen.
ez erhal von den swerten,
dâ si niht anders gerten,
wan den tôt wider tôt.
ir gesâht nie solhe nôt
in deheinem sturme mêre.
wolfhart schrê vil sêre
< nû lât et einen hin niht,
ir rechet vaste die geschiht,
die uns ermrîch hât getân.
ist under uns hie ieman,
der sî herre oder vürste,
den von hitze dürste,
der lege ez nider und trinke ez bluot,
und veht aber als ein helt guot.
hie sol nieman rasten.
ich wil ouch nieman vasten,
ob ich si alle mehte erslahen.
wir sulen uns mit bluote twahen,
des gêt uns ouch waerlîch nôt.
ob alle die hie laegen tôt,
daz waer sô guot niht sicherlîch,
als ob eine sturbe ermrîch.
nû lât dar nâher clingen!>
dô huop sich ein dringen.
beidenthalp( daz ist wâr)
an einander drungen die schar.
mit swerten und mit spiezen
durch die helme si miezen,
daz daz viuwer dar ûz vlouc.
den bernaer dô niht entrouc,
er tete swaz er gemohte
und ouch daz im getohte.
ermrîch satzt im starkiu phant.
im wart erslagen dâ zehant
drîzic tûsent sîner man.
daz bluot ûf der heide ran,
daz man dort und hie
in dem bluote unz an diu knie
muost vil dicke und ofte waten.
dâ wurden halsperge unde platen
verhouwen und verschrôten.
da gelac sô vil der tôten,
daz ir hete nieman zal.
ez lac getunget daz wal
sô vast dâ mit den tôten.
die gazzen wurden geschrôten
vaste durch ermrîches her.
si wurden cranc an ir wer.
ez was nû wol ûf mitten tac.
als ich vür wâr sagen mac,
dô was sunderbaere
tîdas der maere
komen ûz der stat ze meilân
mit zwelf tûsent sîner man.
die sach an den zîten
ermrîch zuo rîten
und daz volc vaste zuo ziehen.
dô gie ez an ein vliehen.
swer dô ze rosse kom zehant,
der hete vil wol vor gerant:
ez was ab ê alsô komen,
in wârn diu ros sô gar genomen,
daz si ir niht mohten hân.
zehant wart diu vluht gelân
von dem künege ermrîche.
si wurden alle gelîche
vlühtic gegen rabene.
owê, daz ez niht weste sabene!
daz ist mir hiute und immer leit.
nû sî iu hie mit geseit,
mit ermrîch nieman entran.
aller der er ie gewan
der beleip nieman dâ gesunt.
ez wart geahtet bî der stunt,
als wir daz buoch hoeren sagen,
ermrîchen wurden dô erslagen
sehs und vümfzic tûsent man,
der kom nie deheiner lebendic dan.
alsô der âbent zuo gesteic
und daz diu sunne nider seic,
do begunden die strîtherten,
des bernaeres geverten
ruowen dort ûf dem wal.
die heten sich sô sêr über al
in dem starken sturme erwegen,
daz den dietrîches degen
nindert niht beliben was,
als man an dem buoche las,
hût noch vleisch an den handen.
si heten sô ir anden
gerochen an ermrîchen.
dem herren dietrîchen
was ouch solich schade getân,
im was erslagen niun tûsent man.
den bernaer des niht verdrôz,
er hete darumbe clage grôz.
er hiez die sînen über al
lesen ûz dem bluote ûf dem wal.
die wurden alle bestatet wol.
nû hoert waz ich iu sagen sol.
hie mite kêrten si dô dan,
dâ si heten dort verlân
den marcgrâven rüedegêren
und vil manegen recken hêren.
dâ was ouch der strît zegân:
rüedegêr der marcman
der hete gesiget die wîle ouch hie.
die wîle jener sturm dort ergie,
dâ was ouch dirre strît ergân.
vierzehen tûsent man
die lâgen ûf dem wale erslagen:
ob ermrîch niht anders hete ze clagen
wan die vierzehen tûsent man,
er solt immer jâmerec drumbe stân.
nû ist der strît ergangen.
sehs tûsent wârn gevangen
der ermrîches recken.
sich heten ouch die kecken
vergolten volleclîchen.
dem herren dietrîchen
was grôzer schade hie getân,
im wârn erslagen vier tûsent man.
alsô mit ellens hende
des strîtes an ein ende
gesigte der von berne.
< nû wolte ich harte gerne>
sprach der herre dietrîch,
< daz wir betrahten endelîch,
wen wir haeten hie verlorn.>
man bat die recken ûz erkorn
zuo einander halden.
dô ahte man die balden.
dô was der biderben niemen tôt.
die wîl man clagte dise nôt,
dô vrâgte der bernaere,
wâ her dietleip waer:
< hât ab den ieman gesehen?
ich waene uns sî ein schade geschehen,
darumb wir immer müezen clagen.
und ist her dietleip erslagen,
des muoz ich immer jâmrec sîn.
nû wol ûf, al die recken mîn,
und suocht den degen guote
ûf dem wale in dem bluote.>
in der zît dô daz geschach,
dô kom ein bote unde sprach
< edeler vogt von berne,
wellet ir nû gerne
den aller hertesten strît sehen,
der ûf dem wale ist geschehen,
sô sult ir rîten drâte.
her dietleip und her wâte
die hânt einander bestân.>
dô gâhte man vür man.
si wâren komen in ein tal.
von ir swerten gie ein schal
daz manz hôrte clingen verre.
dô rief von bern der herre
< wer dich, herre dietleip!
gedenke daz dîn name ist breit:
dû heizest vürste und bist ein degen.
über alle recken ûz gewegen
ist mit ellen dîn hant.>
in des kom wolfhart gerant
sam ob er waere ein tobender man.
er rief dietleiben an
< lâ den schilt ûf daz lant,
nim daz swert in beide hant
und slach slege ungezalt!>
des volgte im der helt balt,
er tete alsam ein volcdegen.
swaz ich gehôrte ie von slegen
in allen mînen zîten
in stürmen und in strîten,
daz ist ein tou unde ein wint.
des küenen bitrolfes kint
vrumte ûf wâten manegen slac.
wâte ouch hin wider wac
vil manegen slac herten.
beide si sich werten
sô sêre und alsô vaste:
daz viuwer rehte erglaste
in bêden vor den ougen.
ir sult mir daz gelouben,
daz der viurîne nebel
ûf ir helme und ûf ir gebel
ofte rouch unde bran.
sich heten die vil küenen man
in dem sturm sô sêre erwegen,
sine mohten nimmer strîtes phlegen:
und doch, swie wê in was geschehen,
einer wolde dem andern nie gejehen.
dô schrei der starke wolfhart
< nûtrâ, bitrolfes zart,
douch an in mit starken slegen!>
do erzurnt der ûz erwelte degen,
dietleip der hêre.
an wâten lief er sêre
mit einem slage sô grimme.
ûz im sô kom ein stimme
< got weiz, her wâte, ir gebt ez her.
ir enphâhet nimmermêr
deheinen solt von ermrîchen.>
er sluoc sô crefticlîchen
ûf wâten einen slac,
daz sich sîn helm cloup unz in den nac.
er sluoc durch patwât und hersnier,
( daz sult ir wol gelouben mir)
er douht imz mit ellens hende.
durch hirne und durch zende
sluoc er den starken helt guot.
daz hirne her engegene wuot.
ouch was er an dietleiben komen
mit eim slage, als ich hân vernomen,
dâ mit er den recke hêre
entwellet hete sô sêre,
daz dietleip von dem slage grôz
wol speres lanc von im schôz.
daz bluot im ûz den ôren spranc
und ouch zen ougen ûz dranc.
hie mit viel ouch wâte
tôt nider drâte.
nider stuont her dietrîch
und ouch die recken algelîch.
si wânden dietleip waere erslagen.
sich huop ein weinen und ein clagen
ob dem recken sêre.
ûf rihte sich der hêre
dietleip bî der stunt.
er sprach< ich bin noch wol gesunt,
ân daz mir arm unde gebel
rehte swebet als ein nebel:
nindert ich mîn enphinde.
nimmer ich erwinde,
ich gereche mîne nôt.
ez muoz wesen wâten tôt.>
dô sprach der bernaere
< er gesaget daz wider maere
nimmer mêr deheinem man.
dû hâst im sîn reht getân.
wir suln in harte wênic clagen.
nû schouwe, er lît dort erslagen.>
vor vreuden er wider maht gewan.
dâ mit schieden si dô dan
ze meilân in die veste.
vriunde unde geste
den was durft dô gemaches.
< vogt von bern, nû laches,
des uns hiute ist widergân.
got hât wol ze uns getân.
er hât uns vil wol bewart
und ermrîch ze leide gespart.
swaz er ie ze untriuwen hât getân,
daz ist an im selbe ergân.
welle wir sîn wol ze ende komen,
swaz wir hie êren hân genomen,
sô sul wir ermrîchen
rehte nâch strîchen
und besitzen swâ wirn vinden.
des sult ir niht erwinden>
sprach der marcgrâf rüedegêr.
< ich getrowe got, er gebe daz her.
wir mugen noch wol liute hân.>
hie wart der rât zehant getân,
si strichen gâchlîchen nâch.
in kurzen zîten daz geschach,
daz man sagt maere,
wâ ermrîch waere:
daz wart in rehte kunt getân.
her dietrîch vrâgen began
< weiz ab ieman, wer bî im ist?>
dô sprach der bote an der vrist
< er mac noch wol tûsent man
volleclîchen bî im hân,
und ist ze raben in der stat.>
her dietrîch sprach< des wirt guot rât,
hey, und vunde wirn dar inne.
ez sî daz er uns entrinne,
er arnet manegen untriuwen rât,
den er vil lange gebrouwen hât.
daz gilt er mit sînem leben.
ich wil iu mîne triuwe geben,
vinde ich ermrîchen,
ich wil in sicherlîchen>
sprach der künic von roemisch lant
< hâhen mit mîner selbes hant.>
si wârn nû komen zuo der stat.
alsô man mir gesaget hât,
sî herbergten nider.
daz kom in ze staten sider
und dem herren dietrîche.
er hete dâ volleclîche
baz danne vierzectûsent man.
man begunde den sturm heben an
an die mûre und an den graben.
< si kunnen uns niht vor gehaben
die stat deheine lange vrist.
ob ermrîch dar inne ist,
sô mac uns wol gelingen
an allen unsern dingen.>
manic tür unde tor
begunde man in dô tragen vor
an graben unde an mûre.
si sturmten vil untûre
sam ob si niht wolten leben.
si begunden vil cleine geben
umb ir wer ûz der stat.
ermrîch man nû gesaget hât,
daz der von berne waer selbe dâ.
ermrîch gie ze râte sâ
mit den die er dô mohte hân.
dô rieten alle sîne man
mit herzen und mit sinne
< wir sulen rîten hinne>
sprach sibeche unde ribstein.
< des ist zwîvel dehein,
edeler künic ermrîch,
besitzet uns her dietrîch
mit creften hie in dirre stat,
sô wirt unser nimmer rât.>
hie wart der reise gedâht.
< nû belîbe wir unz an die naht
sô sul wir hinnen rîten.
und swie wir langer bîten,
sô hab wir êre und lîp verlorn.
ich vürhte den grimmen zorn,
den der herre dietrîch
ûf dich hât, künic ermrîch.>
nû hoert wie man mir gesaget hât.
ermrîch gebot übr al die stat
armen und ouch rîchen
< nû wert iuch vrümeclîchen!
und kumt ein her morgen,
die loesent uns ûz sorgen.>
der sturm wert allen einen tac,
daz man dâ niht anders phlac
niwan werfen unde schiezen.
doch liez sich niht verdriezen
her dietrîch und sîne man.
der sturm sô herte wart getân
beidiu innen und dâ vor,
ûf der mûre und an dem tor
dâ wart der strît vil herte,
die stat man vaste werte.
man sach ûz unde în
beidiu her unde hin
die liute vaste versêren.
dô hiez man zuo kêren
mit sturme al umbe die stat.
als man mir gesaget hât,
dâ was herte diu nôt,
dâ gelac vil der liute tôt.
alsô diu naht was bekomen,
( nû hân ich daz vür wâr vernomen)
dô schuof man mit der ahte
über al die stat wahte.
ermrîch gie an den rât.
die besten er ûz genomen hât
und truoc mit den heimlîch an
wie er komen möhte dan.
daz wart im gerâten dô zehant.
die besten nam er alle sant.
von danne entran ermrîch.
er rûmte raben heimlîch,
er lie die guoten stat stân,
dâ mit er gâhen began
gegen bônônje drâte.
vil grôze sorge er hâte.
daz beleip unz an den tac.
rîtens al die naht er phlac,
ich mein den künic ermrîch.
er hete gestrichen sô vreislîch.
als ez des morgens wolde tagen,
dô hôrt man in der stat sagen,
( vil genge was daz maere)
man sagt daz entrunnen waere
ûz der stat der künic ermrîch.
dâ von verzagtens alle gelîch.
si vereinten sich mit schalle
in der stat dô alle
und kômen des über ein
< ditz ist niht ein sorge clein.
daz best daz wir nû mugen tuon,
dâ mit wir gewinnen suon,
sî ez iuwer wille gerne,
sô gebe wir dem von berne
hie ze raben die stat,
wand si nieman sô billîch hât.>
der rât dûhte si alle guot.
si gewunnen slehtes einen muot
und gebuten einen vride:
der wart gebannen bî der wide.
dô der vride wart an getragen
( nû wil ich iu vil rehte sagen),
dô giengens alle gelîche
arme unde rîche
ûz der stat vür diu tor.
dâ vunden si mit schalle vor
den herren dietrîchen.
si giengen sicherlîchen
vür den künec ûz roemisch lant.
genâde gerten si zehant.
< wir sîn umb daz bekomen her,
daz uns der rîch künec gewer>
sprach ein herre von der stat.
< iuwer wille, herre, an uns ergât.
ob ir uns huld welt lâzen hân
sô mache wir iu undertân
die stat in iuwer gewalt.>
dô sprach der maere helt balt,
rüedegêr der guot
< ist danne, daz ir aber tuot
als ir ê habt getân,
sô ist ez bezzer nû verlân.
ir brâchet iuwer triuwe ê:
dâ von mac man iuch müelîch mê
getrouwen> sprach her rüedegêr.
< ez ist niht ein cleiniu êr
umb ein sô hêrlîche stat,
swâ die ein rîcher vürste hât.
ein stat twinget ein lant.>
dô sprâchen rabenaere zehant
< swâ wir uns versûmet hân
und wider mînen herren getân,
darumb ruoch er ze gîsel nemen,
die im ze gîsel wol gezemen.>
dô rieten alle gelîche
dem herren dietrîche
beide mâge unde man
< ir sult si gerne, herre, enphân.>
des volgte der bernaere.
hie mit endet sich daz maere.
dem rîchen künege ûz roemisch lant
wart raben gegeben alzehant.
si satzten im triuwe unde leben
und muostn im dannoch gîsel geben.
rabene er sich underwant.
dô kêrt er wider alzehant
gegen der stat ze meilân.
vil tiwer er clagen daz began,
daz im ermrîche
entran sô lesterlîche.
dô sprach der starke wolfhart
< hey getaete wir noch ein vart,
dâ uns als wol an gelunge!
wie dann mîn herze clunge
vor vreuden als ein schelle!
wurd ich in mîner zelle
noch imer gewaltic alsam ê,
sô geschaeh waerlîchen wê
dem künege ermrîche.
ich wil nimmer vroelîche
geleben rehte lieben tac
unz ich mich wol gerechen mac.>
nû lâze wir die rede stân.
< ez mac noch allez wol ergân>
sprach der bernaere,
< und trahten ein ander maere,
wen ich lâze hinder mîn,
wer sô getriuwe muge sîn,
dem ich bevelhe mîniu lant.>
dô sprach mit triuwen hildebrant
< dirre sin der ist guot.
ich wil iu sagen waz ir tuot.
meilân und raben die stat,
sît iu die got gevüeget hât,
raben bevelhet einem man,
an den ir iuch des muget lân
mit triuwen manicvalde,
der sich alsô behalde
an iurem lande, herre,
daz iu dâ von iht werre
leit noch ein ungemach.
und besetzet meilân dar nâch,
sô ist ez wol ergangen.
und traht umb die gevangen,
wie man die hie lâze
sô wir rîten unser strâze.>
< daz sol schiere gerâten sîn.
vümf hundert sulen wesen dîn,
die beschatze umb lîp oder guot,
oder swie dir râte dîn muot.
sô soltû, edeler marcman,
der gevangen ahthundert hân
und schaffe mit in swaz dû wil:
wil dû, si gebent dir guotes vil.
dietleip von stîremarke,
unverzagter recke starke,
ahthundert suln ouch wesen dîn.
swaz der andern mac gesîn,
die teilet undr iuch alle
als ez danne gevalle.>
ditz wart schier gewegen mit kür.
die gevangen wurden brâht dâ vür.
an ein gedinge komz zehant
boten wurden vür gesant
dâ hin zuo ermrîchen
mit brieven endelîchen,
ob ermrîch mit golde
od mit swiu er wolde
loesen sîne gevangen,
od ez waer umb si ergangen.
ermrîch der wart gemeit,
dô im die boten heten geseit,
daz man im sîner liute leben
ze koufen wider wolde geben.
dô sprach ermrîch der ungemuot
< ich gap nie sô gerne guot
her bî allen mînen tagen.>
er bat im die boten sagen
< ist ab iu daz kunt getân
und sint si komen dar an,
kan ich des haben einen tac,
ob ich si erloesen mac?>
dô sprach der recke nentwîn
< herre, welt ir, ich tuon iu schîn,
ob irz hoeren welt zehant:
si hânt iu den namen her gesant,
sint iu liep die helde starc,
sô sendet dar ahzectûsent marc.
ist daz dû des niht entuost,
sô wizze daz dû nemen muost
solich jâmer unde leit,
dazz nimmer mêre wirt vercleit.>
ditze maere und der smerze
der gie ermrîch in sîn herze.
vil manege treher er dô lie.
an den rât er dô gie
und bat vriunt unde man
< nû râtet wie ez sule ergân.
weder sol ich geben daz guot
( nû râtet, helde hôchgemuot)
od sol ich mich der liute
sicherlîchen und bediute
hiute an disem tage verwegen?>
dô riet vil manic edel degen
dem künege ermrîche
< sô taet ir zegelîche
und waeret immermêr geschant
swâ manz gevriesche in diu lant.
ir wurdet an iuwern êren kranc,
man gaebe iu manegen undanc
und wurde iu al die werlt gehaz.
swanne ir, künic, taetet daz,
daz ir die recken hôchgemuot
liezet toeten umbe guot,
sô spraeche ich und manic man
« wer sol dem bî gestân? »
nû merke waz ich meine:
künec, dû belîbest eine
ûf velden und in vesten
von vriunden und von gesten.
dâ von bewic dich umb daz guot
und loes die recken hôchgemuot.>
der ermrîche gap den rât,
des namen man mir gesaget hât.
daz was niht sibeche:
dirre der hiez gibeche
und was ein recke ûz erkorn,
von gâlaber was er geborn.
ermrîch sprach an der vrist
< sît ez iu allen liep ist,
sô wil ich ir tôt wenden
und daz guot nâch in senden.>
daz golt daz wart ûfgewegen,
dâ mit man loesen solt die degen.
ê man daz guot sande dar,
dô muost her dietrîch vür wâr
ermrîchen gîsel senden vür,
daz er sîn guot iht sus verlür.
dô diu sicherheit wart getân,
daz die dietrîches man
enphiengen ermrîches guot,
dô tete man als man noch tuot,
dô lie man die gevangen alle:
die vuoren heim mit schalle.
hie beleip her witege der degen.
dô sprach von berne der bewegen
< nû taete ich übel an iu wol,
waer ich untriuwen alsô vol
als ir od künic ermrîch.>
dô sprach der recke lobelîch
< des haet ir, herre, wol gewalt.
wolt aber ir mich> sprach der helt balt
< belîben lân bî mînem leben,
ich wolte iu mîne triuwe geben,
darzuo lîp und êre
setzen alsô sêre,
daz mich schiede kein nôt
von iu wan aleine der tôt.>
dô riet marcgrâve rüedegêr
und ander manic recke hêr
< von berne künic hôchgemuot,
wir weln iu sagen waz ir tuot.
lât witegen ûf sîn triuwe.
er hât lîhte gewunnen riuwe
dar daz er iu hât getân.>
her witege sprechen dô began
< nû versuocht mich, künic hêre,
getuo ich immermêre
wider iuch als grôz als umb ein hâr,
sô werde mir verteilet gar
an allen mînen dingen
und müez mir misselingen.>
her dietrîch sprach< nû si geschehen.
nû wil ich dîne triuwe sehen.
bistû ein rehte getriuwer man,
daz lâ dir nû sehen an.
wis marcgrâve dâ ze raben,
sît daz der herzoge saben
leider ze tôde ist erslagen.
den kan ich nimmermêr verclagen
und vergizze sîn nimmermê.
mir tuot diu riuwe alsô wê,
der er mir manege hât getân.
swenn ich gedenke dar an,
sô weinent mîniu ougen.
ir sult vür wâr gelouben,
solt noch leben der getriuwe man,
darumbe wolt ich raben lân,
meilân und ouch berne:
swie liep und swie gerne
zuo den steten stêt mîn sin,
die wolt ich vliesen durch in.>
witege der maere,
dem bevalh der bernaere
raben mit gewalde.
dô swuor ouch im der balde
drîzec eide an der zît:
die lie er alle meine sît.
< witege, nû bevilhe ich dir,
nu behalte dich alsô an mir,
daz dir diu werlt darumb sî holt.
bedarft dû silber unde golt,
daz nim von mînem guote,
swaz dû wil in dînem muote.
dâ mit müez dîn got phlegen.
ouch habe dir, ellenthafter degen,
den guoten schemmingen:
der ist ze dînen dingen
guot ze allen zîten
in stürmen und in strîten
beidiu ze vliehe und ze jagen.
dû darft nimmer verzagen,
swenn sô dû dar ûf bist,
sô kan dich in keiner vrist
niemen wol errîten
nâhen noch wîten.>
dô weste der bernaere
leider niht der maere,
daz im leit dâ von geschach.
daz ergie leider dar nâch.
dô lie er ouch ze meilân
tîdas den getriuwen man,
der phlac der marke gerne.
dô satzt er hin ze berne
den unverzagten elsân.
< darumb wil ich niht zwîvel hân,
du behaldest mir die guoten stat.
darumb mîn herz niht sorge hât.>
daz lant, die marc er wol bewarte.
amelolt beleip ze garte.
dâ mit nam er urloup dan
und alle die künc etzeln man.
si riten gegen den hiunen.
lât iu diu maere briunen.
dô si ze saders in die marc
wâren komen mit vreuden starc,
dô kômen boten gegen in,
als ich der maere berihtet bin,
die vrou helche hete gesant
in der amelunge lant
dem herren dietrîchen.
der bote solt sicherlîchen
diu maere rehte ervarn hân,
wie ez an dem strîte waere ergân.
dô widerritens im under wegen.
her dietrîch und ouch ezeln degen
an einander sâhens gerne:
dô vrâgt der herre von berne
den boten lieber maere,
wâ der künic waere.
der bote sagen im began
< dâ ze etzelburc hân ich in lân
und mîne liebe vrouwen.
und solten si getrouwen
iuwer widerkomens in daz lant,
mir ist daz waerlîch bekant,
des gewunnens vroelîchen muot.
wol mich daz ich iuch, helde guot,
hân gesunt alhie gesehen.
nû kan nimmer baz geschehen
vroun helchen mîner vrouwen.
des sult ir getrouwen
und sî iu vür wâr geseit,
iwer kunft ist ezele niht leit.
mir ist daz getriulîchen kunt,
daz ir sît alle wol gesunt,
dâ vür naem ezel dehein guot,
wand er treit iu holden muot.>
dô sprach der her dietrîch
< daz hât uns mîn herre volleclîch
erzeiget mit den triuwen sîn
und ouch diu liebe vrouwe mîn.>
dô sprach der bote alzehant
< nû saget mir, künec von roemisch lant,
wie iu dort gelungen sî.>
dô sprach der künic valsches vrî
< ez ist uns allez wol ergân.
raben unde meilân
ist wider komen in mîn gewalt.
ez ist ein wênic baz gestalt
in mîner armen marke
dann ê> sprach der starke,
< dô ich naehste dannen schiet,
dô mich ermrîch verriet.>
dô sprach der bote< ich wil iuch biten,
ist ein veltstrît gestriten?
ist iu gelungen wol dar an?>
< jâ> sprâchen alle etzeln man
< wir haben gesiget vrümeclîch.
ez hât der künic ermrîch
edeler recken ûz erkorn
sehs und vümfzic tûsent vlorn.>
< sô sît ir heiles ûz komen?
habt ab ir iht schaden genomen?>
dô sprach der milte marcman
< ez ist ân schaden niht ergân.
niuntûsent sint uns erslagen.
alsô soltû rehte sagen
ezeln dem herren mîn.
dâ mit müez got phlegen dîn.>
urloup nam der bote bereit,
er wart vrô und gemeit.
vaste gâhen er began
vür sich gein ezelburc dan.
alsô der bote zuo reit,
vor dem palas ûf dem hove breit
stuont er nider ûf daz gras.
in der zît komen was
vrou helche diu vil guote.
den boten hôchgemuote
si al dort her gâhen sach.
si erkom vil sêre unde sprach
< gote willekomen, îsolt.
mîn herze grôzen kumber dolt
umb daz widerkomen dîn.
sage durch den willen mîn,
waz diut dîn widerrîten?
ich vürhte an disen zîten,
dû bringest leidiu maere
von dem bernaere.
durch got île mir ze sagen,
weder sint die recken erslagen
od sint si gevangen?
od wie ez ist ergangen?>
dô sprach her îsolt zehant
< künigîn von hiunisch lant,
lât iuwer ungebaere.
ich sage iu liebiu maere:
si sint alle wol gesunt.
ich bin in vil kurzer stunt
bî in allen gewesen,
si sint alle wol genesen.
ir ist ein teil tôt
und hât der bernaer sîne nôt
ein wênic überwunden.
si koment in kurzen stunden
her ze etzelburc vroelîche.>
vrou helche diu rîche
vrâgte dô der maere
umb den bernaere.
< wie ist ez dort ergân?
sage mir, helt, wie manegen man
hât der vürste ûz erkorn
an dem strîte dort verlorn?>
her îsolt sagte ir zehant
< vrowe, si tâten mir bekant
und hôrte ez rüedegêren sagen,
niuntûsent sint im erslagen,
dem herren von berne.>
daz hôrt vrou helche ungerne.
< si hânt ab sich wol gerochen.
erslagen und erstochen
sint dem künege ermrîche
sehs und vümfzic tûsent volleclîche.
sînen schaden er wol gandet hât.
meilân die guoten stat
und ouch die stat ze rabene,
von danne der starke sabene
geboren was, vrouwe mîn,
die stet sint bêde wider sîn,
mînes herren dietrîches,
und sint die ermrîches
vil nâch alle drumbe tôt gelegen
und hât gesiget von bern der degen.
gesunt ist marcgrâf rüedegêr
und dietleip der recke hêr,
bloedel und hêr îrinc,
vil wol stêt ir aller dinc.
nuodunc unde baltram
wol gesunt ich si gesehen hân.
her gotel und her helphrîch,
walther der ellens rîch,
si sint reht alle wol gesunt.>
< saelic müeze sîn dîn munt!>
sprach vrou helche diu guote
mit tugentlîchem muote.
dô kom ouch etzel her gegân
und vant den boten hie stân,
den er gein roemisch lant
umb diu maere hete gesant.
dô in ezel an gesach,
nû sult ir hoeren wie er sprach.
< dû hâst mir vreude vil benomen.
mich wundert umb dîn widerkomen
daz dû sô schiere hâst getân.
ich waen tôt sîn alle mîne man.>
< nein, herre, si sint wol gesunt.
ir sehet si in vil kurzer stunt
hînaht oder morgen:
darumb sult ir niht sorgen.>
< hâst dus sô vroelîch gesehen,
als ich dich selbe hoere jehen,
sô soltû grôze miete hân:
diu marke sî dir undertân
von rôdnach unz an budîne.
îsolt, geselle mîne,
daz wizze, ich bin dir immer holt.>
< genâde, herre> sprach îsolt.
sich vreuten manicvalde
beide junge und alde,
die wâren dirre maere vrô.
in der zît kômen dô
die strîtmüeden recken,
die starken und die kecken
mit schalle ûf den hof geriten.
dô kom mit hêrlîchen siten
ezele der rîche,
und enphie sie güetlîche.
dô dancten im mit schalle
die werden recken alle.
mit vreuden allez daz dâ was
in dem hove und ûf dem palas.
etzel und her dietrîch
die giengen samt lieplîch
über hof ûf den palas,
dâ diu vil reine helche was
und ouch manic hêrlîch meit.
den hete vrou helche geseit,
daz dem bernaere
wol gelungen waere.
als etzel und her dietrîch
dort her giengen sicherlîch,
vrou helche zühteclîch ûf stuont,
als noch die reinen vrouwen tuont.
sprechen si begunde
ûz tugentlîchem munde
< gotwillekomen, her von berne.
iuwer komen sihe ich gerne:
mir ist liep, ir sît gesunt.>
dô sprach mit zühten bî der stunt
der unverzagte dietrîch
< genâde, küneginne rîch.>
die vrouwen die dâ sâzen
ouch des niht vergâzen,
si nigen alle vil gerne
und gruozten den von berne.
dô daz grüezen ende nam,
dô kômen ouch dort her gegân
die hôchgemuoten alle,
die enphie man mit schalle.
daz ist mich niht verswigen,
her und dar wart genigen.
dâ wart vrâgen vil getân,
wie der strît waere ergân:
daz tete in der von berne kunt,
er sagte ezeln an der stunt
und den vrouwen ûf dem palas,
wie ez allez dort ergangen was.
dâ was nieman ern waere vrô.
ouch kom gegangen dô
der junge künec von roemisch lant.
der was diether genant,
er was bruoder des von berne.
an einander sâhens gerne.
in kust der her dietrîch
mit triuwen harte lieplîch.
er sprach< bruoder diether,
unser lant lît vast âne wer:
doch muget ir wol trôst hân,
raben unde meilân
hân ich wider ertwungen.>
< daz ist iu wol gelungen>
sprach diether der junge degen,
< des lobe ich got ûf allen wegen.>
hie mit daz maere ende nam.
< noch vil tiwere ich mich des scham>
sprach der herre dietrîch,
< daz lamparten unde roemisch rîch
ein als ungetriuwer man
sol in sînen phlegen hân.>
< nû lât diu maere under wegen.
wir suln ander kurzwîl phlegen>
sprach etzel der guote
< und leben mit hôhem muote.
wir suln baneken rîten,
und dar nâch bî den zîten
sol ein buhurt sîn getân.>
zehant man loben daz began.
die moere wâren nû bereit,
die edeln ritter wol gecleit
die wâren komen alle.
dâ huop sich mit schalle
ein buhurt vor dem palas.
man sach dâ streun ûf daz gras
vil manege buckel rîche.
der buhurt herticlîche
vor dem palas gie entwer,
diu rotte hin, jeniu her.
der buhurt werte unz an daz zil,
als ich iu bescheiden wil,
unz daz man ezzen solde gân.
alrêst wart der buhurt lân.
die vrouwen heten wol gesehen,
dâ der buhurt was geschehen,
dâ was vreude unde schal.
mit maneger kurzwîl in den sal
gie der künic lobelîch.
sîn messenîe diu was rîch.
mit tanzen und mit singen
hôrt man suoze erclingen.
der schal von den liuten dôz.
diu kurzwîle diu was grôz.
der rîche künec von roemisch lant
der wîste selbe an sîner hant
den reien in dem palas vor.
mit vreuden vuoren sî enbor.
die der künec dâ mohte hân,
beide vrouwen unde man,
die wâren dâ vil hôchgemuot:
des man nû leider niht entuot.
mich wundert ze allen stunden,
war diu vreude sî verswunden,
daz man der nû sô cleine phliget.
ich waene trûren habe gesiget.
in disen vreuden manicvalt,
als ich iu hie hân vor gezalt,
und man in kurzewîle saz,
ezel des niht vergaz,
er sprach ze dem von berne
< welt ir mir volgen gerne,
edel künec von roemisch rîch,
ir sît nû wol sô mehticlîch
an lîbe und an guote
und ouch mit wîsem muote,
ez ist wol wahsen iuwer lîp:
ir soldet werben umb ein wîp.
des bedorfte vil wol iuwer lant
und ouch die iuren allesant.>
dô sprach der bernaere,
daz des noch wol zît waere.
< mâge vriunde unde man
die sulen iuch des niht erlân
ode ir nemet eine konen:
sô mac iu saelde bî gewonen.>
dô sprach der herre dietrîch
< nû sint elliu mîne rîch
leider gar ze bloede
und allez mîn gelt oede:
war sol ich danne des êrsten hin,
sît ich sô gar beheret bin
alles des ich solde hân.
mâge liute unde man
die sint gar zergangen.
mir ist als eim gevangen,
der mit trûren umbe gât
und lützel iht gewaldes hât.>
vrou helche diu reine sprach
< vogt von bern, dîn ungemach
des mac werden guot rât.
etzel ditz sus niht gesprochen hât.
ob dû dir wil guotes günnen,
sô nim ûz mînem künne
ein wîp, künic rîche.
daz gevrumt dich sicherlîche.>
dô vrâgte der bernaere,
wer diu vrouwe waere,
die si im geben wolde
od der er muoten solde:
< ir sehet wol, vrouwe wolgetân,
daz ich lützel guotes hân.>
dô sprach diu küniginne hêre
< darumbe zwîvel dû niht mêre.
ich hân einer swester kint,
der lant wît und rîche sint:
bî der soltû belîben.
dû kanst nimmer baz gewîben>
sprach vrou helche zehant.
< si ist herrât genant,
diu schoenist diu nû lebentec ist.
ich enlobe si niht durch den list,
daz ich ir triuwe leisten sol:
ich weiz wol si behagt dir wol
mit edele und mit rîcheit,
vür wâr dir daz sî geseit.
ob si ab niht guotes haete,
sô bin ich wol sô staete,
daz ich dir elliu mîniu lant
gibe in dîn eines hant.>
mit zühten sprach her dietrîch
< mit urloube, küneginne rîch,
bite ich iuch umb eine vrist.
sît nieman mîner mâge ist
hie, die ich nû solde hân,
ich wil gesprechen mîne man.>
< daz ist mîn wille vil wol,
gerne ich dir gunnen sol.>
dan gie der bernaere
und sagte disiu maere
sînen getriuwen liuten
und begunde in bediuten,
waz vrou helche diu rîche
muote an in sicherlîche.
< si wil des niht rât hân
ode ich grîfe dar an
und neme ein wîp drâte.
nû habt in iurem râte,
wie ich mit disem dinge tuo.
da bedarf ich iuwers râtes zuo.>
bî disen dingn was rüedegêr.
dô sprach der getriuwe recke hêr
< edel künec von roemisch lant,
nû ruocht vernemen al zehant.
ich bin niht ein sô wîse man,
der sinne ich ouch niht vil hân,
daz ich iu gaebe wîsen rât:
ab daz beste daz mîn herze hât
mit wîsheit beslozzen,
daz râte ich unverdrozzen.
sît man ez allez sprechen sol,
herre von berne, ir wizzet wol,
wie ez umbe iuch ist gestalt.
iuch twinget nôt unde gewalt.
kumberhaft sint iuriu lant,
dâ von ir gewaltige hânt
haben soldet ze allen zîten
in stürmen unde in strîten,
dâ sît ir von gescheiden.
lât iu mînen rât niht leiden.
dâ kunnt ir nimmer wider zuo komen
( ir habt daz selbe wol vernomen)
ez muoz an etzeln helfe stân.
ez enkan anders niht ergân,
sult ir betwingen iuwer lant,
( iu ist daz selbe wol erkant),
daz muoz mit etzeln geschehen.
nû lâze ich iuch wol selbe sehen,
nemt ir vroun herrâten niht,
nimmermêr iu dienst geschiht.
und vrâget alle iuwer man,
ob ich iu rehte gerâten hân.>
dô sprach der alde hildebrant
und ouch die andern alzehant
< er hât iu getân den besten rât.
sit iwer dinc, herre, alsô stât,
daz ir niht ezeln muget enbern,
sô sult ir vil gerne gewern>
sprach hildebrant der guote
< swes vrou helche an iuch muote.>
dô sûfte der bernaere.
mit zühten sprach der maere
< swes niht rât sîn kan,
daz sol man lâzen vür sich gân.>
daz beleip unz an den andern tac.
her dietrîch sich des gar bewac.
alsô ez begunde tagen
( nû hoeret vürbaz maere sagen),
dô sande er nâch rüedegêren
und nâch andern recken hêren
und bat die alle mit im gân,
dar zuo nam er sîn selbes man.
dâ mit er ze hove gie.
vrou helche in güetlîche enphie,
alsô tet ezele der rîche.
dem herren dietrîche
erbôt man êren genuoc.
zehant man ûf die tische truoc
tischlachen, als man solde,
wand man ezzen wolde.
ûf stuont der bernaere
und ander recken maere.
dô sprach marcgrâve rüedegêr
< edeliu küniginne hêr,
mîn her von berne der ist komen,
als ir habt selbe wol vernomen,
swaz ir gebietet daz geschiht:
er brichet iuwers willen niht.>
dô sprach vrou helche diu vrouwe
< wol ich im des getrouwe,
daz er mînen willen tuot:
daz sol im immer wesen guot.>
ditz geschach ûf dem palas,
dâ der künic ezel was
und ander manic hôher man.
ezel sprechen nû began
< sît ez sich sô gevüeget hât,
daz ez ist komen an die stat,
sô lâze wirz enzît ergân,
dâ mit ez ende müge hân.>
vrou helche was vrô und gemeit.
zehant si dô niht langer beit,
dô swuor man dem herren dietrîch
vroun herrât, ein küniginne rîch,
zeinem wîbe alzehant
und bevalh ouch ir den wîgant.
vrou helche gap im rîchez guot,
von berne dem vürsten hôchgemuot,
si tet im michel êre
und vürdert in ie mêre
an allen sînen sachen,
swâ si kunde daz gemachen,
daz im was êre unde guot.
si gap dem vürsten hôchgemuot
sibenbürgen daz guot lant
ze ir swester tohter alzehant.
dô diu hîrât ergie
( nû hoeret starkiu maere hie),
dô kômen boten geriten
mit vil leidigen siten
ze ezelburc vür den sal.
nû wârn gegangen über al
die recken ab dem palas.
der bote der dâ komen was
der was eckewart genant,
den hete her amelolt gesant
dem herren dietrîchen
ze hiunischen rîchen.
der bote wart enphangen wol,
alsô man billîch tuon sol.
den erblihte hildebrant,
den recken kuste er alzehant.
vür hern dietrîch er dô gie.
lieplîch in der bernaere enphie,
er bat in gotwillekomen sîn.
< sage an, lieber vriunt mîn,
wie stêt ez dâ ze berne
( daz hôrt ich harte gerne)
umb raben und umb meilân?
ist ez als ich ez lâzen hân?>
eckewart vil trûreclîchen sach
an sînen herren unde sprach
( sîn ougen wurden treher vol)
< ich enweiz waz ich sagen sol>
sprach der bote ûz erkorn.
< raben habt ir wider verlorn:
daz hât witege hin gegeben
und dar zuo al der liute leben,
beidiu wîp unde kint,
alle die in der stat sint,
die hât ermrîch erhangen
und lützel ieman gevangen.
er hât ir vil ze tôde erslagen.
swaz ich von untriuwen ie hôrte sagen,
daz ist ein tou unde ein wint
wider die, die dâ ergangen sint.
ez sol ouch nimmermêr geschehen.
ich hân den jâmer dâ gesehen,
den man muoz immer mêre clagen,
swâ man ez hin hoeret sagen.
vierzec hundert vrouwen
den sach ich abe houwen
ir houbet mit den swerten,
dô si genâde gerten.
alle mit jâmer dâ sint.
mêr dan sehshundert kint
die hiez henken ermrîch.>
die begunde der herre dietrîch
weinen harte sêre.
clegelîch sprach der hêre
< owê daz ich ie wart geborn!
alrêst hân ich gar verlorn.
nû swindet nimmermêr mîn muot.
ich wolt verclagen gar daz guot
daz mir hât ermrîch genomen:
ditz leit kan ich nimmer überkomen.
owê jâmer unde nôt!
owê dû verteilter tôt,
der mich sô lange leben lât!
wie sêre mich gevazzet hât
unsaelde und grôz arebeit!
mir geschach nie sô leit
in alle mînen jâren.
wie sol ich nû gebâren!
owê ich armer dietrîch!
herre got, wie hâstû mich
sô rehte unsaelic getân!
swaz ich liebes ie gewan,
dâ bin ich von gescheiden.
bruoder diether, uns ist beiden
elliu werltwunne benomen.
wir kunnen nimmer widerkomen,
sît sich sô sêre offenbâret
allez daz uns beswâret.
des wirt iemêr unde mêr.
owê> sprach der vürste hêr,
< witege, ungetriuwer man,
waz hâstû nû an mir getân!>
nû hete ouch daz maere vernomen
und was an den künic komen,
ezele von huinenlant,
dem was gesaget alzehant,
daz dem bernaere
raben hin gegeben waere
mit liuten und mit guote.
ezele der hôchgemuote
vil balde vrâgen began
< jâ, herre, wer hât daz getân?>
< daz hât witege der degen.
er hât mit allen sînen phlegen
sich ze ermrîch gephlihtet
und mit dienste zim gerihtet.>
ezel der begunde clagen
< seht zuo dem ungetriuwen zagen,
welh ein untriuwe der hât getân!
an wen suln sich nû die vürsten lân?>
hie mit disem maere
gie ouch der bernaere
vür ezeln ûf den palas.
sîn herze mit leide gevangen was.
als in der künic ezel sach,
nû hoert wie güetlîch er sprach
< gehabt iuch wol, her dietrîch,
und wizzet daz endelîch,
ich wâge allez daz ich hân
od ich gereche daz iu ist getân.>
dô sprach der herre dietrîch
< genâde, edeler vürste rîch.
al die triuwe die ir an mir tuot,
sol ich immer êre unde guot
gewinnen bî dem leben mîn,
daz muoz durch iuch gewâget sîn.>
ditze grôze herzenleit
was vroun helchen nû geseit.
do begunde si vil tiure clagen
und in ir herzen tougen tragen
ditze leide maere
umb den bernaere.
daz gestuont unz daz man ezzen gie.
ezel dô daz niht enlie,
er tete der reinen helchen kunt
und sagte ir bî der selben stunt
die untriuwe und daz maere
umb den bernaere.
si sprach< daz muoz got sîn gecleit.
sold ich im wenden sîniu leit,
daz taete ich mit mîn selbes lîp>
sprach daz vil getriuwe wîp.
die wîl man ob dem tische saz,
dô sach man trüebe unde naz
dem bernaer sîniu ougen.
daz marhte etzel tougen.
dô man nû hete gezzen,
ezel der vermezzen
wider den bernaere sprach
< lât iu den starken ungemach
sô nâhen niht ze herzen gân.
tuot reht als ein biderber man,
der gewont hât arbeit.
ich wil mit iu iuwer leit
tragen unz ûf den tac,
daz manz wol gerechen mac.>
eckewart hin vür trat.
er sprach mit zühten an der stat
wider den bernaere
< wie tuot ir nû umb disiu maere?
ich sage iu, mîn her dietrîch,
daz der künic ermrîch
mit grôzer samenunge lît
in dem herzentuom ze spôlît,
und wil iu noch mêre sagen:
er gewan noch nie bî sînen tagen
ein her alsô crefticlîch
über al roemischiu rîch.>
ezel vrâgen dô began
< ist ab dir daz kunt getân,
wie grôz mac doch daz her wesen?
mac ab ieman vor im genesen?>
eckewart der helt sprach
< nie ouge sô grôz her gesach
ûf roemischer erde.
er hât> sprach der werde
< wol zwei hundert tûsent man.
mich muoz immer wunder hân,
wâ er si alle habe genomen
od von welhem tievel si sint komen.>
< wundert dich des?> sprach dietrîch.
< swaz hordes zwêne künege rîch
heten von golde und von gesteine,
daz hât er alters eine:
er hât der harlunge golt,
dâ von er gît noch lange solt.
sô hât er ouch vür wâr
allen den hort vil gar,
den dietmâr der vater mîn
ie gewan bî den tagen sîn.>
ezel sprach besunder
< daz ist niht ein wunder,
mac er vil guotes hân:
des ist im nôt hie an.
her dietrîch, er muoz benamen iuch sehen
( und daz sol kurzlîch geschehen)
in roemischer marke
mit einem her sô starke,
daz nie kein groezer wart gesehen.
des müezt ir mir selbe jehen.>
< kund ich iu, herre, danken wol>
sprach her dietrîch,< als man sol,
sô danct ich iu des guotes
der êren und des muotes.
als einen siechen ir mich labt
mit den triuwen, die ir gein mir habt:
der sol ich nimmer vergezzen.
kumt ez sô> sprach der vermezzen,
< daz ez iu wider heim kumt,
mit swiu ir mich nû gevrumt,
daz wirt gedienet wol von mir.
künic etzel, und welt ir,
wir sîn immer ungescheiden:
daz staetig ich mit eiden.>
des sagte im ezel grôzen danc.
daz gestuont dar nâch unlanc
unz daz etzel hiez rîten
und hiez gebieten wîten
eine hervart über sîniu lant
und hiez künden alzehant
allen den sînen hin ze gran,
dâ wolde er samenunge hân.
die brieve die er sande
al umbe in sînem lande,
dâ stuont ouch slehtes an geschriben
( des bin ich niht ûz beliben),
waz er geben wolde
allen den ze solde,
die die hervart wolden varn.
< und sagt> sprach botelunges barn,
< swer dar über hie heime bestê,
daz ez dem niht wol ergê.>
diu hervart wîten wart bekant
und ein zil in vor genant.
in wart vil kurzlîche schîn,
wenn si ze grane solden sîn:
< über aht wochen
sî iu der tac gesprochen.
sô sol man sich heven von gran.>
dô begunde vrâgen manic man,
war diu hervart solde
od war hin ezel wolde.
< daz wirt iu danne wol bekant.>
nû lâz wirz dâ mit hie zehant
und künden andriu maere hie,
waz man die wîl ze ezelburc begie.
daz êrst was daz man boten sande
hin gegen roemisch lande
ze berne und ze meilân.
nû wil ich iu wizzen lân,
die allergroezisten tugende
die kein vrouwe begie in der jugende,
die begie vrou helche, daz ist wâr.
si sande vil heimlîche dar
vierzic soumaere
ze stiure dem bernaere,
die vuort man gegen berne.
nû sult ir hoeren gerne,
durch was vrou helche die tugent begie,
daz wil ich iu künden hie.
si sagt ez heimlîchen
dem herren dietrîchen,
si sprach< künec von roemisch lant,
ich hân ein teil guotes gesant
dâ hin gegen berne.
daz solt dû nemen gerne.
daz hân ich dir darumbe getân,
dû vil unverzagter man,
ob dir guotes werde nôt,
sô nim dû daz golt rôt
und gip ez den kecken,
sô sint dir holt die recken.
dû weist wol, hôhes küneges kint,
swie holt dir die liute sint,
si gewinnent undiensthaften muot,
swenn dû in niht hâst ze geben guot.>
den hôhen vürsten daz wol stât
daz man die liute liep hât
mit helfe und mit guote
und mit willigem muote.
sô sint ouch in die liute holt
und dienent willeclîch den solt.
swer urliugen wil und strîten sol,
der bedarf der liute gunst wol.
betwungen dienst der ist niht guot.
swer dienst betwungenlîchen tuot,
dâ mac wol schade von ûf gestân.
wil er einen ieglîchen man
in sînen dienst betwingen,
im mac dran misselingen.
owê, waz des nû geschiht!
wie manegen man nû dienen siht
betwungen dienest alle tage.
ez ist nû meist der werlde clage,
daz si sô vil dienet âne danc
und daz diu helfe ist sô cranc,
die man in darumbe tuot.
des swende got der vürste guot
und sî ir sêle und ir leben
dem übeln tievel ergeben!
dirre vluoch clegelîch
gê über die boesen vürsten rîch,
die nû dâ vürsten sint genant.
ich wil sprechen alzehant,
vervluochet sî der sich des vlîzet
daz er dem herren wîzet
ob er indert mit dem guot
etewâ unarclîchen tuot.
ir werdet nimmer âne sorgen:
sô kumt ein bote hînt ode morgen
< wol ûf unde sît bereit,
ir vart ze hove wol gecleit,
daz gebiut iu mîn herre.>
so vertiefet ir iuch verre;
ir setzet riute unde velt,
ir verkoufet iuwern huobegelt.
sus swendet ir iuwer guot.
sô ir iu schaden dann getuot,
sô komt ein ander bote gerant,
der gebiut iu alzehant
< lât die hovevart under wegen:
ez ist ein hervart gewegen,
dâ vart hin mit gesellen vil.>
man stecket iu ûf solhiu zil,
dâ von ir alle verderbet
und armuot erwerbet.
dise wernde swaere
hât heinrîch der vogelaere
gesprochen und getihtet.
ir sît vil unberihtet,
ir grâven vrîen dienstman.
ich sihe wol daz man iu niht gan
guotes noch der êren.
man wil iu verkêren
iuwer reht alle tage.
ez ist wâr daz ich iu sage.
man setzet die geste
ûf iuwer erbeveste
und müezet ir dar zuo sehen.
swaz iu des immer mac geschehen,
darumb türret ir niht sprechen wort
od ir sît alle mort.
sît ich iu, grâven vrîen dienstman,
mit melden niht gebüezen kan,
sô gê übr iuch der gotes segen
und ringe iur leit ûf allen wegen!
ich wil mîn altez maere
von dem bernaere
rehte wider heben an,
wie ez umb in ende nam.
ir habet ê wol vernomen,
wie ez her ist bekomen,
wie her dietrîch von den hiunen schiet
und waz im vrou helche riet
und wie si im daz guot gap.
vil manegen wîslîchen rât
riet im diu küniginne rîch:
des sagt ir gnâde her dietrîch.
nû ist ez komen an den tac,
daz daz starke her lac
dâ ze grane in der stat,
dâ in ezel geboten hât.
dô sprach der künic ezel zehant
wider den künic von roemisch lant
< nû sît bereit, her dietrîch,
und vart dâ hin gein roemisch rîch.
iuch ensûmet nieman.
anderthalp hundert tûsent man
die sint alle nû bereit,
die wellent rechen iuwer leit.>
vrô wart der bernaere.
er gie mit disem maere
vür die milten helchen stân.
er sprach< lât mich urloup hân,
ich wil ze lande rîten.>
ûf stuont an den zîten
vrou helche und ander vrouwen.
dâ muost man jâmer schouwen.
vrou helche und vrou herrât
die bevulhen in bêde an der stat
mit getriulîchem muote
ze heile und ze guote
got verre in sîn gewalt.
von dannen schiet der helt balt.
diethern sînen bruoder liez er hie.
ûf den palas her dietrîch gie
und nam urloup von dan
beidiu von wîben und von man.
ezel mit samt im dô reit
gegen gran, als man seit,
dâ er daz starke her vant.
ezel mit gewaltiger hant
mit herzen und mit munde
gebieten dô begunde
vil gewalticlîchen
armen unde rîchen
ze warten dem von berne
< swer daz tuot gerne,
dem teile ich williclîch mîn golt
und bin im immer gerne holt.>
beide junge und alde
die lobten vil balde
ze warten dem von berne.
daz hôrt der amelunc gerne.
nû wil ich iu mêre sagen.
ezel hiez ûf den hof tragen
vil manegen wol geladen schilt.
ezel der wart nie sô milt
ze geben mit dem guote.
die recken hôhgemuote
die machte er alle rîche
durch den herren dietrîche.
er hiez ouch dar nâch ziehen dar
vil manic râvît( daz ist wâr)
und manegem meidem wol gestalt.
er gap diu ors ungezalt
den edelen und den kecken.
er vertigt al die recken
mit volliclîchem guote
und bevalh in ir huote
den herren dietrîche.
hin vuorens gein roemisch rîche.
ezel dem bernaer gebôt
< wurd iu iemens mêre nôt,
sô sûmt iuch selben niht dar an,
ir heizet boten strîchen dan:
sô kume ich iu vil schiere
und bringe iu recken ziere.
dâ mit müezt ir saelic sîn
und alle die recken mîn,
die ich mit iu sende!
sigehafte hende
vüege iu got der guote
und hab iuch alle in sîner huote!>
nû ist ez an die reise komen.
urloup wart al dâ genomen
von jungen und von alden.
hin sigen dô die balden
durch saders ûf gein isterrîch.
daz her leit her dietrîch
mit ganzer ebenmâze
die gelegenlîchen strâze
rehte ze isterrîche in daz lant.
nû wâren bôlaer alzehant
wol mit tûsent orsen ûz komen.
die heten daz vil wol vernomen,
daz ir rehter herre dietrîch
komen solt ze roemisch rîch.
si heten dâ vor niun tage
( vür wâr ich iu daz rehte sage)
aht hundert ermrîches man
von dem lebene getân.
die het ermrîche
geschaffet sicherlîche
ze huote in die guoten stat.
hoert wie man mir gesaget hât.
die wolten sô gewaltec sîn.
dô wart den burgaeren schîn
und gedâhten ouch dar an,
daz si heten missetân
an ir rehtem hêrtuom.
daz wolden si nû widertuon.
si heten al die ûz brâht,
mit den si heten des gedâht,
daz si ir lîp und ir leben
dem von berne wolden geben
ûf genâde gar in sîn gewalt.
die stolzen bôlaere balt
vuorten manegen gîsel dar.
dô was ouch komen( daz ist wâr)
daz starke her von hiunisch lant.
man staht die vanen alzehant
mit gewalte nider vür die stat.
dô wârn ouch komen, als man mir hât
gesaget an dem maere,
die rîchen burgaere.
die vuorten vridebanier.
nû sult ouch ir gelouben mir,
dô nam vil michel wunder
daz starke her besunder,
waz daz bediuten wolde.
die dâ rîten mit rîchem solde,
si vuorten deheiner slahte wer.
si erbeizten verre von dem her
und giengen in der gebaere
vür den bernaere.
dâ si den künic vunden,
gemeinlîch bî den stunden
si ir houbet neigten nider.
daz kom in ze staten sider
wider den von berne.
si begunden alle gerne
biten den künic rîch
< hôher vogt, her dietrîch,
wir manen iuch genâden>
sprâchen die dâ lâgen.
< nû tuot hiute küniclîchen
und lât uns sicherlîchen,
herre, wider iuwer hulde hân.
wir haben wider iuch getân,
daz habt ir selbe wol vernomen.
nû sî wir ûf genâde komen
zuo iu, her von roemisch lant.
durch got, sô sît hiute gemant,
hôher vürste wol gemuot,
gebietet über lîp und guot,
swie ir wellet, herre.
ob iu immer iht gewerre
von uns deheiner slahte leit.
sô hâht uns, vürste gemeit.
und nemt die gîsl in iuwer gewalt.
wir haben die besten ûz gezalt,
die wir inder mohten hân.
ir sult iuch, herre, an uns wol lân,
daz ir, vürste hôchgemuot,
von uns gewartet niwan guot.>
dô rieten mâge unde man
dem rîchen künege lobesan
< ir sult lâzen iuwern zorn,
hôher vürste ûz erkorn.
ir sult iuwern unmuot lân
und sult si hulde lâzen hân.>
do gewert die recken maere
der edele bernaere
und liez si slehtez hulde hân.
dô wart ein sicherheit getân
mit den eiden sicherlîchen.
bôlaere die rîchen
gâben tûsent castellân,
diu besten diu si mohten hân,
mit ganzem willen gerne
ir herren dâ von berne.
und dannoch tûsent recken starc
und als manec verdecket marc
vertigten si mit gelfe
dem bernaere ze helfe.
nû ist ez allez wol ergân,
dâ mit seic daz her dan.
bôlaere er ir gîsel lie
allen ûf ir triuwen hie.
dô vuor er ûf durch isterrîch,
ich mein den herren dietrîch.
grôz was sîn rîterschaft.
mit dirre grôzen hers craft
kêrt er gegen bâdouwe dan.
vil dicke er trahten began
mit herzen und mit muote
und sprach< herre got vil guote,
nû lâ mich noch den tac geleben
und ruoche mir die vrist geben,
daz ich mich herzenlîche
gereche an ermrîche.>
die werden recken hôchgemuot
tâten als man noch tuot.
si rotierten sich dar zuo,
si warten spâte unde vruo
der vînde zuo zin sêre.
nû sult ir hoeren mêre,
wie ich an dem buoche hân vernomen.
si wârn ze bâdouwe komen.
dar inne lac gewalticlîch
der junge künic friderîch
und hete wol zwelf tûsent man.
nû was ouch in daz kunt getân,
daz der bernaer komen waere
mit manegem recken maere.
dô hete der künec friderîch
sehs tûsent recken lobelîch
ûz al den sînen gewegen,
und wârn ouch daz sô kecke degen,
als wir daz buoch hoeren sagen,
si tâten wunder bî ir tagen.
si riten durch manheit ûz der stat.
daz her sich nider geleget hât.
dô daz der künic friderîch
gesach, dô sprach der ellensrîch
ze sînen geverten allen
< ob ez iu wol gevalle,
sô heb wir ein zecken mit in.
wir rîten her unde hin
âne schaden swenn wir wellen,
und möhte wir ersnellen
etlîchen dietrîches man,
des müest wir immer êre hân.>
nû dûht si der rât guot.
nider stuondn die helde hôchgemuot
und gurten ir marken.
die biderben und die starken
ûf ir ors si dô gesâzen,
manheit si niht vergâzen.
einen vanen hêrlîch
vuort der künic friderîch.
si staphten under schilde
über daz gevilde,
dâ si daz her wolden sehen.
nû hoeret wie ez was geschehen.
daz her von hiunisch lande
sich ouch mit sinnen wande.
si westen endelîchen wol,
als ichz iuch rehte sagen sol,
daz daz nimmer wurd verlân
od si wurden dâ bestân
von den recken ûz der stat.
hoert wie man mir gesaget hât.
si lâgen ungewarnet niht.
in was wol kunt diu zuoversiht.
si heten allez ir her
in huote geleit und ouch ze wer.
vil schier dô sâhens rîten
die vînde bî den zîten.
daz sâhen sumelîch gerne.
dô gebôt der helt von berne,
daz sich ieman ruorte
noch die schar iht zevuorte.
si gewerten in des endehaft,
si lâgen mit behuoter craft.
die vînde nâhen zuo in riten.
her dietrîch begunde biten
die sînen heben deheinen strît:
< sîn wirt noch allez guot zît.>
die vînde hin unde her
umb daz her vaste entwer
begunden strît suochen:
dô wolde ir nieman ruochen.
ez getorste ouch nieman die schar
brechen. swie hart manz suochte dar,
darumbe gâben die hiunen cleine.
dô hete sich wolfhart al eine
ûz dem here hin verstoln.
heimlîch unde vil verholn
was er selb ahte geriten.
mit vil unverzagten siten
rante er die vînde an
als ein unverzagter man.
nû wil ich iuch ze hoeren biten,
wer die wâren die dâ riten.
daz eine was her alphart,
daz ander her helmschart,
daz dritte was her nêre,
daz vierde der marcgrâf gêre,
daz vümfte else der wîgant,
daz sehste her volcnant,
daz sibende ilsunc der degen,
daz ahte wolfhart der bewegen.
sper si undersluogen,
diu ors si dar truogen,
die schefte si zerbrâchen,
durch schilde si gestâchen,
strîtes si gerten,
si griffen zuo den swerten,
houwen si begunden
durch helme tiefe wunden:
si stâchen, sî miezen
mit swerten und mit spiezen,
si durchhouten herten stal,
mit bluote tungten si daz wal.
si liezn in strît enblanden,
si gâben ze beiden handen
diu swert an den zîten.
si begunden vaste strîten,
ir leit si vaste râchen,
durch die schar si brâchen.
sam obz ein wint waete,
daz bluot von swerten draete.
die werden dietrîches man
tâten schaden vreissam,
si geschieden sich nie
in dem strîte dort noch hie.
des gelâgen die vînde under.
si tâten michel wunder
an dem künege friderîch.
ahzec man volleclîch
sluoc wolfhart und sîn gesellen,
als wir daz buoch hoeren zellen.
zwô widerkêre
und waetlîch dannoch mêre
stritens durch der vînde schar.
an der driten kêre( daz ist wâr)
die si her wider wolten tuon,
dô vie wolfhart sibechen suon.
vlühtic wart künc friderîch
gegen der stat sicherlîch.
si wârn mir trûren überladen,
si heten genomen grôzen schaden
an ahzec mannen ûz erkorn,
die hete der künic dâ verlorn.
des strîtes noch der maere
wesse niht der bernaere,
daz wolfhart hete dort gestriten.
vil schiere kom er zuo geriten
( der strît der was ergangen)
und vuort mit im gevangen
den sibechen sun sabene.
ez was niht von rabene.
dô her dietrîch wolfharten sach,
er begunde lachen unde sprach
< dich hât niht guotes ûz lân.
dîn reise sagestû nieman>
sprach der vürste ûz erkorn.
< nû wie, het ich dich alsô verlorn?
des müeste ich immer schaden hân.
sag an, wie ist ez dort ergân?
ist der vînde ieman erslagen?>
wolfhart sprach< ich wil iu sagen.
ich waene, ir sîn wol ahzec tôt.
hât von wunden ieman nôt
in dem strîte enphangen,
daz mac ouch sîn ergangen.>
ez sprâchen mâge unde man
< wolfhart, haetestû niht mêr getân
denn umb des ungetriuwen sun,
dîn reise waere gewesen vrum.
dû hâst ermrîchen sêre entsachet.>
dâ mit sich daz her ûf machet.
si riten nâhen zuo der stat,
als man mir gesaget hât.
einen galgen machte wolfhart.
des ungetriuwen sibechen zart
der wart gehenket dar an.
daz muosten al die sehen an,
die indert wâren in der stat.
des ungetriuwen sibechen rât
dâ vil übele ûz gie
an sînem sune, den man hie.
dâ mit daz her danne reit.
künic friderîche nie sô leit
geschach bî sînen zîten mê:
schade unde schande tet im wê,
diu im des tages wart getân.
daz her seic vür sich dan
gegen ermrîch über lant.
in was vil rehte bekant
wâ si ermrîchen vunden.
dâ hin si gâhen begunden.
her dietrîch sprach ze rüedegêren
< welle wir daz ende kêren
gegen raben durch daz maere?
ich wil> sprach der bernaere
< den grôzen jâmer schouwen,
den ermrîch an den vrouwen
hât begangen und getân.
owê, er ungetriuwer man,
er ist niht von vrouwen komen.
ich hân daz ofte wol vernomen,
im volgt nimmer saeld noch guot,
swer an wîben missetuot.>
nû sint si komen vür die stat,
dâ si die grôzen untât
sâhen unde vunden.
do erbeiztens bî den stunden,
die starken dietrîches man.
ez enkunde nieman verlân
od er beweinte dise nôt.
si clagten dirre vrouwen tôt.
man hiez si ab dem galgen nemen.
als ez in wol muoste zemen,
si wurden begraben vür die stat.
< der disen mort getân hât,
über den riht daz, reiner crist!
lâz in des nimmer langer vrist
geniezen durch die marter dîn,
des wil ich bitende immer sîn.>
dô man mit grôzen ungehaben
die vrouwen alle hete begraben,
dô sprach der bernaere
< owê der leiden maere,
diu witege hât an mir begân.
daz wirt nimmer gelân
unz an mînen lesten tac,
ich riche ez waerlîch, ob ich mac.>
hie mit si langer niht dâ biten,
daz ende si dâ vür sich riten
gerihte gegen bôlonje dan.
in was vil rehte kunt getân,
daz si ermrîchen
dâ vunden mehticlîchen.
daz was ouch des si dâ gerten.
an einander si dâ werten
des si willen hâten.
vaste begunde dar zuo râten
der unverzagte wolfhart
< nû gâhet alle an die vart,
daz wir komen dar enzît.
dâ sol geschehen ein solch strît,
daz muoter kint beweinen muoz.
wir machen lebens mit tôde buoz.
dâ sulen vogel unde tier
büezen irs hunger gir
mit âse und mit bluote.
nûtrâ, helde guote!
nû machet setel laere,
daz si diu widermaere
heim nimmermêr gesagen.
ez sol nieman darumb verzagen,
ob ermrîch vil liute hât:
unser wirt doch guot rât.>
mit disen maeren wârens komen,
als ich ez rehte hân vernomen,
zuo bôlonje alsô nâch,
daz man crefticlîch wol sach
alle ermrîche ritterschaft.
er hete der liut sô grôze craft,
daz alle die begunden jehen
daz si groezer her nie heten gesehen.
velt lîten unde tal
lac allez vol über al
wol zweier grôzen raste wît,
alsô ahte man ez bî der zît.
dô leiten sich ouch die hiunen nider,
die dâ schaden tâten sider.
si herbergten vaste
die mîle und die raste
den vînden nâhen ûf daz zil.
swie ir waere harte vil,
in vorhten doch die hiunen clein.
sî schiet ein smaler rein,
kûm vierteil einer mîle breit.
nû was ez, als mir ist geseit,
harte nâhen bî der naht.
wes dô wart gedaht,
daz wil ich iu wizzen lân.
manegen wîsen urliuges man
het der von berne dâ mit im,
die ze strîte wîsen sin,
die wol trahten kunden
wie man ze allen stunden
die vînde solde rîten an.
dô wart manic rât getân
beidiu hin und her.
ze leste dô riet rüedegêr
< ich hân einen sin vunden,
der uns an disen stunden
wol ze staten mac gestân,
dâ mit wir den vînden an
gewinnen lîp und êre,
des wir immer mêre
getiuwert sîn die wîl wir leben.
ich wil uns einen rât geben,
dâ mit wir si bestricken:
wir suln ez alsô schicken,
daz ir dehein vür dise stunt
nimmer mêre kumt gesunt.>
dô sprach der vogt von berne
< nû hoere ich harte gerne.
rât an, herre rüedegêr,
dâ mit ermrîch sîn êr
verliese> sprach her dietrîch.
rüedegêr der tugentrîch
sprach zuo dem künec von roemisch lant
< daz tuon ich, herre, dir bekant.
sende nâch den besten allen,
die dir dar zuo gevallen,
sô lâze ich hoeren dich den rât,
der uns ze hôhen vrumen stât.
dû weist wol künec von roemisch rîch>
sprach rüedegêr der tugentrîch,
< ermrîches her ist mehtic unde starc:
dar zuo sint si ouch sô karc,
si bewarent und behüetent wol,
dâ mit man si gewinnen sol,
als wir si haben gewunnen ê:
daz geschiht nû nimmermê.
wîse und listic sî sint,
si werdent nimmermêr sô kint,
daz si uns getuon die stat:
waen man daz understanden hât.
wir möhten uns verbrennen,
wolten wir si ane rennen,
dâ möhte uns misselingen an.
ich râte> sprach der marcman,
< daz wir listiclîche varn
und uns deste baz bewarn.
wir mugen volleclîche hân
anderthalp hundert tûsent man:
die sul wir enzwei wegen.
die hie des wales wellen phlegen,
daz sol man mich wizzen lân>
sprach rüedegêr der marcman.
< ez gêt doch morgen an ein strîten.
die andern sulen rîten
hînte alle dise naht.
wizzt ir warumbe ichs hân gedâht?
des habt ir ê niht vernomen.
wir sulen rehte ê tages komen
hinder die vînde an eine stat.
ich weiz wol, swiez morgn ergât,
sô gêt ez an ein strîten.
die wîle sul wir bîten,
unz daz der sturm werde erhân.
sô sul wir si hinden an
gewalticlîchen rîten.
sô mugens uns bî den zîten
enwederhalp entrinnen,
sô mugen si schaden gewinnen
und wir dâ bî grôzen vrumen.>
< so sul wir si ze stücken drumen>
sprach der starke wolfhart.
< si werdent cleine gespart
von mir swaz ich ir vinde.
ir wîben unde ir kinden
sol ich si senden ungesunt.
und gevüeget mir got die stunt
daz ich kum eines an die stat,
dâ muoz ich vehtens werden sat
ode ich muoz dâ geligen tôt.
ich geriche etlîche not,
die uns ermrîch hat getân.>
< nû sule wirz dâ mit lân>
sprach der her dietrîch.
hie wart gewegen endelîch,
wer ûf dem wal solte bestân.
den wart gewegen ein houptman.
daz was von stîre dietleip.
des wârens vrô als man seit,
und lobeten in mit schalle
ze houptherren alle.
hie bî im beleip her paltram,
nuodunc unde sintram,
îrinc unde bloedelîn,
helphrîch unde erewîn,
und hornboge von pôlân,
her îsolt und her îmîân,
hûnolt unde sigebant,
walther der wîgant,
gotel der marcman,
von ôstervranken herman,
dancwart unde hagene,
von den wol zimt ze sagene,
si wâren zwêne degene
in strîte vil bewegene.
swaz ich iu der helde genennet hân,
vür wâr ist mir daz kunt getân,
si wârn in allen landen
die tiuristen ze ir handen,
die ie muoter getruoc.
si wârn küener danne genuoc.
die beliben hie ûf dem wal.
nû hân ich ouch in mîner zal,
welhe mit dem von berne riten,
daz vernemt mit guoten siten.
daz tete der starke wolfhart,
her nêre und her alphart,
her amelolt und her eckewart,
her stûtfuhs und her helmschart
und her iubart von latrân,
sigehêr und starkân.
ahî, daz wârn die kecken!
noch ist sô vil der recken,
der ich genennen niht enkan.
nû sule wir hie heben an,
ob ir ez gerne hoeren welt,
sô sî ouch iu hie vor gezelt,
wer die ermrîches wâren,
die ouch niht verbâren,
man muoste si vür recken hân,
von den dâ wunder wart getân.
daz was der starke liudegast,
dem an sterke niht gebrast,
und liudegêr der unverzagt,
von dem man grôze manheit sagt.
dâ was rûmolt der starke
und diezolt von tenemarke,
von norwaege hiuzolt,
von gruonlande diepolt,
fridunc von zaeringen,
walther von kerlingen,
sturmgêr von engellant,
sigemâr von brâbant,
tûsunc von normandîe
und sîner bruoder drîe,
marchunc von hessen,
die ouch ze strîte wol wessen,
und von den bergen ladiner,
der hete dâ ein starkez her,
râmunc von îslande,
des ellen man wol bekande,
môrolt von arle
und sîn bruoder karle
( den guoten karle mein ich niht,
von dem man saget manec geschiht)
gunthêre von rîne,
gernôt der bruoder sîne,
tîwalt von westvâle,
marholt von gurnewâle,
von dietmarse morunc,
der manheit ein ursprunc:
heime und witegouwe,
als ich der maere getrouwe,
witege und witegîsen.
noch wil ich iuch bewîsen,
madelolt unde madelgêr
daz wâren zwêne recken hêr.
nû hân ich iu bedenthalp genant
die küensten über elliu lant,
die wâren bedenthalben dâ.
sich gesamte hie noch anderswâ
nie sô manic recke werde
ûf aller der erde,
diu ie erde wart genant.
daz ist mir waerlîch bekant.
ir was dâ bedenthalp sô vil.
dâ mit ich daz lâzen wil
und heben hie mit wider an,
wie dietrîch und sîne man
ermrîch ze leide reit.
als ich iu ê hân geseit,
si vuorten manic kastelân,
diu besten diu si mohten hân,
diu vuort man ledic mit in hin.
als ich der maere berihtet bin,
wîser des heres was hildebrant.
über wazzer unde über lant
riten si alle die naht,
die wîl die moere heten maht.
si riten alle mit gelîcher wer,
unz si daz ermrîches her
umbe riten allez gar.
si kômen neben tage vür wâr
in eine guote gelegenheit.
in der huote wurden si bereit.
dô rotierten si sich enzît
und rihten ir dinc ûf den strît.
si strihten die riemen.
lût wart dâ niemen.
halsperc îserhosen unde helm
daz wart bereit sunder melm
als siz haben wolden
sô si strîten solden.
si dahten diu vil guote marc.
von stâle manec decke starc
leiten si ûf ir kastelân
rehte als siz wolden hân
in dem herten strîte.
nû was ez an der zîte
daz ûf hôhe was der tac.
der von berne daz her wac.
ze scharen wurden si geslagen.
nû wil ich iu mêre sagen,
er hete zwô und drîzec schar.
ieslîch schar( daz ist wâr)
wâren drithalp tûsent degen.
dô si ze rote wurden gewegen,
zuo ieslîcher schare breit,
als mir vür wâr ist geseit,
vuorten si ein banier,
daz sult ir gelouben mir.
dô hat der von berne
alle die recken gerne
< ich wil houptman selbe sîn,
ob got lîht die saelde mîn
an gedenket und mîniu leit,
daz ich mîner arbeit
hiute etwâ ze ende kum.
dar zuo sî mir dîn helfe vrum,
herre vater, heiliger geist:
want dû mîn reht wol weist.
nû ruoche hiute bedenken mich
durch dînen tôt( des bite ich dich)
den dû durch uns hâst genomen.
nû ruoche mir ze helfe komen
und niwan als ich reht hân.
swaz hiute hie schaden wirt getân,
daz rihte, vil heiliger crist,
in den der rehte schuldec ist.
nu verzagt niht, helde guote:
sitzet ûf mit heldes muote
und ruofet alle jêsum an,
wan er uns wol gehelfen kan.
ieglîch recke gurte sînem marc.
nû haldet, edele recken starc,
und lûzent, recke ûz erkorn:
swenn ir hoert daz herhorn.>
sprach von bern der unverzeit,
< sô ist al daz her bereit
und zen rossen alle komen.
habt ir rehte daz vernomen,
sô man daz horn geblâsen hât,
sô sîget al daz her von stat:
sô sol ouch wir bereit sîn.
und bittet durch den willen mîn,
daz got der himelische degen
uns haben muoz in sînen phlegen,
beidiu liute unde man
und alle die wir lâzen hân
ûf dem walde hinder uns,
den gebe got saelde unde guns.>
vil schiere hôrten si den schal.
daz herhorn lûte erhal
von ermrîches mehten.
michel was ir brehten,
dâ si rûmten daz wal,
michel was ir herschal.
vaste kurren diu marc.
der stoup was michel unde starc,
der von den rossen ûf gie.
daz sâhen harte gerne hie
die starken dietrîches man.
hie wart langer niht verlân,
si sâzen ûf diu guoten ros,
si schûhten herte noch diu mos.
si zogten müeziclîchen nâch.
vor der molte si nieman sach
unz si kômen an die vînde gar.
vil schier dô hôrten si vür wâr
diu her zesamne dringen,
diu swert ûf helme clingen,
diu sper verstechen vaste.
daz viuwer ûf erglaste
sam ob berge unde tal
allez brünne über al.
dô sprach der herre dietrîch
< nûtrâ, helde lobelîch!
diu her sint zesamne komen,
daz hân ich gar wol vernomen.
ich hoere diu sper krachen.
ir sult iuch dar zuo machen.
ez muoz nû an ein strîten gên.
alle die mir wellen gestên,
die sîn ûf diu ors komen.>
dâ wart mit sporn genomen
diu ros ze beiden sîten.
von stat begunden rîten
die hiunen lobelîchen.
mit samt dietrîchen
bunieret manic werder man.
die vînde brâstens hinden an,
diu sper wurden gezucket,
under uohsen gedrucket.
si schrirn alle gelîche
mit samt dietrîche
< ahtschavelier berne!>
daz hôrten vil ungerne
alle ermrîches man.
dâ wart anders niht getân
wan diu swert ze handen genomen.
dâ was manheit ze ellen komen.
der wint von swerten waete,
daz bluot durch helme schraete.
dâ was niwan< slach unde stich!>
< hiute geriche ich mich>
sprach der herre dietrîch.
daz viuwer vlouc vreislîch
ûz helmen und ûz ringen.
lûte hôrte man erclingen
diu swert in mannes handen.
ze sturme si sich wanden
beidiu hin und her.
daz viuwer daz gie vaste entwer
sam ez ein esse blaete.
daz bluot danne schraete
ûf hende unde ûf ougen.
ir sult vür wâr gelouben,
man sach dâ manegen helm rôt
von mannes bluot, dar under tôt
lâgen vil der recken.
man sach die gêre stecken
durch halsperc tief in mannes lîp.
daz beweinent sît diu wîp.
der sturm gie vaste entwer.
dô man vertân het diu sper,
dô greif man zuo den swerten.
an einander si gewerten
mit tiefen verchwunden.
sô si allermeiste kunden,
sluogen si slege dar.
man nam dâ barmunge wênic war.
dâ was wan ach unde wê!
ez geschiht nimmer mê
dehein sturm sô herte.
beidenthalp man sich werte
mit slegen harte sêre.
man sach ouch die gêre
vliegen her unde hin.
jaemerlîch was der gewin,
den si beidenthalp dâ wurben.
die liute niht waeher sturben,
sam ob si slüege ein donerslac.
slac dâ wider slac gelac.
si brâchen durch unde durch,
man sach von bluote manec vurch
über und über rinnen.
als ich mich kan versinnen,
beidiu bluomen unde gras
in einer varwe allez was,
lant und klê allez rôt.
da gelac sô vil der liute tôt,
daz ez ungelouplîch ist
ze sagene gar an dirre vrist.
da gelac vil manic kastelân:
sô sach man hie ze vüezen gân
die werden welrecken.
sich werten sô die kecken
under in beidenthalben ouch:
der tunst ûz ir lîbe rouch
in aller der gebaere,
sam ûf dem walde waere
tûsent kolgruobe erzündet an.
daz viuwer ûz den helmen bran
rehte alsam ein glosendiu gluot,
der daz viuwer heize tuot.
dem gelîch die helme gluoten.
die schar einander muoten
reht sam diu ors undr in vlugen.
diu swert si gein einander zugen.
die sluogen, die stâchen,
die schar si durchbrâchen
sam obs der tiuvel vuorte.
ahî, wie manz dâ ruorte
mit sturme und mit strîte!
man sach die wunden wîte
durch die halsperge offen stân:
daz bluot niht waeher drûz ran,
ez moht getriben hân ein rat.
ez vrumte niht diu staelîn wât
noch die helme guoten.
diu swert dar durch wuoten
und sluogen wunden lange.
manec staelîniu spange
sach man ûf helme bresten,
daz viuwer dar nâch glesten.
die küenen ermrîches man
die sach man wîclîchen stân.
swie si ze vüezen wâren komen
und in diu ors wârn genomen,
doch wertens sich vil sêre.
einer mîl lanc ode mêre
was mit tôten daz velt gestreut.
owê, dâ wart geunvreut
maneger hôhen vrouwen lîp.
sît beweinten ez diu wîp.
swaz den mannen leides geschiht,
daz lâzents unbeweinet niht.
si striten ie mêr und mêre
vil manege umbekêre
beidiu ûf und zetal.
dâ wart getunget daz wal
mit tôten und mit bluote.
dâ sturben helde guote.
daz gevilde allez vollez lac,
sam ob ein raste langer hac
wer dâ nidere gevalt.
die tôten lâgen ungezalt
ûf dem wal dâ nidere
vür unde widere.
dirre strît herte
und daz swinde geverte
werte unz über mitten tac,
daz man anderz niht dâ phlac
niwan vehten unde strîten.
si liezen nieman erbîten,
daz er den helm haete
gestriht ze rehter staete.
beidiu tunst unde nebel
der rouch von lîbe und von gebel
und begunde gegen den lüften gân.
ez mohte einander nieman
vor dem tunste gesehen,
alsô hoere wir daz buoch jehen.
ez wart nie sô herter strît.
rehte an der nône zît,
als ich vür wâr hân vernomen,
dô wâren êrst zesamne komen
die dietrîches recken.
die starken und die kecken
die heten solch mort getân
an den ermrîches man,
daz ez immer ist ze clagen.
si heten ouch hin wider erslagen
der edelen hiunen alsô vil,
daz ich ouch daz clagen wil.
schade und nôt gie dâ entwer,
dise hin und jene her.
liep dem bernaere geschach,
dô er dietleiben sach
und ouch die mit im wâren komen.
sumelîchen wârn diu ros genomen.
und sumelîch ze tôde erslagen.
man sach si in ir handen tragen
diu swert elliu bluotvar.
dô rief her dietrîch vor der schar
vaste ze dietleiben dan
< sage an, unverzagter man,
hâstû die vînde gar durchriten
dâ her dâ dû hâst gestriten?>
dietleip sprach< daz ist geschehen.
welt ir ez selbe gerne sehen,
sô rîtet vür iuch hin ze tal.
ir vindet velt unde wal
getunget mit ermrîches degen.
die unser sind ouch dâ gelegen.>
in der zît dô dietleip daz sagte,
von berne der unverzagte
sach under schilde
draven über gevilde
drîzec tûsent ermrîches man.
her dietleip ruofen began
< hie vîndâ vinde!
alrêst suln wir hînde
überwinden unser nôt
od wir geligen alle tôt.>
vîntlîch wart dâ geblicket,
die helme wurden gestricket
vesticlîch ze houbet.
vür wâr ir daz geloubet,
dô huop sich alrêst der strît.
der wart ouch vil herter sît
danne er ê was ergân.
do kom man wider man
mit nîde zesamne gerant.
diu sper wurden verswant,
swaz ir ganz was beliben.
dâ wart ein strît alrêst getriben
mit grimmigem muote.
die vesten helme guote
die muosten von einander gân.
von ir slegen mohte niht gestân
die helme noch der halsperc.
si worhten tiwerlîchiu werc.
ez vrumte dehein schildes rant,
die spielten sich unz ûf die hant.
die herten brünne vesten
die muosten von slegen bresten,
daz sich die ringe lôsten.
ine weiz wes si sich trôsten.
si liezen dar strîchen,
si vâhten grimmiclîchen,
si sluogen creftige slege.
ez wurden velt und wege
bestreut mit den tôten.
si begunden an einander schrôten
beidiu ros unde man.
dâ wart alrêst ein strît getân
dâ grôzer jâmer von geschach.
iegelîch sein leit dâ rach
mit tiefen verchwunden.
swa si an einander kunden
gewinnen mit den swerten,
vil vaste si des gerten.
si erzeigten vlîzeclîch ir maht.
der sturm werte unz an die naht.
si wolden sich niht scheiden.
die lieben und die leiden
gelâgen bêdenthalp dâ tôt.
swaz scherm man gein slegen bôt,
daz vrumte niht umb ein hâr.
si nâmen dâ niht anders wâr
wan diu swert ze beiden handen.
vil wênic si bekanden
dehein barmunge.
von berne der junge
rehte vür si alle vaht.
wa er ie gewünne die maht,
des muoz mich immer wunder hân.
er liez ouch sô dar nâher gân:
swaz im der vînde wider reit,
als mir daz buoch hât geseit,
der liez er nieman genesen.
si muosten alle tôt wesen,
swâ si im wider vuorn,
den tôt si von im kurn.
mir ist daz maere ebenkunt,
sehs unde vierzec stunt
durch daz ermrîches her
mit vil manlîcher wer
der von berne al eine reit.
als ich iu ê hân geseit,
durchbrach er ermrîches maht,
daz her er allez durchvaht.
dô diu naht begunde
zuo sîgen bî der stunde
dô wâren, als wir hoeren sagen,
die drîzec tûsent gar erslagen:
die ermrîches nôtgestalt
die wurden alle ensamt gevalt.
rehte dô diu naht was komen,
daz si hete dem tage den schîn genomen,
dô kom an dem mâle
marholt von gurnewâle
mit zwelf tûsent recken.
die starken und die kecken
die hulfen ermrîchen.
die kômen an dietrîchen
mit hertem sturme geriten.
dâ wart alrêst gestriten
von den hiunen vil hiuzen:
die liezen dar striuzen.
under schilde si sich bugen,
diu scharfen wâfen sî zugen
mit grimme von den sîten.
dâ gie ez an ein strîten,
des muoterkint dâ tôt gelac.
ez wart dâ maneges veictac.
si worhten êrste heldes werch,
si schrieten hirn unde verch
durch helm und durch patwât.
rehte man mir gesaget hât,
si schrieten ouch diu hersnier.
in was zesamne alsô gir,
daz ichz niht halbez mac gesagen.
wunden wurden wît geslagen,
dar zuo unmaezlîchen tief.
maneger lûte wâfen rief:
owê, wie den der tôt betwanc!
der strît was in der mâze lanc
wol unz über mitte naht.
ahî, wie wolfhart dâ vaht!
er stach, er stiez unde sluoc,
er tete den vînden wê genuoc.
sust vâhten si unz an den tac.
wie vil der recken dâ gelac,
daz wil ich iu rehte sagen:
des selben nahtes wart erslagen
die zwelfhundert recken gar,
die mit marholten dar
wâren in den strît bekomen:
den wart daz leben dâ genomen.
ê daz si ouch gelâgen tôt,
dô brâhten si in solhe nôt
die küenen dietrîches degen:
der beleip ouch vil dâ under wegen.
dô beliuhten wolt der tac
daz wal getunget vaste lac
von manegen edelen tôten.
durch helm lac verschrôten
vil manic ûz erwelter man.
daz bluot über die tôten ran,
daz man dar inne unz an die sporn
muoste waten. dâ wart verlorn
maneger küener wîgant.
des dietrîches hant
rach dâ schaden unde leit,
dâ von man noch hiute seit.
dô diu sunne begunde
ûf gên bî der stunde
und daz lûhte der tac,
strîtes man alrêste phlac.
ez was dannoch vil vruo.
dô reit der künec gunthêr zuo,
dem volgten zweinzic tûsent man,
von den wart alrêst schade getân
den hiunen sicherlîche
und dem edelen dietrîche.
dô sach der marcgrâf rüedegêr
vaste zogen dort her
die starken burgônis man.
die riten alle kastelân
mit îser wol bedecket.
si wâren unerschrecket
in stürmen und in strîten.
si wolden bî den zîten
helfen ermrîchen.
si zogten vrechlîchen
bêde mit rotte und mit scharn.
< wie welle wir nû varn?>
sprach der vogt von berne
< daz weste ich harte gerne.>
dô sprach rüedegêr der milde
< dâ haldet under schilde,
als die wîcnôtigen tuont!>
von rosse manneclîch gestuont
und gurten vlîzeclîch diu marc,
si stricten die riemen starc
an helme unde an brünnen.
< swaz si uns nû künnen
an gewinnen> sprach rüedegêr,
< ich wil des sîn iuwer wer,
wil got, wir mugen wol genesen.
ir sult staetes herzen wesen
und verzaget niht umb dise nôt.
ez geliget hie nieman tôt
wan der doch muoste tôt geligen.>
nû was ez ouch dar an gedigen
daz die vînde begunden gâhen
zuo den hiunen nâhen.
dô heten ouch die dietrîches degen
ze vesten rotten sich gewegen.
die küenen vil vermezzen
die wârn ouch nû gesezzen
ûf ir guotiu kastelân.
dâ kom man wider man
mit starker crefte geriten.
dâ wart ein sturm herte gestriten,
der hertist der dâ ie geschach.
von stat man dô triben sach
diu ors vaste mit den sporn.
die küenen recken ûz erkorn
zesamne si geranden,
diu swert ze beiden handen
vil vaste und bariu vuorten.
ahî, wie sis dâ ruorten
beidenthalp mit slegen!
si begunden diu gebôt legen,
des maneger vil riuwic wart.
hin und her vil manege vart
si beide triben unde riten.
sô bewegenlîch si striten
beidiu dort unde ouch hie,
daz rehte der tunst ûf gie
von rossen und von liuten.
dâ wart ein niderriuten
mit den tôten getân,
sam ob ein raste langer tan
mit äxen waere nider gevalt.
owê, dâ sturben helde balt.
der strît der gie vaste entwer.
man sach swert unde gêr
in den helmen stecken.
dô wâren die kecken
mit grimmer êrst zesamne komen
ich hân vür wâr daz vernomen,
daz die küenen recken tiuwer
sluogen daz daz viuwer
ûz swerten unde ûz helmen spranc.
dô was sô michel der clanc
von ir slegen swaeren,
sam ob tûsent smide waeren
mit hamer über ambôz gestân.
si liezen sô dar nâher gân,
daz ichz iu nimmer mac gesagen.
dô wurden solhe slege geslagen,
daz sich die brünne entranden.
diu swert in ir handen
vast in den lîp wuoten.
ich hôrt dâ nieman muoten
daz er genesen wolde.
si wurben nâch dem solde,
der in ir leben an gewan.
swaz ich noch nie gehôrt hân
von stürmen und von strîten
bî allen mînen zîten,
daz ist ein wint, als man jach,
wider den strît der dâ geschach.
si ahten cleine ûf den tôt.
si wac ouch ringe diu nôt,
die si dô sâhen under in.
si wurben umb einen gewin,
der si von ir leben schiet.
diu houbet man enzwei schriet,
dazz ûf den zanden wider want.
brünne unde schildes rant
daz muoste enzwei allez gân.
die starken dietrîches man
mit grimme sich werten.
jener her engegen berten
mit slegen, daz ez rehte smarz.
die biulen blâ unde swarz
wurden an ir lîbe.
owê, der schoenen wîbe,
die verwitewet wurden alle!
der sturm wart mit schalle
und mit grimme dâ getân.
die starken gunthêres man
werten sich alsô mit slegen.
da gelac degen wider degen.
als ich vür wâr vernomen hân,
einer rant ie den andern an.
her dietrîch und her gunthêr,
die kômen zesamn mit wer.
mit zwein guoten swerten
an einanders bêde werten,
daz velt berge unde tal
allez von ir slegen hal.
von alzey her volkêr
und wolfhart der recke hêr
die wâren zuo einander komen.
nû habt ir ê wol vernomen,
die wâren küene beide.
sich huop ûf der heide
ein sturm vreislîche.
von lunders helphrîche
den bestuont der starke ladiner.
von lengers walther
der bestuont den starken hiuzolt.
si arnten alsô daz golt,
daz ez si sûren muoste an komen.
nû hân ich ouch daz wol vernomen,
mit wem her dietleip dâ streit.
daz hât man mir wol geseit.
den hete heime bestân.
alsô was man wider man
an dem strîte gewegen.
dâ wart sturmes gephlegen
von morgens unz ûf miten tac.
wer sigelôs dô gelac,
daz wil ich iu wizzen lân:
daz was gunthêr und sîne man.
was daz niht ein michel nôt?
die zweinzic tûsent lâgen tôt.
des künic gunthêres man,
der kom nie deheiner dan
niwan zwêne und drîzec.
wolfhart was des vlîzec,
daz ouch die waeren dâ erslagen.
nû hoere wir daz buoch sagen,
vlühtic wart gunthêr der rîche
ab dem wal vor dietrîche.
des künic gunthêres man
die heten grôzen schaden getân
an den hiunen ûf dem wal.
ich hân ez lâzen ûz der zal,
daz ich ez nimmer tar gesagen,
sô vil als ir dâ wart erslagen,
nû seht, welh nôt dâ was,
daz velt bluomen unde gras
überal von bluote ran!
man sach die güsse enouwe gân
sam von regen tuot ein bach.
die tôten nieman vor bluote sach.
als gunthêr ab dem wale entran
und der von berne den sic genam,
in der zît was ouch komen,
als ich vür wâr hân vernomen,
diepolt von gruonlant.
einen vanen vuort er in der hant,
der was über al rôt.
der helt sich ze sturme bôt.
under sînen vanen breit
aht tûsent recke gemeit
zogten under schilde.
ob iuch des niht bevilde,
sô sagte ich iu mêre.
dar nâch ein recke hêre
zogte her mit einem vanen,
der daz niht wolde vermanen,
er müeste komen in den strît.
nû hoeret an dirre zît,
wie der selbe was genant:
sturmgêr von îslant.
dem volgten sehs tûsent man.
vür wâr ich daz vernomen hân,
daz wâren recken zuo ir hant.
die man dâ heizet wîgant,
daz mohten wol die selben sîn.
owê, daz tâten si dâ schîn
mit maneger vreislîcher tât.
daz buoch mir gesaget hât,
daz wâren sturmgîten
in allen herten strîten.
die vierzehen tûsent recken starc
die vuortn als manec verdahtez marc
mit hertem stâle wol bedaht.
sich huop ein strît vor der naht,
der immermêr ist wol ze clagen.
von in wart manic recke erslagen.
si kêrten alle an einen ort.
da geschach sô creftigez mort
an liuten allenthalben,
die von allen salben
nimmermêre wurden heil.
dâ ergie ein urteil,
dâ von man immer sagen muoz.
dâ wart mit tôde lebens buoz.
gegen den vierzehen tûsent man
kom tîdas von meilân
mit einer starken rote geriten.
nû vernemt mit guoten siten,
der wolde helfen gerne
sînem herre von berne.
jene vierzehntûsent man
die gehôrten ermrîchen an.
her tîdas der guote,
der küene hôchgemuote
mit dem zogten siben schar.
islîcher schar( daz ist wâr)
wâren zwei tûsent degen.
die torsten manheit wol phlegen
in strîte ze allen stunden.
niht langer si erwunden,
si triben diu ors mit grimme dar.
veste was tîdas schar,
als wâren ouch jene her engegen.
dô kômen zesamne kecke degen.
her tîdas von meilân
der mante alle sîne man
< verzagt niht, helde alle!>
den puneiz mit schalle
huoben si dar unde her.
in was zesamne harte ger.
daz grimme viuwer als ein loup
ûz den huofîsen stoup.
in einander brâchen die schar.
mit starken slegen( daz ist wâr)
ûf die helme sî sluogen.
nîtlîchen si truogen
diu swert in den henden.
der sturm ze allen enden
wart als ein turnei.
ach und wê dô maneger schrei,
den der grimme tôt twanc.
daz hirn ûz den köphen spranc,
ez mohte got erbarmet hân.
daz bluot an den swerten ran
in die hende nider ze tal.
die helme vielen âne zal,
alsô tâten ouch die schilde.
getunget daz gevilde
wart mit tôten über al.
dô was von slegen solh schal,
daz nieman mohte gehoeren
daz grimmiclîche stoeren,
daz si an einander tâten.
manegen diu ros trâten,
der wol lenger mohte leben.
dâ wart der solt alsô gegeben
mit tiefen wunden wîten,
daz maneger muoste enbîten
des jungisten urteiles.
owê, des unheiles,
daz ermrîche ie wart geborn!
alle die dâ wurden vlorn,
daz geschach von sînen schulden.
des ist er von gotes hulden
gescheiden immermêre.
ez enhet niht widerkêre
ûf dem wale dannoch,
der strît der werte iedoch
von mitten tage unz an die naht.
der ez dâ ûz den sorgen vaht,
daz was ot allez wolfhart,
nêre unde helmschart.
dô diu naht zuo seic,
wolfhart dannoch nie gesweic
in dem herten strîte.
vast rief der sturmgîte
als ein wüetunder man
< lât, ir helde, et dar gân!
und lâzet nieman genesen!
ez muoz ir urteil hie wesen.
wir suln ouch niht langer leben.
ez wirt nieman vride gegeben
jungen noch den alden.>
do ergrimten die balden,
die starken, die raezen,
und ouch die widersaezen.
si sluogen, sî stâchen,
ir leit si vaste râchen
mit grimmigem muote.
ez wart nie helm sô guote
ode er spielt sich von den slegen.
bêdenthalp vielen die degen
tôte nider ûf daz lant:
und wart iu dehein snê bekant,
als er von den alben gât,
noch dicker vielen an der stat
die liute tôt dar nidere.
beide vür und widere
sach man daz viuwer glasten.
si wolden nie gerasten,
unz daz der tac nimmer schein.
wie si getruogen daz enein,
daz si rouwe wolden phlegen?
zwischen in wart ein vride gewegen
unz an den andern tac dan.
daz widerriet dô ein man
wolfhart der maere.
des volgte der bernaere.
der vride widerboten wart.
in der zît hete sich geschart
pitrunc von engellant.
der vuort mit werlîcher hant
sehzehen tûsent recken.
die starken und die kecken
wâren dâ mit ermrîche
ze schaden dietrîche.
die vuorten einen vanen breit
swarz und wîz, als man seit.
si wârn georset alle wol.
dâ wider ich iu brüeven sol,
die gegen pitrunge riten
und einen sturm mit im striten.
daz was selbe der bernaere
und manic recke maere.
aht schar vil hêrlîch
riten mit dem herren dietrîch:
ieslîch schar was wan tûsent man.
dâ rante ie einer zwêne an.
dâ wart lachen lâzen.
in gelîchen mâzen
zesamne brâsten diu schar.
ez het her dietrîch( daz ist wâr)
leider ze vaste nâch.
ein strît dô allerêrste geschach,
daz sît beweinten ougen.
ir sult vür wâr gelouben,
ez wart durch halsperc und durch schilt
die scharphen gêre gezilt,
daz ez durch diu herze brast.
beidiu vriunt unde gast
muosten dâ tôt belîben.
man sach zesamne trîben
den sturm ûf der heide.
dâ was boesiu ougenweide.
der sturm der was sô herte.
nieman den andern nerte,
weder der vater dem kinde.
ir slege wârn sô swinde
daz ich im nie gelîche sach.
manic man dô jach,
daz von sô vil liuten
in velden und in riuten
herter sturm nie wart gestriten.
die halsperge wurden versniten,
daz sie enzwei hiengen.
mort si begiengen
an ein ander ûf dem wal.
dâ vielen etlîch ze tal
âne houpt und âne hant.
alsô streuten si daz lant.
von den slegen si sich bugen.
die schilde von den handen vlugen
rehte alsam ein dürrez strô.
beidiu trûric und unvrô
wart vil manic werdez wîp
umbe ir lieben mannes lîp:
sô cleit daz kint unde mâc,
owê, der vil tôt gelac.
nû hoeret grôziu wunder sagen.
dô undr in wurden erslagen
diu ûz erwelten kastelân,
dô muosten si ze vüezen gân.
alrêste trâten si ein phat
mit strîte an der selben stat.
dâ gie der sturm vaste entwer,
dise hin und jene her.
der mâne in schône lûte.
nieman den andern schûhte,
er waere starc ode cranc.
craft wider craft dâ ranc.
die wîl si heten deheine maht,
si schieden sich nie bî der naht,
unz daz der tac wol ûf sleich.
ir halsperge wâren alsô weich
worden von der hitze.
< waz wunders ist ab ditze>
sprach der marcgrâve rüedegêr,
< sol wir geruowen nimmermêr.>
dô der tac ûf gie,
dannoch weigerlîchen hie
ze beiden handen truoc daz swert
pitrunc der recke wert.
sîn schar was worden dünne.
man unde künne
lâgen ûf dem wal erslagen.
si heten cleine vertragen
den starken dietrîches man,
die wârn ouch von ir leben getân.
alphart der maere
lief von dem bernaere
den küenen pitrungen an.
pitrunc der küene man
ouch gegen alpharten lief.
si holten ûz ir herzen tief
zwêne slege vreislîch.
pitrunc der ellensrîch
traf alpharten ê,
daz der recke nimmermê
von der stat kom gesunt.
alrêst wart der bernaere kunt
daz allersterkiste leit
daz im geschach als man seit.
dô in her dietrîch tôten sach,
dô wart im von dem grimme gach
an pitrungen dâ der stunt.
als noch die liute in zorne tuont,
si liefen bêde einander an.
des muoste ir einen schaden hân.
si striten eine lange zît.
under in herte was der strît.
dem bernaer wart von einem man
in dem sturme nie sô wê getân.
dô si gestriten dâ den strît
unz wol ûf vruoimbizzît,
dô dâhte der bernaere
< unser eintweders swaere
muoz iezuo ein ende hân.>
er lief pitrungen an
und sluoc im einn sô herten slac
daz imz houpt unz ûf den nac
allez samt enzwei gie.
dô hete mit grimme gerochen hie
her dietrîch sînen lieben man.
her pitrunc ruofen began
< swaz der mînen hie mac wesen,
die vliehen, ob si weln genesen!>
daz was sîn allerleste wart.
ûf den recken alphart
viel er tôter dâ nider.
daz wolde rechen sider
reinhêr von pârîse.
der starke und der wîse
brâhte kurzlîchen dar
zwelf hêrlîche schar,
in ieslîcher schare breit
riten tûsent recken gemeit.
manege brünne staelîn,
die besten die dâ mohten sîn,
dâ wâren si gewâpent in.
< ich sihe wol, wir komen nimmer hin>
sprach von lunders helphrîch.
< edel künec von roemisch rîch,
wir sulnz enouwe lâzen gân,
sît hie nieman genesen kan.>
< daz ist mir ouch als maere>
sprach der bernaere,
< ob ich hie gelige tôt.
ich muoz mîner starken nôt
hie an ein ende komen
od mir werd der lîp benomen.
wir hân noch recken wol gesunt
und hân geaht an dirre stunt,
waz wir liute mugen hân.
ich waen wol drîzec tûsent man
hab wir noch volleclîchen.>
< nû lâz wir dâ strîchen>
sprach dietleip von stîrelant.
dô wart gewegen alzehant
sehs schar hêrlîche.
dietleip der ellensrîche
was ir aller houptman.
als ich vür wâr vernomen hân,
si heten slehtes sich bewegen,
alle die dietrîches degen,
lîbes unde guotes.
si wâren eines muotes:
daz erzeigten si des tages wol.
noch mêre ich iu sagen sol.
die allertiuristen man,
die der von berne mohte hân,
die wurden gewegen in den strît.
dô was ez komen an die zît,
daz die vînde mit ir schar
begunden staphen( daz ist wâr)
gegen dem von roemisch lant.
dô sprach her dietrîch zehant
< nûtrâ, recken hôchgemuot!>
daz tâten ouch die helde guot.
von stat triben si diu marc.
si kômen dar mit nîde starc
ûf einander geriten.
dâ wart langer niht gebiten,
sâ zuo den handen diu swert.
dâ wart strîtes gegert
mit nîdigem muote.
die küenen helde guote
ûf einander sluogen.
mit grimme si truogen
diu swert in den handen.
mit crefte si sich wanden
beidiu hin und her.
in was zuo einander ger.
dâ was jâmer unde wê.
ez geschiht nimmermê
sô herter strît an einer stat.
des werd ermrîches nimmer rât,
der den strît ie gevuogte:
wan in nie genuogte
deheiner untriuwen.
des sol mich cleine riuwen
swaz sîner sêle geschiht,
daz clage ich nimmer niht.
si sluogen hin, jene her.
alsô gie ez entwer
mit sturme ûf der heide.
do geschach vil ze leide
dem künege ermrîche.
ez wart ouch sicherlîche
des von berne niht vergezzen.
vil manegen helt vermezzen
vlôs dâ der bernaere.
ditz was ein wârez maere.
dirre sturm der was grôz.
daz bluot durch die ringe vlôz
und durch die helme sêre.
wâ gehôrt ir ie mêre
einen sturm sô langen?
ez was nû sô ergangen
swaz dâ ze schaden mohte ergân.
doch wart der strît alsô getân,
er werte dannoch al den tac.
owê, waz liute dâ gelac,
ê daz ende naem der strît!
rehte wol ze nône zît,
dô was velt unde plân
alsô jaemerlîch getân,
mit bluote überrunnen.
die recken vil versunnen
heten nû vil cleine craft.
die ermrîches ritterschaft
diu was nû elliu erslagen.
ez ist ze maere wol ze sagen
ditz wunder, daz dâ geschach.
man sach von bluote manegen bach
über velt rinnen.
als ich mich kan versinnen,
sô lac der liute dâ sô vil,
daz ich daz wol gesprechen wil,
daz bî niemens zîten
in stürmen od in strîten
sô manic man nie wart erslagen.
wer kunde ez iu ze geloube sagen!
nû lâze wir diu maere stân
und heben hie wider an,
wie sich ende der strît.
( daz vernemt an dirre zît)
den reinhêr von pârîse
der starke und der wîse
mit dietleiben hie gestreit.
reinhêr hete, als man seit,
mit im dâ zwelf tûsent man.
der kom nie deheiner dan
od si laegen alle dâ tôt.
daz was ein clegelîchiu nôt,
daz dâ solich mort ergie.
ir hôrtet ez gesagen nie.
rehte gegen âbunt
dô lâgen tôt unde wunt
alle reinhêres man:
er kom ouch selbe niht von dan.
in sluoc wolfhart der wîgant.
ouch galt sich mit ellens hant
reinhêr der maere:
der sluoc dem bernaere
ahte ze tôde sîner man,
die tiursten die er mohte hân.
wer die waeren, die wil ich
iu nennen: nû vernemet mich.
daz eine daz was helmschart,
daz ander was alphart,
daz drite her nêre.
si verclagte nimmermêre
von bern der herre dietrîch.
noch nenne ich iu sicherlîch
einen recken ûz erkorn,
owê, der ouch dâ wart verlorn.
daz was iubart von latrân,
und von pôle berhtram
und ouch der küene amelolt.
waer roemisch lant allez golt,
daz hete der vürste ûz erkorn
drîzec stunt gerner vlorn
und het ez allez dar gegeben
umb sîner lieben manne leben.
dâ gelac her eckenôt,
eckewart starp dâ tôt,
do gelac starchêr der degen.
der ahte recken vil bewegen
vergaz sît nimmermêre
von berne der hêre.
dô der tac hine seic
und die naht zuo steic,
dô was ebene unde tal
allez vol über al
getunget mit tôten vaste.
wol ein tiutsche raste
ez mit tôten vollez lac.
dô was ein urteillîcher tac.
dô gelac manic breitiu schar.
ermrîch vlôs alle die gar,
die er hete brâht in den strît.
ir lebte nieman bî der zît
niwan einlef hundert man,
und kômen die niht alle dan
od ir wurd noch vil erslagen.
nû vernemet, ich wil iu sagen,
dô ermrîch daz gesach,
daz er ez hete vaste nâch,
dô habt er bî ribsteine
dort verre ûf einem reine.
dâ was ouch sibeche der unstaete,
von dem die ungetriuwen raete
in die werlt sint bekomen,
als ir dicke habt wol vernomen.
dô kom ouch witege gerant
dâ er ermrîchen vant.
vil balde er zuo im sprach
als er in verrist an gesach
< wes beit ir, künic rîche,
daz ir niht sicherlîche
vliehet zuo den vesten?
sehet ir dort her bresten
den herren dietrîchen?
wir suln im entwîchen.
swaz wir nû langer hie bestân,
daz muoz uns an daz leben gân.
mâge und liut sint alle erslagen.
lâz wir uns nû hie betagen,
des müge wir komen in grôze nôt:
waer unser ein her, sô waer wir tôt.>
in der zît dô daz geschach,
dô kom gerennet dort her nâch
gunthêr von rîne
und gernôt der bruoder sîne.
die hôhen vürsten ûz erkorn
die heten an dem strîte vlorn
niunzehen tûsent man.
vaste ruofen dô began
der hôhe künic gêrnôt
< swer hie niht welle ligen tôt,
der hebe sich von hinnen,
ob er muge entrinnen.>
dô wart gebiten niht mêr.
ermrîch der künic hêr
saz ûf ein guot kastelân.
vil vaste vliehen man began.
swer baz moht, der reit dâ hin:
daz was ein wîslîcher sin.
niemen des andern dô erbeit.
nû was ouch komen, als man seit,
der edele bernaere
mit manegem recken maere
und volgten im wol driu tûsent man.
diu ûz erwelten kastelân
treip man dar crefticlîchen.
dô jeit man ermrîchen
gegen bôlonje zuo der stat.
wolfhart ruofte unde bat
sînen lieben herren
< nû rechet iuwern werren
und slahet swen ir vindet.
niht nâher ir erwindet
und lât et einen hin niht!>
owê der grôzen geschiht
diu an der vluht dâ geschach!
man schôz, sluoc unde stach
die ermrîches ûf der strâze:
si sturben âne mâze.
der einlef hundert manne
die mit im vluhen danne,
der kom wan zwei hundert hin.
alsô nam zuo sîn gewin,
mâge und man er dâ verlôs.
owê, wie schiere er si verkôs!
daz et er selbe dâ entran,
ern ruocht umb mâge unde man.
doch wil ich daz eine sagen
und wil ez immer gote clagen:
daz diu stat sô nâhen was,
daz half leider daz er genas.
dar in entran ermrîch.
owê, daz riuwet mich.
sibeche ouch mit im entran.
nû hoeret waz ich vernomen hân.
an dem graben vor der stat,
als man mir gesaget hât,
da erreit eckehart ribesteinen.
< nû hân ich der rehten einen>
sprach der recke eckehart.
< nû wirstû langer niht gespart,
dû vil ungetriuwer man.
du gewunnen mir mîn herren an,
die getriuwen harlungen.
nû wil ich mit dir tungen
einen galgen, ob ich mac.
ez muoz sîn dîn lester tac.
sît mir dich got gevüeget hât,
deheinen ungetriuwen rât
geraetestû nimmer mêre.
du erarnest daz vil sêre.
het ich alsô waerlîche
dînen herren ermrîche
alsam hie bî dir,
sô müest er tôt sîn von mir.>
dô bôt er im creftigez golt.
eckehart des niht enwolt,
er zuht daz swert mit ellens hant.
eckehart der wîgant
ribstein daz houpt ab sluoc.
alsô tôten er in truoc
unde bant in ûf daz marc.
dan vuort in der helt starc
gegen dem von berne wider.
dô sach er ûf der strâze nider
der tôten harte vil ligen.
wie ez ermrîch ist gedigen,
daz habt ir alle wol vernomen.
er hât den schaden dâ genomen,
der im immer nâch gât.
dô eckehart kom an die stat,
dâ der strît was ergân,
dô kômen dietrîches man,
die dâ heten nâch gejeit.
welt ir nu hoeren herzeleit
und starken jâmer manicvalt:
umb alle die helde balt,
die an dem strîte warn erslagen,
darumb wart michel clagen
von allen dietrîches man.
ez mohte nieman verlân,
er muoste beweinen dise nôt.
ez lac dâ vil ir mâge tôt.
dô si ir herzen swaere
clagten, mit dem maere
dô kom ouch her dietrîch
und rüedegêr der lobelîch,
nuodunc unde baltram,
dietleip unde sintram,
îrinc unde bloedelîn,
walthêr unde erewîn,
hûnolt unde sigebant,
berhthêr und hildebrant,
wolfhart unde starkân,
friderîch unde elsân.
die küenen recken maere
mit samt dem bernaere
stuondens nider ûf daz gras.
vil barmeclîch diu clage was.
dâ was wê und ungemach.
von berne der vogt sprach
zuo den recken über al
< ir helde, nû gêt ûf daz wal
und suochet ûz dem bluote
die edeln recken guote.
tuot ez iu selbe ze heile.
lât si werden niht ze teile
dem boesen unkunder.>
si teilten sich besunder,
ûf dem wale hin unde her
die tôten plânten si entwer.
die ermrîch hôrten an,
die wurden den vogelen dâ verlân:
swaz der von den hiunen was,
ûz dem bluote man die las
und truoc si ûz an daz lant.
her dietrîch alpharten vant
und den küenen eckewarten
amelolten und helmscharten
und iubarten von latrân.
dô er sîne getriuwe man
sach ligen in dem bluote,
mit grimmigem muote
der von berne über si saz.
nû muget ir gerne hoeren daz,
wie jaemerlîch er clagte.
vor leide er rehte verzagte,
er vie sich selben in daz har.
er sprach< owê, nû hân ich gar
wunne und vreude verlorn,
sît mîne recken ûz erkorn
alle hie nû tôt sint.
ich armer dietmâres kint,
nû muoz ich mit jâmer leben.
herre got, dû hâst mir gegeben
niwan ungemach und herzenleit.
marîâ, muoter unde meit,
küniginne in himel rîche,
erbarme dich genaediclîche
über mich vreudenlôsen man!
owê, was ich nû verlorn hân
an dir, getriuwer alphart!
ich was mit dir vil wol bewart
aller mîner êren,
swar ich hin wolde kêren:
der triwe muoz ich nû âne sîn.
owê, des werden lîbes dîn,
der nû die erde bouwen sol!
nû wirt mir nimmermêre wol
unz an mîne leste stunt.>
alpharten kuste er an den munt:
< owê, hôhgetriuwer lîp!
dîne tugende müezen elliu wîp
immer weinen unde clagen,
swâ si hoerent von dir sagen.
owê, ûz erwelter degen,
amelolt, recke ûz erwegen!
nû muoz ich mich ouch ânen dîn.
daz ich âne dich muoz immer sîn,
daz erbarme dir, heiliger crist!
waz grôzer triuwen an dir ist,
vil lieber amelolt, gelegen!
owê, unverzagter degen,
sol ich dich nimmer gesehen!
mir ist an dir sô leit geschehen,
daz nie mensch sô leit geschach.>
daz hâr er ûz dem kophe brach.
< owê, ich vil unsaelec man,
daz ich niht ersterben kan!
zwiu bin ich immermêre!
vil lieber recke nêre,
wie möht ich dich doch ouch verklagen!
owê, daz ich niht bin erslagen:
des sî verteilet diu stunt.
nêre, swem dîn tugent waere kunt
als rehte sam si mir ist,
der clagte dich vür dise vrist
mit triuwen immermêre.
owê, getriuwer nêre,
dû waere küene und milte.
nie nihtes dich bevilte
daz tugent und êre heizen sol:
des was dîn reinez herze vol.
owê, iubart von latrân,
waz ich an dir verloren hân!
wie sol ich nû ân dich geleben?
got herre, dû hâst mir gegeben
grôz ungenâd bî mînen tagen.
nie kein mensche wart getragen
sô rehte unsaelic, als ich bin.
swâ ich mich verwende hin,
dâ ist mir wirser danne wê.
ich verclage dich nimmermê.
dû waere küene unde starc,
dar zuo witzic unde karc,
getriu und vil tugenthaft.
ûz genomeniu rîterschaft,
die kunde tuon dîn reiner lîp.
alle maget unde wîp
sulen dînen tôt wol clagen.
ez gehôrte nieman von dir sagen
untât noch untugende.
dû waere in dîner jugende
der triuwen rehte ein rôse.
dîn werdez wîp binôse
mac dich wol weinen unde clagen.
mîn hundert mohten niht gesagen
die êre diu an dir lac.
dû waere ein blüender ôstertac
dîner liute und dîner mâge,
der milte ein gelîchiu wâge:
ein hagel und ein bitter dorn,
hôher recke ûz erkorn,
dînen vînden ze allen zîten,
dâ heime und in strîten,
ûf velde und ûf strâze.
owê, wie ich dich lâze!
sol ich dich nimmermêr gesehen,
nû ist mir êrste leit geschehen.>
hie mit kômen ouch gegân
beide vriunde unde man,
von den ein clage sich dâ huop,
dô man die tôten begruop.
si wunden die hende
und clagten manegen ende:
sô griffen sich die in daz hâr,
sô lâgen dise vür tôte gar,
jene sich zuo dem herzen sluogen,
dô sis ze dem grabe truogen,
der den vater, sô der daz kint.
si wâren reht von weinen blint.
sô cleit der sus, sô cleit der sô.
ez wâren alle die unvrô,
die dannoch lebten dâ gesunt.
dô man hete bî der stunt
die tôten alle begraben,
sich kunde nie wol gehaben
der künec von roemisch rîche
clagte sô jaemerlîche
mit maneger ungehabe grôz,
unz daz sîn wolfhart verdrôz.
er sprach< künec von roemisch lant,
ir wellet uns allesant
in grôzen jâmer bringen.
vreut iuch des gedingen,
edeler künic ûz erkorn:
habt ir die alten verlorn,
sô habent si doch lâzen kint,
die nâch nû gewahsen sint
ze mannen volleclîchen,
die dir ûf ermrîchen
helfent immer mêre
und rechen, künic hêre,
ir veter die hie sint erslagen.
lâ dîn unmaezlîchez clagen
und gedenke ouch dar an,
daz si nieman lebendic machen kan
âne got aleine,
jêsus der vil reine,
der aller dinge schephaer ist.
den bitte umb sô lange vrist,
daz er dir wende dîniu leit
und daz dû dîner arbeit
ze ende kumest an ermrîche.
daz râte ich sicherlîche.>
her dietrîch tete daz man bat.
er begie ein tugent an der stat,
daz vil selten dehein künic ie
solhe tugende begie
hie bevor bî ir tagen.
er hiez ûz dem bluote tragen
vil nâch die besten alle.
swie si im wârn ein galle
gewesen, die ermrîches man,
und swie leit si im heten getân,
doch hiez er si alle begraben
und clagte si mit ungehaben
und beweinte einn ieslîchen man.
swie leide er im hete getân,
der ungetriuwe ermrîch,
man bestattes vaste güetlîch.
nû sul wirz lâzen ende hân.
dô man mâge unde man
die küenen und die werden
bestatte zuo der erden,
owê, dô rûmte jaemerlîch
daz wal der herre dietrîch.
si riten daz ende nider
die rehten strâze hin wider
gegen der stat ze meilân.
als ich vür wâr vernomen hân,
dô si warn bekomen dar,
dô bat her dietrîch vür wâr
rüedegêr den guoten,
den reinen wolgemuoten,
und ouch alle ezeln man,
durch sînen willen dâ bestân,
daz si ruowe phlaegen
und in gemache laegen,
unz in diu müede entwiche
und ouch daz man gestriche
von der müede diu marc.
des gewerten in die recken starc.
ir wart mit vlîze wol gephlegen.
dô ruoweten die müeden degen
unz an den ahzehenden tac.
wes her dietrîch dô phlac,
daz wil ich iuch wizzen lân.
er besatzte berne und meilân,
muntigel unde ouch garte.
da beweinte er alpharte
und den getriuwen amelolt.
er wesse wol, si wârn im holt.
nû habt ir selbe wol vernomen,
wie ez allez ist nû komen
umbe den bernaere,
wie er alle sîne swaere
an ermrîchen gerach
waz wunders dâ umbe geschach,
waz liute darumbe wart erslagen,
als ir ê habt wol gehoeret sagen.
nû wil ich iuch wizzen lân,
wie ez beginnet ende hân
ditze buoch von berne,
ob irz welt hoeren gerne.
her dietrîch der hât gesiget.
ermrîch under geliget,
als daz was vil billîch.
dô der herre dietrîch
sîn leit ein wênic gerach,
waz im schaden darumbe geschach,
daz sul wir dâ mit lâzen stân.
berne unde meilân
besatzt her dietrîch zehant
und rûmte dâ mit roemisch lant.
gegen den hiunen vuor er
und der marcgrâve rüedegêr:
dô bevalh er garte
dem küenen eckeharte.
nû hât ein ende dez maere.
hin vuor der bernaere
zuo den hiunen in daz lant.
boten gâhten alzehant
hin ze ezelburc( daz ist wâr).
si seiten ezelen gar
lieb und leidiu maere,
wie ez ergangen waere
beidiu ze schaden und ze vrum.
nû ist ez komen an daz drum
des buoches von berne.
ezel hôrte gerne,
daz der bernaere
an dem sige waere.
in der zît dô daz geschach,
hie mit man ouch komen sach
den herren dietrîche.
ezel der vil rîche
hie mit samt vroun helchen gie,
dâ er die herren wol enphie.
ezel den von berne
sach dâ harte gerne.
dô wart vrâgen niht verlân:
wie ez umb den strît was ergân,
des sagte dô her dietrîch.
er bat die küniginne rîch
sîne liebe recken clagen
und alle die dâ wârn erslagen.
daz beweinte si vil sêre.
waz touc der rede mêre?
si clagten in ir muote
die edelen recken guote
und swer ûf dem wale dâ verschiet.
hie mit endet sich daz liet.