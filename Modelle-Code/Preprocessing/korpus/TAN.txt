swer wîse ist âne saelikeit
daz ist verborgen herzeleit,
sinne ân saelde ist gar verlorn.
swer zarbeiten ist geborn
der gewinnet selten guot gemach.
dem zallen dingen ist ze gâch
mit liebe oder mit zorne
der ist der verlorne.
wil er mit zorne gaehe sîn,
daz habet ûf die triwe mîn,
dâ von verliust er vröuden vil.
swer aber mit der liebe wil
sîn ze gaehe, dêst niht guot.
swenne er gerne sînen muot
von der liebe kêret,
sô hât si im gemêret
den kumber, daz er von ir dan
mit sînen sinnen niht enkan
gescheiden, hât er staeten muot.
swer aber wanc gên liebe tuot
der hât unstaete sinne,
der wart von rehter minne
bekumbert nie, daz weiz ich wol.
ein sinnic wîp in vliehen sol
unt kêre ir herze unde ir muot
von im, daz wirt ir guot.
swelh wîp sich sô versinnet,
daz si von herzen minnet
ein man der si êret
unt den muot niht verkêret
unt dient ir gern mit triwen
unt lât sich des niht riwen
swaz er ir dienen mac
unt sich naht unde tac
vlîzet in sînen sinnen
wie er ir hulde gewinnen
unt doch in êren schônen kan
unt ir lasters niht engan
unt der vor valsche ist behuot,
unt si sînen staeten muot
an im hât bevunden,
daz er ir zallen stunden
niht wan alles guotes gan
unt gên ir niht wenken kan,
dem sol si holdez herze tragen.
dar zuo wil ich iu mêre sagen.
ein guot wîp sol den vliehen
ir herze von im ziehen
an dem si valsches wirt gewar.
die liute sint niht glîch gevar,
alsô ungelîch ist ir muot.
einer dunket rehte guot
der doch ein valschez herze hât
unt sich vil selten vinden lât
er habe guot gebaere,
doch ist sein herze laere
tugentlîcher sinne.
unt wirt ein guot wîp inne
daz er unstaete ist gemuot
unt wil si danne wesen guot,
von dem kêr ir gemüete gar,
wil si ir êren nemen war,
sô kêr sich niht an sîn gebaere.
ôwê, wie liep mir waere
daz diu wîp der manne muot
kanten wol, daz waere guot:
so belîbe ungevelschet manec lîp.
mir waere ouch liep daz man diu wîp
bekante in ir gedanc.
swelh ân valsches herzen wanc
kunde triwen walten
die solde ein man behalten
mit guoten triwen immer
unt ir gewenken nimmer
mit dienste unz an sîn ende.
swelh man ân missewende
waere und âne valschiu meil,
dem ouch billîch ze teil
ein werdes wîbes gruoz,
mit urloup ich daz sprechen muoz.
sô müeste ein valsch den andern hân,
unt beidiu wîp unde man
ein ander rehte waeren kunt.
daz waere ein saeliger vunt!
so het ein guot man ein reinez wîp,
ein valscher müeste valschen lîp
behalten âne sînen danc,
unt würde sîn valschheit sô kranc,
daz sich nieman kêrte an sînen spot.
ôwê, möht ich erbiten got
daz ez alsô waere!
die boesen nidaere
den würde ir spot verkêret
unt der guoten wirde gemêret.
hie mit wil ich die rede lân.
sît beidiu wîp unde man
ein ander niht erkennen megen,
doch sol ein guot wîp ir sinne legen
daz si ir êre wol bewar
unt rehte wîslîch gevar,
daz si iht werde der valschen spot.
dâ vor müez behüeten got
reiniu wîp!
iur süezer lîp
der müeze immer saelic sîn!
stille und offenbâr
got iuch bewar
des wunschet iu daz herze mîn.
mîn muot stât sô,
daz ich bin vrô,
swâ iu êren iht beschiht.
swer der sî,
leit wone im bî
der mir des geloube niht.
wan mîn gedanc
ân valschen wanc
ie nach wîbes hulden
mit triwen ranc.
mîn vröude ist kranc,
daz kumt von einer schulden.
diu hât ir zorn
ûf mich gesworn,
des bin ich vröuden âne.
het ich ir gruoz,
mir würde buoz
vil leides sunder wâne.
vil saelic wîp,
dîn süezer lîp
der muoz mit vröuden alten;
geloube mir,
des gan ich dir:
sus kan ich triwen walten.
mir ist niht leit
dîn werdikeit,
wan ich dich mit triwe meine;
des enlâze ich niht,
swaz mir geschiht:
dû bist mir liep allein
vür elliu wîp die wîle ich lebe.
got mir daz gelücke gebe
daz dir noch wert mîn triwe kunt,
daz mich dîn süezer rôter munt
von sender nôt entbinde,
daz ich werde îngesinde
in dînem herzn, wan dû muost sîn
immer mîns herzen künegîn.
die wîle unt ich mîn leben hân
sô wil ich nimmer abe gestân,
ich wel dir dienen immer.
dâ von gescheide ich nimmer
unt ger noch nihtes mêre
wan daz dû durch dîn êre
mir geloubest daz dû mir bist
liep âne allen valschen list
unt ich dir leides niht engan.
hie wil ich dise rede lân
von mîner vrouwen, der bin ich holt,
daz het ir tugent wol versolt.
got gebe ir saelde unt êren vil,
des selben ich immer wunschen wil.
nû wil ich durch ein reinez wîp
arbeiten sinne unde lîp
mit dirre âventiure,
wan si ist sô gehiure,
daz mich gedenke niht enlânt
unt in mînem sinne umbe gânt,
wie ich durch daz werde wîp
beidiu man unt wîbes lîp
mit worten müge geêren
unde ir lop gemêren,
ich meine die des wert sint.
ich wil iu sagen wie zwei kint
liebe alrest begunden
unt wie sie zallen stunden
ein ander muosten minnen
mit herzen unt mit sinnen
âne valsch vil lûterlîch.
artûs, der werde künic rîch,
den rehte missewende ie vlôch
disiu kint mit vlîze zôch
in sînem hove vil manegen tac.
sölh liebe an den kinden lac
die sie ein ander truogen
unt niemen des gewuogen
daz sie sô liep wâren.
in ir jungen jâren
begunden sie ein ander minnen
mit herzen und mit sinnen.
diu minne sich ir underwant,
âne slôz unt âne bant
betwanc si diu kindelîn,
daz sie senelîchen pîn
nâch ein ander muosten tragen.
nû hoeret von den kinden sagen.
sie wârn geborn von hôher art
vor allem valsche wol bewart.
diu âventiur tuot uns bekant
artûs dem künege wart gesant
des küneges sun von tandarnas,
dô er in zwelf jâren was,
durch zuht ze sînem lande.
artûs der prîs erkande
was des knaben harte vrô,
wan ez stuont umb in alsô:
er was der küneginne mâc.
sölh klârheit an dem knaben lac,
swer in sach der muoste jehen
daz schoener kint nie wart gesehen,
dar zuo was er zühte rîch.
artûs zoch in lieplîch
unt ouch diu küneginne
mit lieplîcher minne
reht als waer er ir beider kint.
der knabe wart gên valscheit blint
unt wol gesehent an der tugent,
er verdiente daz in sîner jugent
daz niemen haz gên im truoc.
er warf ouch werdekeit genuoc
mit manlîcher krefte
mit rehter ritterschefte;
sît dô er wart zeinem man,
vil hôhen prîs er dô gewan.
uns tuot diu âventiur bekant
wie der knabe was genant.
sîn vater der hiez dulcemâr,
anticonî sîn muoter klâr,
diu vergolahtes swester was,
die erwarf der künec von tandernas,
diu daz kint bî im truoc.
der knabe klâr unde kluoc
was geheizen tandareis.
der knabe der wart kurteis.
sîn vater, der künec von tandernas,
vern jenovêrn oeheim was,
sîn muoter anticonîe
unt artûs der valsches vrîe
wâren nâhen genuoc.
dâ von er den willen truoc
dem knaben unt diu künegîn
daz sie im dicke tâten schîn
der triwen als ein vater tuot
sîm kinde: ouch stuont des knaben muot
daz er sîn dienest mêrte
unt al sîn sinne kêrte,
wie er verdienet der werden gruoz.
er getrat ûz prîs nie einen vuoz,
dem besten was er undertân,
vil lobes er dâ von gewan.
tandareis der kurteis
bejagete êre unde prîs
in dem hôve umb al die diet.
sît dô er von dem hove schiet,
daz was mannen unde wîben leit
unt klagten in durch sîn werdekeit,
wan er was hübesch unde guot
unt truoc vil dienesthaften muot
dem künege unt den vrowen gar
unt al der tavelrunder schar.
des wart er geprîset vil.
sus wuohs der knabe unz an daz zil
bî artûs, dem werden man,
unz er sich ritterschaft versan,
daz er swert solde tragen.
die rede lât sîn, ich wil iu sagen
von artûs ein maere
wie der êrbaere
bî sînen zîten lepte
unt wie er nâch êren strepte.
artûs het ein gewonheit
daz er nimmer daz vermeit,
swenne im kom der phingestac,
daz er mit hôchzîte lac
vor dyanazrûn ûf dem plân
mit vrowen unt mit manegem man
die zuo der hôchzîte riten.
ungern heten siez vermiten,
sie kômen zuo dem lande
sîn vriunt nâch den er sande
mit rittern und mit vrowen.
ouch moht man dâ geschowen
vil manegen unkunden gast.
artûs dem êren nie gebrast
erbôt den liuten êre
sô volleclîche sêre,
daz man im dienstes was bereit.
daz kom von sîner werdikeit
daz im die liute wâren holt.
lieht gesteine unt rôtez golt
silber ros unt gewant
des gap sô vil sîn miltiu hant,
daz im diu liute durch sîn guot
unt durch sîn tugenthaften muot
dienten willeclîche.
artûs der êren rîche
was wol von sîner milte erkant,
über elliu ritterlîchiu lant
wart er geprîset volleclîch.
artûs der edel künec rîch,
zein pfingsten was er vil hêrlîch
unt bî im manec vürste rîch
vor dyanazrûn ûf dem plân
vor dem walt ze priziljân
mit einer schoenen hôchzît.
dâ was enwiderstrît
vil manec hôchgelopter man
unt manec vrowe wol getân
bî des küneges hôchzît.
diu was benamen âne strît
diu schoenste diu er ie gewan.
beidiu vrowen unde man
heten vröuden genuoc,
nâch swiu dem man sîn herze truoc
des vant er den vollen gar.
ez was diu tugent rîche schar
mit vröuden ûf der heide breit.
nû hete der künec artûs geseit
rittern unde vrowen
daz man sie solde schowen
an der tavelrunder stat.
der künec sîn amptliute bat
daz sie bereiten sich dar zuo,
der künec wolt des morgens vruo
über tavelrunder sitzen,
daz sie mit guoten witzen
wîben( die dâ wolden)
dienten, als sie solden.
swaz er gebôt daz geschach.
des morgens dâ der tac ûf brach
unt man got eine messe gesanc,
dar nâch was dô niht ze lanc,
der künec zer tavelrunder reit
mit manec ritter gemeit,
ouch kom diu küneginne dar
mit wunneclîcher vrowen schar.
nû het der künec die gwonheit,
als mir diu âventiure seit,
swenn er übr tavelrunder saz,
daz er niht tranc noch enaz
er unt alle tavelrundaere,
er enhôrte ê ein maere
daz âventiure waere gelîch.
sam tet diu küneginne rîch
mit den werden vrowen
die man mohte schowen
bî der edelen künegîn.
artûs unt die gesellen sîn
wârn nû zer tavelrunder komen.
dennoch hetens niht vernomen
kein maere daz dem waere gelîch
dâ von der edel künec rîch
dennoch enbîzen solde,
wan er niht brechen wolde
sîn alte gewonheit.
nû sâhen sie daz ein meit
dort reit ûz dem walde.
dô sagte man ez balde
dem künege unt der künegîn.
kei sprach:< herre mîn,
ir müget nû wol ezzen gân!
ich waen diu maget wol getân
uns bringe lîhte ein maere,
daz daz bezzer waere
daz sie nie waere komen her.>
der künec sprach:< ich wil ir ger
unde ir bete sîn gewer,
kan si bescheidenlîche gern.>
kei sprach:< daz ist guot.
nû sehet daz ir rehte tuot!
ir sît sô dicke betrogen
unt iwer gâbe alsô erzogen,
daz ir iuch sult bedenken ê,
daz iwer gewer niht ergê
als iu ouch zeime mâl geschach,
dô man diu maget komen sach
die iu den mantel brâhte,
dâ mit si uns gedâhte
ze lastern alle gelîche.>
dô sprach der künec rîche
< swes diu maget an mich gert
bescheidenlîche si wirt gewert.>
kei sprach:< daz lâze ich sîn!>
artûs unt diu künegîn
über tavelrunder saz
unt maneger ritter valsches laz
unt manec vrowe klâr.
diu vil tugent rîche schar
mit grôzen vröuden sâzen.
innen des sie âzen,
dô kom an dem rinc geriten
diu maget mit zühteclîchen siten
gekleidet wunneclîche.
ir pfert gienc volleclîche.
daz was rehte harmblanc,
diu man im ze tal swanc
unz gen dem knie hin nidere.
reht als ein pflûmgevidere
was si schône spiegelvar,
alsô was im der zagel gar
mit einer varwe alsô klâr
...
diu von nihte abe gie
( ich waen daz gevriescht ir nie!)
dâ mit im was ein ieslîch hâr
an der man unt an dem zagel gar
geverwet meisterlîchen.
ein gereite harte rîche
dar ûf lac von golde,
als si selbe wolde,
dar inne lâgen steine
grôze unde kleine,
den man rîcher koste jach.
ich waene nie kein man gesach
ein bezzer gereite,
ez was mit arbeite
geworht meisterlîche.
der zoum der was rîche
den daz pfert muoste tragen,
der was mit golde wol beslagen,
daz werc was gevüege.
der zoum unt daz vürbüege
dar an hiengen schellen,
die kunden suoze hellen;
rehte als diu vogelîn
singent gên des meien schîn,
sus hullen die schellen über al:
etlîchiu als ein nahtigal,
dô hal dâ bî diu ander
gelîchem eim galander,
diu dritte als ein merelîn,
diu vierde als ein zîselîn,
diu funfte einer trostel glîch.
ir dôn was sô wunneclîch,
swer den klanc erhôrte,
sîn trûren sich zerstôrte
unt gewan ze vröuden staeten muot.
von arâbischem golde guot
wârn die schellen alle,
von ir süezen schalle
sagt ich iu wunders genuoc.
dem zoume den daz pfert truoc
dem stuont ûf dem houpte sîn
von golde ein kleinez vogelîn
gelîch einer nahtigal,
der sanc gap sô süezen schal
beidiu naht unde tac,
so der zoum an dem pferde lac.
ditze wunderlîche werc
worhte ein listigez twerc
mit spaelîchen sinnen
einer gotinne,
diu het von künste den gewalt,
daz si wunder manecvalt
schuof mit ir wîsheit.
daz pfert daz diu meit reit
daz gap si der schoenen maget.
mir wart daz vür wâr gesaget
daz diu saeldenbaere
ir bruoder tohter waere
der selben gotinne,
diu mit listeclîchem sinne
den zoum unt daz gereite
het mit arbeite
gemeistert daz diu maget reit.
nû hoeret wie si was gekleit.
die kappen die si an ir truoc
diu was rîche genuoc
unt was ein grüener sâmît
gesniten lanc unde wît;
ûf ieclîcher naete lac
ein bort der grôzer rîcheit pflac,
si muoste gefurieret sîn
mit einer veder harmîn.
von arâbiâ ein pfelle rîch
des vuort diu maget minneclîch
roc unt suckenîe an,
ein veder wîzer dan ein swan
was under der suckenie gezogen.
michn habe diu âventiur getrogen,
al der juncvrowen gewant
dâ man si komen inne vant
daz was sô rîch, daz man des jach
daz man nie rîcher kleit gesach.
dar zuo was die maget klâr
alsô minneclîch gevar,
alle die si sâhen
mit gelîcher volge jâhen
ez enwürd nie schoener maget gesehen,
des muost man ir mit wârheit jehen.
diu maget klâr unt gemeit
an des küneges rinc reit.
von der schellen gedoene
unt von ir grôzen schoene
vergâzen wîp unde man
ir selber unde sâhen an
dise maget minneclîch.
vil juncherren zühte rîch
vil snelle gên ir sprungen,
umb daz pfert sie sich drungen
unt enpfiengen zühteclîche
die maget saelden rîche.
des küneges sun von tandernas
der êrste zuo der meide was.
diu maget zühte rîche
gruozte vil minneclîche
die juncherren unt sprach zehant
< ir kint, nû tuot mir bekant
wâ ich den künec vinde,
wan ich ê niht erwinde,
ich muoz in sehen> sprach diu maget.
< mir ist vür wâr von im gesaget
daz er durch sîn tugent gewer
alles des man an in ger:
daz wolde ich gern versuochen.
ir kint, ir sult geruochen
daz ir mich bringet vür in dar!>
tandareis, der knabe klâr,
huop si nider ûf daz gras.
der junge künec von tandernas
enpfalh daz pfert sâ zehant,
der juncvrowen wert erkant
machte er rûm über den rinc.
mit zühten brâht der jungelinc
die maget vür den künec rîch.
der gruozte si minneclîch,
sam tet diu künegîn, sîn wîp.
ein sô minneclîcher lîp
wart mit ougen nie gesehen,
des muosten alle die jehen
die dâ stuonden unde sâzen;
ir selber sie vergâzen
unt sâhen wan die maget an.
diu juncvrowe wol getân
stuont mit zühten unt sprach alsô:
< künec artûs, ich bin des vrô
daz iuch mîn ougen habent gesehen.
ich hoere iu des mit wârheit jehen
daz an tugenden iwer genôz
nindert lebe. sît alsô grôz
ist iwer hohiu werdikeit,
so gedinge ich mir sî unverseit
ein bete der ich an iuch ger.
ûf iwer genâde bin ich her
komen, daz ir mir gewert.>
der künec sprach:< vrowe, swes ir gert
daz leiste ich sô ich verrest kan.
ir sît sô saeleclîch getân,
daz ich wol weiz daz iwer bete
ist hübesch.> diu maget an der stete
dem künege neic unde sprach:
< swaz man mir êren ie verjach
von iu der hân ich vunden mêr.
nû merket herre, wes ich ger.
ich wil hie ingesinde sîn
iwer unt der vrowen mîn.
nu enpfâhet mich als ich hân gegert!>
der künec sprach:< des sît gewert!
wan ich bin iur zuo gesinde vrô.>
diu juncvrowe sprach alsô:
< ir seht wol, herre, ich bin ein kint.
sô weiz ich wol daz al hie sint
die besten ûz allen rîchen,
die habent ritterlîchen
manegen hôhen prîs bejaget
mit heldes handen unverzaget.
ob des keiner an mich ger
minne, sô deich in gewer
daz ich werde sîn wîp,
dem sult ir nemen sînen lîp.>
sô sprach diu maget wol getân.
< daz ich der bete gebeten hân,
swer dar an velschet mînen muot,
nû wizzet daz er missetuot.
ich enwil niht dest unstaeter sîn.
daz habet ûf die triwe mîn.
lât mich got sinne walten,
ich getrowe vil wol behalten
mîn êre, daz wizt sicherlîch.>
dô sprach artûs, der künec rîch
< vrowe mîn, nû sît gewert
alles des ir an mich gert,
wan ichz alsô gelobet hân,
ich wil der rede niht abe gân.>
die ritter alle markten daz,
swer vor dem werden künege saz,
ez waere vrowe oder man,
wes diu maget wol getân
an den künec hete gegert.
< si belîbet dienstes ungewert
mîn halp> sprach kei spotlîch.
< disiu maget minneclîch
ist wol vor minne gewerfte vrî.
swer nû hie der küenste sî
der neme sich dienstes gên ir an!>
des lachten vrowen unde man
swaz ir vor dem künege saz.
< bin ich an ir dienste laz,
dar nâch sol si lônen mir.
hêr gâwân, ich weiz wol daz ir
sît sô hübesch, daz ir niht lât,
swie ez iu darumbe ergât,
ir dient ir umb ir minne solt:
iu sint doch alle vrowen holt.>
ze kei sprach hêr gâwân
< swaz ich ir gedienen kan
unt allen vrowen, wizzet daz,
daz tuon ich gerne ân allen haz.>
dô des schimpfes was genuoc,
artûs der juncvrowen kluoc
vrâgte wie si waere genant,
daz si im daz taet bekant,
daz si im rehte sagte gar
von wannen si waere komen dar.
dô sprach diu maget sâ zehant
< flordibel bin ich genant,
des küneges kint von indiâ.
mîn vater gewalteclîchen dâ
treit die krône über daz lant.
der hât mich von im her gesant
unt ouch diu liebe muoter mîn,
daz ich sol hie gesinde sîn,
unz ich gelern des landes site.
nû tuont ein dinc des ich iu bite,
bevelhet mich der vrowen mîn.>
der künec sprach:< des sol sîn.>
ver jenovêr sich dô underwant
der schoenen meide sâ zehant.
nû was ouch zît daz man dâ gaz.
der künec dô niht langer saz,
sam tâten die andern alle,
mit ritterlîchem schalle
wart gebûhurdieret dâ.
dar nâch gie der künec sâ
mit den rittern zuo den vrowen.
man moht dâ vröude schowen.
sus vertriben sie die tage.
nâch der âventiure sage,
dô diu hôchzît ende nam,
artûs der lie âne scham
mit rîcher gâb sîn vriunde varn
unt bat sie got vil wol bewarn
unt dankte in vlîzeclîche.
diu küneginne rîche
gap in rîcher gâbe solt,
dâ von wârn ir die liute holt.
dô die geste unt sîn man
alle von im kômen dan,
dô vuor der künec artûs
ze karedol in sîn hûs.
dâ was der künec rîche
mit êren, werdeclîche
stuont sîn hof, daz ist wâr.
alsô vertreip er sîniu jâr
mit vröuden volleclîche.
des wart er êren rîche.
nû hoert ein ander maere.
dô der lobebaere
was komen heim in sîn hûs,
dô wart der künec artûs
mit der künegîn ze râte des,
welt irz vernemen, ich sage iu wes:
wa er der juncvroun wol gevar
ein kint vunde ûz sîner schar
daz sô gevüege waere
unt ouch sô êrbaere
unt ouch alsô staete,
daz ez die maget niht baete
wan daz ir möhte wol gezemen:
den solt si zeinem knaben nemen
der ir dienet zaller stunt.
diu künegîn sprach< mir ist niht kunt
wen wir der meide lâzen
der sich valscheit kunde mâzen,
ez ensî mîn neve tandareis,
der ist hübesch unde kurteis
unt hât sô guote sinne,
daz er si umbe ir minne
niht bitet, sît ez uns ist leit.
dem bevelhe wir die schoene meit,
daz er ir juncherre sî
unt ir wone mit dienste bî
unt si habe in sîner pflege
zem tische unt swâ wir ûf dem wege
rîten daz er ir diene dâ.
wir kunden nindert anderswâ
under allen unsern kinden
der juncvrowen vinden
ein kint daz ir waere
ze dienste sô êrbaere.>
der künec sprach:< vrowe, dû hâst wâr.>
nâch tandareis, dem knaben klâr,
sant der künec rîche.
der kom vil snelleclîch
da er den künec unt die künegîn vant.
artûs der künec sprach zehant
< tandareis, ich wil dich biten
daz dû mit zühteclîchen siten
vrou flordibeln, der klâren maget,
dienest, ouch si dir gesaget
( dû weizt wol wie ez umb si stât
unt wes si mich gebeten hât)
swer al hie ir minne ger
unt sî daz si den gewer,
sô daz sî werde sîn wîp,
dem sol ich nemen sînen lîp.
nu enkan ich niemen vinden
under allen mînen kinden
diu ich in mînem hove hân
den ich der meide wol getân
ze einem knaben getürre lâzen
der sich des kunde mâzen
gewerftes gên der schoenen maget
unt si nâch minne dienst verdaget.
nû hân ich dich dar zuo erkorn
daz dû der meide wol geborn
dienest durch den willen mîn,
unt lâ dir wol bevolhen sîn
daz dû der schoenen maget klâr
nemst mit dînem dienste war
mit zühten alsô schône,
daz ich dirs immer lône.>
der knabe sprach< herre mîn,
ir sult des gar ân angest sîn,
ich dien der maget wol getân,
daz ich iwer hulde dar an
nimmer mac verliesen.>
der künec sprach< ich wil kiesen
alrest dîn hübescheit,
daz dû der minneclîchen meit
dienst nâch mînen êren.
dû solt dich selben lêren
daz dû gên ir zühte pflegest
unt dich ir minne gar bewegest.>
der knabe sprach< daz tuon ich.>
hie mit underwant sich
der knabe mit dienst der meide klâr
unt nam ir wol mit vlîze war
mit sînem dienste zaller stunt.
mir tuot diu âventiure kunt
daz disiu maget wol getân
bî artûs, dem werden man,
was wol zehen jâr oder mêr,
daz si dem werden künege hêr
von tage ze tage geviel ie baz,
wan si ir zühte nie vergaz
an keiner stat, swie ez ergie.
ouch gelie si daz nie,
si dient der küneginne rîch
mit zühten alsô willeclîch,
daz si ir holdez herze truoc.
tandareis, der knabe kluoc,
dient ouch dem künege rîche
mit triwen alsô willeclîche
beidiu naht unde tac,
gên der schoenen maget er sich bewac
sölhes dienstes der ir wol gezam
unt den si ouch mit êren nam.
sus behielt der künec artûs
disiu zwei in sînem hûs,
daz der junge künec von tandernas
vrou flordibeln diener was
nâch ir willen als si gerte.
sînen dienst er gên ir kêrte
mit triwen, wan diu süeze maget
sîm herzen alsô wol behaget
daz er ir keine stunde
niht vergezzen kunde
der maget in sînem herzen.
den minneclîchen smerzen
truoc er tougenlîche.
er was sô zühte rîche,
daz er niemen zuo gewuoc
den kumber den sîn herze truoc
nâch der meide minne.
er gedâhte in sînem sinne
wie er solde werben.
er gedâhte, ich muoz verderben,
wirt mir niht diu maget klâr.
ôwê, jâ weiz ich wol vür wâr
daz diu reine guote
diu süeze wol gemuote
mînen kumber ahtet kleine.
si ist doch die ich dâ meine
diu mir ist lieber den ich bin
mir selben, stuont alsô mîn sin,
wan ich lîp unde leben
durch ir minne wolde geben
willeclîchen in den tôt,
swie ez der künec mir verbôt
daz ich nâch ir minne
solt nimmer wort gesprechen.
ich vürhte ich muoz zebrechen
mîn gelübde daz ich hân getân
dem künec, des wil ich mich niht erlân
diu gewaltic minne,
diu mir mîne sinne
hât betwungen alsô gar,
daz ich von der meide klâr
mîne muot niht kan gewenden.
getörste ich nû ernenden,
daz ich der saeldenbaeren maget
mînen grôzen kumber klaget
den ich von ir schulden hân!
ôwê, daz waere missetân,
gedâht er in sîm sinne,
< swie doch mîn herze brinne
nâch der minneclîchen maget,
ob ich ir mînen kumber klaget,
daz möhte lîht gewerren.
ich vürhte mînen herren
daz ich vliese sîne hulde
unt ouch ein ander schulde:
daz mir mîn vrowe werde gehaz.
sô kumt mir daz noch ein michels baz
daz ich stille swîge
unt gên der süezen nîge
tougen in mînem herzen.
den minneclîchen smerzen
den ich muoz von ir schulde tragen
den wil ich noch niemen klagen
wan der minne diu ir meisterschaft
hât geleit mit ir kraft
an mich, diu müeze ringen
mîn nôt unt si betwingen
als si mich betwungen hât;
sô würde mîner sorgen rât,
ob si ir riete her zuo mir
sölh liebe als ich hân zuo ir.
vrow minne, wis mîn bote hinz ir.
dû maht wol gehelfen mir,
nim si in dîn meisterschaft!
wan ich weiz wol daz dîn kraft
betwinget allez daz indert lebet:
swer wider dîn kraft strebet
den hâst dû schiere gemachet zam.
wil dû, ir geschiht alsam
von minne als mir ist geschehen:
si muoz dir des siges jehen,
bestêst dû di mit dîner kraft.
si betwinget wol dîn meisterschaft
daz si dir muoz gehôrsam wesen.
vrow minne, ich trowe niht genesen
ân dîn helfe unt ân dîn trôst.
nu hilf mir daz ich werde erlôst
von senelîcher swaere,
hilf daz diu saeldenbaere
mich meine als ich si meine.
minne, ân dîn helfe alleine
sô kan mîn nimmer werden rât.
sît mich dîn kraft betwungen hât,
wil du mir kumber büezen,
so betwinge ouch die süezen,
daz ir der schade iht nâhe gê.
würde ir von minne alsô wê,
ôwê, daz waere ein swaeriu nôt:
nu enwelle got, sô waer si tôt.
ê wil ich armer tumber
mînen lieben kumber
tragen alters eine,
ê daz diu süeze reine
sölh kumber solte dulden
den ich hân von ir schulden,
dar zuo waer ir lîp ze kranc.
minne, ich wil dir sagen danc
daz si iht twinge dîn gewalt,
wan der ist sô manecvalt,
des solt dû si erlâzen.
woldest aber du si ze mâzen
twingen, des gunde ich dir wol.
den grôzen kumber den ich dol
des würt der lieben gar ze vil.
vür wâr ich daz wol sprechen wil
daz ich ir kumbers niht engan.
ir schoener lîp sol vröude hân,
daz stêt der lieben michels baz.
waz möhte mich gehelfen daz
ob si in kumber waere?
dâ von sô würt mîn swaere
vil groezer unt mîn sendiu nôt.
ir schoener lîp ir mündlîn rôt
mac mir wol kumber büezen!
mit triwen ich der süezen
wünsche dazs mit vröuden lebe
unt daz ir trôst mir vröude gebe,
leides ich ir niht engan.
swie si mich aller vröuden ân
machet, doch sô waer mir leit
ob ir lîp kein arbeit
lite von mînen schulden.
ich wil ê dulden
den kumber den ich von ir trage
beidiu naht unde tage.>
sus hal der knabe sîn gedanc.
daz er mit der minne ranc
des enbrâhte er niemen inne.
doch leit er von der minne
vil dicke kumberlîchen pîn,
der juncvrowen liehter schîn
twanc in tougenlîche.
er was sô zühte rîche,
daz er niemen zuo gewuoc
den kumber den sîn herze truoc.
sus was im mit gedenken wol.
vil dicke er kumberlîchen dol
von der minne schulde truoc.
der knabe klâr unde kluoc
dient vil zühteclîche
der meide saelden rîche
wol vunf jâr oder baz,
daz er vil selten des vergaz
er waer der meide valsches vrî
mit dienste staeteclîchen bî,
als der künec im gebôt.
doch leit er nâch ir minne nôt
unt ouch vil grôze quâle.
doch diente er zallem mâle
dem künec unt der küneginne
sô er mit sînem sinne
niht baz gedienen kunde.
dâ von der künec im gunde
êren unde guotes,
diu künegîn was des muotes
daz si im holdez herze truoc.
vrow flordibel, diu maget kluoc,
was dem knaben niht gehaz,
wan er vil selten des vergaz
er diente ir nâch ir willen gar.
dâ von diu maget wol gevar
den knaben in ir sinnen
von herzen begunde minnen
durch sînen tugentlîchen muot,
wan er was hübesch unde guot.
dar zuo was er gar zühte rîch.
dâ von diu maget minneclîch
den knaben in ir herze nam.
ir geschach von im rehte alsam
als im von ir was geschehen:
der minne muost si siges jehen.
diu bestuont diu maget mit grôzer kraft
unt twanc si des ir meisterschaft
daz diu maget minneclîch
disen knaben zühte rîch
vil sêre minnen began.
doch wolt si disen jungen man
nindert bringen inne
daz si sô grôze minne
gên im truoc ân valschen wanc.
alsus ir lîp mit kumber ranc
mit gedenken zallen stunden,
ir ietwederz niht enkunde
des andern vergezzen,
ir herze was besezzen
von der minne alsô sêre,
daz si immer mêre
ein ander muosten minnen
mit herzen unt mit sinnen,
des twanc sie der minne kraft.
ir lieplîch geselleschaft
volwuohs under in beiden.
diu liebe was ungescheiden
unz an ir beider ende
ân alle missewende.
minnet er si sêr, si minnet in baz:
der knabe der meide nie vergaz
er waer ir mit gedenken bî,
si wart ouch selten dâ von vrî
si muoste an in gedenken.
mit triwen ân allez wenken
begunden si ein ander tragen
in ir kintlîchen tagen,
dâ von in beiden sît geschach
herzeliep unt ungemach.
diu liebe was ungescheiden.
diu kint under in beiden
die liebe sie ein ander stâlen,
durch zuht sie verhâlen
daz ir ietwederz niht gewuoc
die liebe die ez dem andern truoc.
daz werte unz an die stunde,
daz der knabe kunde
die grôze liebe niht verheln
noch der meide vor versteln
die er ir lange hete getragen.
nu geruochet hoern, ich wil iu sagen
wie ir ietwederz wart inne
daz sie herzen minne
ein ander truogen lûterlîch.
artûs, der künec êren rîch,
zôch disiu kint mit vlîze gar,
den knaben unt die maget klâr,
in sîner kemenâten.
vil werden dienst sie tâten,
der künegîn unt dem künege rîch
wâren sie heimelîch.
swanne diu küneginne slâfen gie,
vrow flordibel daz niht enlie
si waere vruo unt spâte
bî ir zer kemenâte
unt diente ir, als ir wol gezam.
tandareis tet ouch alsam
artûs, dem werden künege rîch:
bî dem was er staeteclîch,
beidiu spâte unde vruo
dâ vurdert sich der knabe zuo
daz er bî dem künege was.
der junge künec von tandernas
der was dâ ze hove wert.
artûs sîn ze dienste gert:
swanne er slâfen wolde gan,
dâ was der knabe wol getân
mit zuhten unde enphienc im sîn gewant.
al morgen man in dâ vant
sô der ta ûf gie,
kein wîle er des niht enlie
er braech sîn ruowe der er phlac
unt gie dâ der künec lac;
vor sîner kemenâten tür
dâ satzte er sich mit zühten vür,
unz daz der künec wolt ûf stân,
sô het er daz ungern gelân
er büte dem künege sîn gewant.
diu juncvrowe wert erkant,
vrow flordibel, diu schoene maget,
diu kom ouch swenne ez taget
ze der edel küneginne,
mit zühteclîchem sinne
was diu maget valsches vrî
der künegîn mit ir dienste bî.
vrow flordibel unt tandareis,
der knabe klâr unt kurteis,
des dienstes niht enliezen,
des kundes niht verdriezen,
sus dienten si dem künege hêr.
ich sage iu von den kinden mêr.
dô sie diu minne überwant,
daz der knabe wert erkant
mohte keine ruowe hân
noch diu maget wol getân
beidiu naht unde tac
von gedenken der ietwederz pflac
nâch dem andern tougenlîch,
eins tages der knabe zühte rîch,
do der künec ûf dem tische saz,
tandareis des niht vergaz,
er truoc der meide wol gevar
ezzen unde trinken dar
unt diente ir zühteclîche.
vür die maget saelden rîche
kniewet er unt sneit ir brôt.
do betwanc in der minne nôt,
dô er die guoten ane sach,
daz ein dinc an im geschach
des er sich schamte sêre.
von der minne lêre
diu in alsô sêre twanc,
daz er âne sînen danc
die maget muoste minnen,
er kom von sînen sinnen,
daz er sîn selbes gar vergaz.
dô diu maget vor im saz
vor der kniet er unt sach si an;
von sinnen kom der junge man,
daz er sîn selbes niht enpfant,
mit dem mezzer sneit er in die hant
eine wunden, diu was grôz.
daz bluot im die hant begôz.
des nam dâ niemen war
wan diu maget wol gevar.
er weste niht was im geschach.
diu juncvrowe zuo im sprach
< tandareis, dû snîdest dich.
dû bist âne sinne, des dunket mich,
daz dû dîn niht enpfindest.
ich rât dir daz dû erwindest!>
der knabe wart von schame rôt.
beidiu mezzer unde brôt
leite er balde von der hant,
in den gêren er si want
unt îlte vür die tür zehant.
vil snelleclîche er sich verbant
unt gie hin wider vür si stân.
vil sêr schamt sich der junge man
daz er sich hete alsô versniten.
mit vil zühteclîchen siten
dient er der meide die wîl man az.
diu juncvrowe valsches laz
sach dem knaben tougen an.
dô man die tische von in dan
enpfie unt man enbizzen was,
ûf des küneges palas
was vröude unt kurzwîle genuoc,
unt manec juncvrowe kluoc
unt manec ritter wert erkant
an dem man niht wan tugent vant
die tanzten unde sprungen
mit den vrowen unt sungen
ze tanze manec hübschiu liet.
der künec sich von dem muot niht schiet,
er half in zaller stunde
vröuden swâ er kunde,
dâ von was in die wîl niht lanc.
nâch swiu des mannes herze ranc
des vant er den vollen gar.
mit êren lept artûs vür wâr
ân alle missewende
unz an sîns lîbes ende.
die ritter bî den vrowen beliben,
unz sie den tac hin vertriben.
dô sie gâzen gên der naht,
der künec het sich des bedâht
daz er wolde ruowe hân.
die ritter mit urloup vuoren dan
dâ sie gemaches nâmen war,
dô vuor ouch al der vrowen schar
dâ sie vunden guot gemach.
des morgens ê der tac ûf brach
tandareis was ûf gestân,
der mohte keine ruowe hân,
wan sîn herze unt sîn gedanc
nâch vrow flordibeln ranc.
sus gie der knabe drâte
vür des küneges kemenâten,
in ein venster er gesaz.
er gedâhte< mir ist hie lîhte baz
den ûf dem bette da ich ê lac.
unz daz mir kumt der tac,
sô bin ich bî dem herren mîn
unt bî der edelen künegîn,
dâ sihe ich ouch die klâren maget
nâch der mîn herze kumber klaget,
daz ringet mir mîn ungemach.>
sus saz er unz der tac ûf brach,
als mir diu âventiure saget.
nû was diu minneclîche maget
ûf gestanden dâ si was gelegen,
diu het ouch ruowe sich bewegen:
gedenk heten ir den slâf benomen.
nû was diu juncvrowe komen
vür die kemenâten dâ si vant
disen knaben wert erkant
sitzen alters eine.
diu juncvrowe reine
kom allein gegangen dar.
als ir der knabe wart gewar,
er spranc ûf, dô er si sach.
diu juncvrowe zuo im sprach
mit guoten triwen sonder spot
< guoten morgen gebe dir got
unt dar zuo swaz dir liep sî.>
dô sprach der knabe valsches vrî
< genâde, vrowe saelden rîch!>
diu juncvrowe minneclîch
in daz venster gesaz,
der juncherre valsches laz
mit grôzen zühten stuont vor ir.
si sprach< tandareis, dû solt zuo mir
mit mînem urloup sitzen.>
< vrowe, lât mich bî witzen>
sprach tandareis< des waer ze vil.
umb iuch ich immer dienen wil
daz ir den spot gên mir verbert.>
dô sprach diu juncvrowe wert
< dû bist spotes gên mir vrî.
als rehte liep ich dir sî,
sitz in daz venster her zuo mir,
ich wil ein wênic reden mit dir.>
der werde knabe valschez laz
zuo ir in daz venster saz
von ir verre dort hin dan
unt sach si blûclîchen an.
swenne er an si blikte,
dâ von sîn herz erschrikte,
daz er wart bleich unde rôt:
diu grôze liebe im daz gebôt.
sus miste sich diu varwe sîn.
der juncvrowe liehter schîn
dem knaben in sîn herze brach.
er gedâht< mîn ungemach
mac ich langer niht verdagen,
ich wil ûf genâde sagen
dirre meide daz mich ir minne
krenket mîne sinne.
si scheide mich von sender nôt,
sô lige ich nâch ir minne tôt.
daz wil ich ir machen kunt
daz ich bin von ir minne wunt,
ich mac es langer verswîgen niht,
mîn leben ist alsô enwiht.
ob siz von mir ver übel hât,
des mac dennoch werden rât,
sô weiz doch diu süeze reine
daz ichs mit triwen meine.>
tandareis blûclîchen sprach
< vrowe, dô ich iuch êrste sach
dô was ich vröuden rîche,
nû muoz ich trûreclîche
mit sorgen vertrîben mîne tage.
scheit ir mich von sender klage,
sô bin ich sicherlîchen tôt,
welt ir mich von sender nôt
mit iurem trôste scheiden,
sô muoz mir trûren leiden.
nû nert mich saelden rîchiu maget!
mîn kumber der si iu geklaget
der mir mit jâmer alle zît
mit gedenken an dem herzen lît.
ûf genâde sî iu mîn leit geklaget!>
dô sprach diu minneclîche maget
< tandareis, nû sage mir
ûf dîne triwe: hân ich dir
herzeleides iht getân,
daz solt dû mich wizzen lân.>
dô sprach der knabe zuo der maget
< vrowe, daz si iu gesaget
daz mir iwer minne
krenket mîne sinne,
daz ich bin vröuden âne.>
dô sprach diu wol getâne
< tandareis, ich wil dich vrâgen,
des lâ dich niht betrâgen
du sagest mir âne triegen.>
< vrowe, ich enkan niht liegen
gên iu> sprach der knabe wert.
< swes iwer wille an mich gert
unt swes ir mich vrâget,
vil wênic mich des betrâget,
weiz ichz, ez wirt iu gesaget.>
dô sprach diu minneclîche maget
< tandareis, bewîse mich,
waz meint daz deich sô gerne dich
sihe? daz solt dû mir sagen.
ich mac des langer niht verdagen,
ich enweiz waz dû mir hâst getân,
wan ich dîn niht vergezzen kan.
hâst dû ez mit zouber dar zuo brâht
daz ich tac unde naht
muoz gedenken ane dich?
kanst dû des bewîsen mich
waz daz wunder meine
daz dû mir bist alleine
lieber dan alle man,
daz solt dû mich wizzen lân.>
tandareis sprach< vrowe mîn,
swaz ir gebiete, sô lât sîn
gên mir disen grôzen spot,
wan ich unz an mînen tôt
iu dienstes niht wil wenken.
ir welt mir vröuden krenken,
sît ir mich nemt in iwer spot.
des erlât mich, vrowe, durch got!>
dô sprach diu maget wol getân
< ich bin niht diu dâ spoten kan
ich sage dir sunder valschen list
daz mir von dir geschehen ist
des ich ie was ungewent:
ich hân mich ê niht vil gesent,
nû muoz ich senelîchen pîn
tragen in dem herzen mîn.
vriunt, des wil ich dir verjehen.
sô dich niht suln mîn ougen sehen,
sô ist mir diu wîle lanc
unt wirde an hôhem muote kranc,
unz ich dich aber an sehen sol,
sô ist mir sanfte unde wol.>
der knabe an die maget sach,
al schamender blûclîchen sprach
< genâde, vrowe, süeziu maget!
daz iwer munt mir hât geklaget
daz selbe mac ich iu wol klagen.
ich hân in mînen jungen tagen
gelebet âne swaere,
vrowe saeldenbaere,
daz mir nie wart kumber kunt.
nû lît an mînes herzen grunt
versigelt ein ungevüegiu nôt.
gelac ie man von liebe tôt,
daz selbe mac ouch mir geschehen.
vrowe, ich wil iu verjehen
ûf iwer genâde unt ûf iur tugent
( nû êret iwer süeze jugent
an mir unt lât iuren zorn
gên mir, maget wol geborn,
wan ich mac des niht verdagen,
ich muoz iu mînen kumber klagen):
mich habent denke dar zuo brâht
daz ich tac unde naht
muoz grôzen kumber dulden.
daz kumt von iuren schulden.>
si sprach< bin ich dâ schuldic an?>
< jâ, vrowe.>< waz hân ich dir getân?
daz solt du mir machen kunt.>
< iur liehter blic, iur rôter munt
hât mir vröude gar erwert
unt hôhes muotes mich behert.>
< unt ist daz von den schulden mîn
daz dû muost vröuden âne sin,
ôwê, sô bist dû mir gehaz!
wie hân ich verdienet daz,
wan ich getet dir nie kein leit?
daz wizze vür die wârheit
daz ich dir alles guotes gan,
dû solt gên mir dîn zorn lân.>
daz kint sprach< vrowe, al mîn zorn
der wirt gên iu gar verborn.
welt ir, vrowe, daz ich iu sage
den kumber den ich von iu trage,
des muoz ich iwer urloup hân.>
dô sprach diu maget wol getân
< dû solt mit urloup sagen mir,
wan ich des wol getrowe dir,
dû habest gên mir deheinen haz.>
dô sprach der knabe valsches laz
< vrowe, iwer minne
mir krenket mîne sinne.
irn helfet mir, sô bin ich tôt.>
diu maget sprach< ôwê der nôt,
daz ich kom ie in ditze lant!
dû weizt wol wie ez ist mir gewant.
dû solt der rede lâzen sîn.
tandareis, lieber vriunt mîn,
nâch mîner minne niht enger,
der mac ich dich niht gewern,
wan dir naem der künec den lîp,
sô waere ich ein verdorben wîp
an vröuden immer mêre.
nû volge mîner lêre
unt wende von mir dînen muot.>
tandareis, der knabe guot,
sprach zer juncvrowen klâr:
< vrowe, elliu mîniu jâr
swaz ich der ze leben hân
wil ich nimmer abe gestân,
ich wil iu dienen immer,
dâ von gescheide ich nimmer.
lig ich in iurem dienste tôt,
daz wirt mir ein vil süeziu nôt.>
do diu maget sînen ernst ersach,
zuo dem knaben si dô sprach
< het ich der bete iht gegert
der mich der künec hât gewert
( ob ich ein man erwürbe,
daz dar an iht verdürbe,
er benaeme in sînen lîp),
geloub ich würd nimmer mannes wîp
wan dîn. nû muoz ich dînen tôt
bedenken unt die grôze nôt,
wan ich weiz wol daz ich mîn leben
umb dînen tôt müeste geben.>
tandareis der sprach zuo ir
< vrowe mîn, sô râtet mir,
wie sol ich mîn leben behalten?
sol ich der sorgen walten
sô waere bezzer mir der tôt.
vrowe, nemt mich von der nôt
oder ich hân den lîp verlorn.>
dô sprach diu maget wol geborn
< ich lân dich niht verderben.
ich wolde ê mit dir sterben,
ê ich ân dich wolde leben,
ich wil dir des mîn triwe geben,
ich wil mit dir hinnen varn.
maht dû uns den lîp bewarn,
sô var ich mit dir in dîn lant.>
tandareis der sprach zehant
< vrowe, ir sult ân angest wesen,
wir sullen beidiu wol genesen:
kume ich in mîns vater lant,
des sî mîn houbet iwer pfant
daz wir von schaden sicher sîn.
herzeliebiu vrowe mîn,
welt ir vor tôde mich bewarn,
so sult ir mit mir hinnen varn.>
diu maget sprach< ich var mir dir.
dû muost aber ê loben mir
daz dû mîner minne enberst
unt mîn ze wîbe niht engerst,
unz wir des küneges hulde gewinnen.
ich wil mit guoten sinnen
vor dem tôde uns bewarn.
ich weiz wol, wan wir hinnen varn
unt ich mit dir entrinne,
daz hât vür unminne
mîn vrowe unt der künec rîch.
dâ von sô sule wir sinneclîch
unser dinc anvâhen
unt niht balde gâhen>
sô sprach diu maget reine
< unz wir besehen wie uns meine
artûs der edel künec rîche.
nû wizze sicherlîche,
würde ich ê dîn wîp,
sô hetest dû verlorn den lîp,
wan des hât der künec gesworn,
ich vürhte sêre sînen zorn.
doch wil ich mit dir hinnen varn,
got müeze uns den lîp bewarn.>
der knabe der gap des sicherheit
daz er bî der juncvrowen gemeit
niht enlaege die selben stunt,
ê im rehte würd kunt
wie in der künec meinde,
unt daz er sich vereinde
wie er des küneges hulde
gewünne umb die schulde,
daz er mit ir von danne entran.
dô daz gelübde was getân,
dô was ez worden schoener tac.
der künec an sînem bette lac
unt ouch diu küneginne rîche;
sie heten lieplîche
ein ander umbevangen,
sie kunde niht belangen
minne der sie pflâgen.
vil lieplîch sie lâgen,
unz in diu sunne lieht erschein.
sie wurden beidiu des enein
daz sie niht langer lâgen da.
in die kemenâten sâ
kom der juncherre unt diu maget,
mit zühten, sô ist mir gesaget,
buten sie in ir gewant.
dar nâch giengen sie zehant
dâ man got ein messe sanc,
dar nâch was do niht ze lanc,
sie giengen ûf den palas,
dâ vil schôn verdecket was
manec tavel hêrlîch.
artûs der êren rîch
wolde enbîzen, des was zît.
vür in ûf den palas wît
diente man mit zühten gar
den rittern unt den vrowen klâr.
dô man die tisch von in enpfie,
manneclîch ze vröuden vie,
swie im aller best gezam.
artûs der lebete âne scham.
nû lâze wirz belîben hie
unde hoeret wie ez ergie
tandareis, dem knaben klâr,
unt der meide wol gevar.
die warn ein ander holt genuoc
alsô, daz ietwederz truoc
des andern liebe unt sîn leit.
tandareis unt diu meit
legten mit ein ander an
daz sie von dem künege dan
wolden entrinnen tougenlîch.
zeinen zîten het der künec rîch
ein hôchzît gesprochen
reht in der phingestwochen,
dar zuo kom manec werder man
unt manec vrowe wol getân.
der künec unt diu künegîn
die wolden werdeclîche sîn
mit manegem werden pritûn
vor der stat ze dyanazrûn.
dô der künec von hûse reit,
tandareis unt diu meit
heten sich berâten des
( welt ir vernemen, ich sage iu wes)
daz si entrinnen wolden dan.
vrow flordibel diu nam sich an
daz si gar siech waere.
daz was der künegîn swaere
unt klagte si vil sêre,
ouch was dem künege hêre
leit der meide ungemach.
ze tandareis er dô sprach
< neve, dû solt hie bestân
bî der meide wol getân
unt lâ dirs wol enpfolhen sîn
immer durch den willen mîn.>
< daz tuon ich gerne> sprach der knabe dô.
er was der bete harte vrô,
daz er solde dâ bestân.
der künec unde sîne man
vuorn gên lover in daz lant
unt diu künegîn wert erkant.
diu werde maget flordibel
unt tandareis, der knabe snel,
in dem lant niht langer biten.
dô nû der künec was geriten
von karidol gên dyanazrûn
dâ der werde pritûn
wolde die hôchzît hân,
tandareis, der junge man,
unt vrow flordibel diu maget
die huoben sich, sô man saget,
verholne von dem lande.
daz dûht den künec ein schande
sît, dô ez im gesaget wart.
tandareis ûf sîner vart
vil grôzen ungemach erleit
unt ouch diu vil schoene meit,
ê er kom ze tandernas
dâ sîn vater herre was,
als mir diu âventiure saget.
dô tandareis unt diu maget
kômen in sînes vater lant
unt dem künege wart bekant
daz sîn sun waere komen,
< diu maere hân ich gern vernomen>
sprach dulcemâr, der künec wert,
< des hân ich lange her gegert
daz ich mîn kint solde sehen,
mir kunde lieber niht geschehen.>
sîn muoter diu küneginne
diu wart in ir sinne
ganzer vröuden rîche
daz ir sô werdeclîche
ir sun was komen in daz lant
mit dirre meide wert erkant.
diu künegin unt der künec rîch
enpfiengen mit vröuden lieplîch
ir sun unt die maget klâr
diu mit im was komen dar.
die brâht sîn muoter an ir gemach.
swer die maget ie gesach
der muoste ir des mit wârheit jehen
daz schoener maget nie wart gesehen.
diu künegin sich ir underwant
si vuort die maget wert erkant
dâ ir wart guot gemach getân,
der künec brâht den jungen man,
sînen sun, an guot gemach.
dâ im allez guot geschach.
nu erhullen disiu maere
daz dâ komen waere
des küneges sun, dô wart ein schal,
dar kômen die ritter über al
swaz ir in dem hove was
ûf des küneges palas
unt enpfiengen werdeclîchen gar
ir juncherrn unt die maget klâr.
der künec bî sînem sune saz
dirre rede er niht vergaz,
er sprach< sun, nû sage mir,
wer gap die schoene maget dir
diu mit dir ist ze lande komen?
daz hete ich gerne vernomen.>
tandareis, der knabe klâr,
sprach< diu maget wol gevar
die ich hân brâht in ditze lant
diu ist flordibel genant
unt ist eins rîchen küneges kint.
alle die mir holt sint
die sulnt si durch mich êren
unde ir wirde mêren.>
ûf stuont de werde junge man,
sîn vater nam er sunder dan,
dem sagete er diu maere
wie diu maget komen waere
ze artûs, dem künege wert,
unt wes si het an in begert
unt wie im al sîn dinc was komen.
dô daz der künec het vernomen,
daz was im leit unt ungemach.
ze sînem sune er dô sprach
< sun, ir habet niht wol gevarn.
ir kunnet nimmer daz bewarn,
ir müezet artûs ze buoze stân
daz ir die maget wol getân
von der künegîn habet genomen.
daz mac uns wol ze schaden komen.
ich erkenne wol sînen zorn,
ich vürhte ir habet den lîp verlorn.>
der knabe sprach< vater mîn,
ez mac niht anders gesîn.
nû gebet mir helfe unde rât,
ir hoert wol wie mîn dinc gât.
zuo der meide wol geborn
hât mîn herze alsô gesworn
unt waere iht wirserz den der tôt,
daz lite ich ê unt al die nôt
die ie kein martaere erleit,
ê ich der minneclîchen meit
immer vuoz gewankte
unt mîn triwe an ir krankte.>
der vater sprach< gehabe dich wol,
wan ich benamen mit dir dol
swaz mir ze lîden geschiht,
dar an habe zwîvels niht.
dîn tôt sol ich niht gerne sehen.
sun, mir muoz mit dir geschehen
swaz mir nû geschehen kan.>
tandareis, der junge man,
wart des trôstes vröuden rîch,
sînem vater er zühteclîch
mit vlîze? danken began.
hie sul wir dise rede lân
von tandareis, dem knaben klâr,
unt von der meide wol gevar.
der wart da heime wol gepflegen.
sîn vater het sich des bewegen
daz er sîn sun wolde nern
unt vor artûses zorne wern.
nû hoeret von dem künege rîch.
artûs lie vil werdeclîch
sîn mâge unt sîn werde man
von sîner hôchzîte dan
scheiden minneclîche,
er gap in gâbe rîche,
als sînen êren wol gezam.
sîn milde diu was âne scham.
sus nam sîn hôchzît ende
ân alle missewende.
daz wart niht langer ûf gespart,
manneclîch kêrt sîn vart
swar in sîn herze lêrte.
artûs der künec kêrte
von lover gên pritanjen lant
mit sîn massenîe wert erkant.
dô er ze karidol was komen,
ich sage iu als ich hân vernomen,
do begunde er vrâgen maere
ob diu maget saeldenbaere
vrow flordibel waer gesunt.
dô tet man dem künege kunt
daz tandareis, der junge man,
unt diu maget wol getân
verholne danne entrunnen was
in sîns vater lant ze tandernas.
dô wart dem künege ungemach.
daz wort er zorneclîchen sprach
< sô muoz er hân den lîp verlorn!
wan des hân ich gesworn:
ob die maget wol getân
in mînem hove kein man
erwürbe, daz si würd sîn wîp,
dem solde ich nemen sînen lîp.>
jenovêr diu künegîn sprach
< ôwê, daz ez im ie geschach!
wie sol ich sînen lîp verklagen?
wan er in sînen jungen tagen
uns hât gedienet alsô wol,
daz ich in von rehte sol
klagen immer mêre.>
dô sprach der künec hêre
< wie hât sîn lîp alsô getobet!
het ich der meide niht gelobet
daz gelübde deich ir hân getân,
sô wolde ich doch des niht enlân
er büeze mir die missetât
die sîn lîp begangen hât
daz er die maget lussam
alsô vrävelîchen nam
ûz mînem hove. nû wizzet daz,
darumbe bin ich im gehaz,
im wirt daz laster niht vertragen.
ich wil allen mînen vriunden klagen
daz laster daz mir ist getân,
er muoz mir sîn ze buoze stân>
alsô sprach der künec hêre.
< mir wart sô groziu unêre
bî mîner zît erboten nie.
dô ich in ir ze knehte lie,
dô wânde ich er kunt êren pflegen;
nû hât er êren sich verwegen
unt hât sîn zuht an mir zerbrochen.
daz wirt an im gerochen,
daz habet ûf mînen triwen!
ez mac in noch geriwen
daz er ez ie getorste tuon!
ob er waere mîn suon,
ez würde im nimmer übersehen.
daz wil ich mit der wârheit jehen
mir wart groezer laster nie getân.>
der künec bat alle sîne man
daz in sîn laster waere leit
unt daz sie waeren bereit,
er wolte mit her gên tandernas.
vil schiere daz geschehen was,
sie wârn bereit zuo der vart.
diu wart niht langer gespart.
der künec sîn boten sande
in allen sînen landen
( diu im ze dienste wârn benant:
lover pritanjen engellant)
nâch vriunden unt nâch mâgen
die sîner êre pflâgen,
daz sie im kaemen. daz geschach,
sîn samenunge er dô sprach.
an sîn samenunge vuor,
als mir diu âventiure swuor,
vil manec vürste rîche
mit rittern krefteclîche.
dar zuo was dem künege komen,
als ich daz maere hân vernomen,
ûz manegem sundern lande
sîn vriunt nâch den er sande:
lanzilet unt gâwân
erec unde iwân
bêâcurs unt melianz
unt der künec gramoflanz
unt ander manec wert man
der namen ich wol genennen kan.
kaheret unt karel
die brâhten manec ritter snel,
vil manec tûsent er gewan.
mit disem her vuor er dan
in daz lant ze tandernas.
der des landes herre was
der het die sînen gar besant,
wie er sîn êre unt sîn lant
unt sînen sun möhte ernern,
unde ouch sich selbe erwern,
des wart er ze râte dô
mit sînen vriunden. die rieten sô
daz er den künec êrt dâ mite
unde selbe gên im rite
unt den künec geleites baete,
daz er mit fride staete
zuo im rite unt wider dan,
ob er wolde sînen zorn lân.
< daz sult ir versuochen.
wil er des niht geruochen
so besetzet iwer veste,
daz dunket uns daz beste,
unt lât den künec rîten:
wir megen im niht gestrîten
unt wern uns sô wir beste megen.
wir haben manegen werden degen
in disem künecrîche,
daz wizzet sicherlîche,
die sich wol vînde türren wern.
ê wir uns lâzen verhern
mit gewalt, wir suln ê sterben
unt mit êrn verderben.>
der rât geviel dem künege wol,
er sprach< vil gerne ich volgen sol
iurem getriuwen râte.>
dô sande er alsô drâte
einen grâven rîche,
( der het vil ritterlîche
manegen hôhen prîs bejaget
mit heldes handen unverzaget,
der was geheizen rinalt
unt was ein küener degen balt)
gên artûs, dem künege rîch.
den hiez er biten zühteclîch
eins vrides zuo im unde dan.
< nû wirf ez tugenthafter man,
rinalt, vlizeclîche.
sage artûs dem künege rîche
daz ich gar unschuldic bin
alles valsches wider in.
hât mîn sun iht getân,
dâ bin ich gar unschuldic an.
möht ich daz wol erwenden,
daz wolde ich gerne enden
unt im daz laster büezen.
dû solt ouch von mir grüezen
al der tavelrunder schar.
bit die werden ritter gar
daz sie dem künege râten daz
daz er senfte sînen haz
gên mînen sun unt ouch gên mir,
des wil ich immer danken dir.>
grâf rinalt sprach< herre mîn,
ir sult des gar âne angest sîn,
allez daz ich werben sol
daz wirbe ich gerne unde wol.>
dâ mit schiet der bote von dan
unt kom dâ er den werden man,
artûs den künec, vant mit her;
er moht wol ân alle wer
geriten sîn durch elliu lant.
rinalt, der degen wert erkant,
kom an des küneges rinc geriten,
mit vil zühteclîchen siten
erbeizte er nider ûf daz lant.
artûs, der werde künec erkant,
al dâ in sîm gezelte saz
mit manegen rittern valsches laz.
dem künege sagte man maere
daz dâ komen waere
des küneges bote von tandernas.
artûs in grôzem zorne was
gên tandareis, dem jungen man.
den boten hiez er vür sich gân,
daz er im sagte maere
waz sin geverte waere.
der bote kom gegangen,
der wart wol enpfangen,
von dem künege rîche.
des genâte im zühteclîche
der werde grâve rinalt.
mit zühten sprach der degen balt
< mîn herre, der künec dulcemâr,
gebiutet iu ân alle vâr
sîn dienst mit triwen lûterlîch.
in dunket ez waere billîch
swaz er iu gedienen möhte
daz iwer wirde töhte.
er hiez iuch biten mêre
durch iuwer selbes êre
daz ir senftet iuren haz
gên im. wie hât verdienet daz
mîn herre daz ir im sîn lant
wüestet, künec wert erkant?
des hât er verdienet niht.
ich sage iu wes mîn herre giht.
hât sîn sun iht getân,
dâ ist mîn herre unschuldic an.
möht ez mit iuren hulden sîn,
sô wolde iuch der herre mîn
vil gerne gesprechen
unt wolt daz alsô zechen,
daz sîn sun iwer hulde
gewünne nâch sîner schulde.>
der künec zuo dem boten sprach
< iwers herren ungemach
der ist mir inneclîchen leit,
ich klage ouch im mîn laster breit
daz mir sîn sun erboten hât.
des möhte alles werden rât>
sprach der künec wolgeborn.
< hât er mich durch ein wîp verlorn,
daz müeste ich alsô lâzen sîn,
wan daz ich bî dem eide mîn
hân gelobet daz ich in toeten sol.
sîn tôt tuot mir nindert wol.>
der künec seit dem boten gar
wes in diu maget wol gevar
bat unt an in gerte
unt wie er si des gewerte.
< do bevalh ich die maget kurteis
mînem neven tandareis,
daz er ir diente zühteclîch.
ich bat in> sprach der künec rîch.
< daz er ir schône pflaege
unt ir minne sich bewaege.
daz lopte er bî den triwen sîn.
nû ist sîn ungevuoge schîn
an mir worden volleclîch.>
zem boten sprach der künec rîch
< vriunt, nû habet ir wol vernomen
von welhen schulden daz ist komen
daz ich tandareisen haz
trage; mir taete verre baz
daz ich im dienet unt er mir
den daz ich sîn ze vriunde enbir.
nû sult ir iurem herren sagen
unt iuwer tandareisen klagen
daz er mich sô beswaeret hât.
daz im doch niht wol ergât,
wan ich muoz im nemen daz leben.
wil iwer herre in mir geben,
so belîbt im unverhert sîn lant.
ê daz mîn vane werde gewant,
sô muoz ich zeinem pfande hân
tandareis, den jungen man,
der muoz den lîp hân verlorn,
wan des hân ich gesworn.>
der bote sprach< herre, des mac niht sîn.
ich sage iu ûf die triwe mîn:
wir müesten e alle ersterben
unt mit im verderben,
ê wirn antworten in den tôt.
daz waere ein jaemerlîchiu nôt
unt an uns ein grôziu zageheit.>
der künec sprach< vriunt, sô seit
iurem herren daz von mir
daz ich ungerne enbir
sîner staeten vriuntschaft.
nû muoz ich durch gelübdes kraft
unt ouch durch mîner sicherheit
beidiu mîn triwe unt mînen eit
loesen, wan ich hânz gesworn.
mîn laster het ich gar verkorn.
daz er die maget wunnesam
von der küneginne nam,
dâ wart sîn ungevuoge schîn.
iuren herren heizt dâ heime sîn,
ich wil sîn niht gesprechen,
ich wil daz laster rechen
daz mir sîn sun hât getân.>
mit urloup der bote von dan
schiet vil zühteclîche
von dem künege rîche.
sus kom der degen wert erkant
dâ er sînen herren vant,
dem brâhte er boesiu maere.
daz wart dem künege swaere.
dô er vernam die maere gar,
dô sprach der künec dulcemâr
< wil artûs mînes sunes leben,
daz wirt im niht sô schier gegeben:
ich wer mich al die wîle ich kan.>
sîn mâge unt sîn werde man
die het er besant,
mit den beriet er sich zehant
wie er berihte sich ze wer
gên des küneges artûs her.
schier het er sich berâten.
nû hoeret wie sie tâten.
sie besatzten al ir veste,
daz dûhte sie daz beste,
sie mohten niht gestrîten,
sie muosten lâzen rîten
den künec artûs mit gewalt.
der het manegen degen balt
mit im brâht in daz lant.
sus vuor der künec wert erkant,
daz im niemen niht enstreit
noch mit gewalte wider reit.
nû hoeret ouch wie dulcemâr
besatzte sîne bürge gar
unt sîn werlîche stet.
mit guoten sinnen er daz tet.
ê artûs kom in daz lant,
dô het der küene wîgant
al sîn veste berustet wol,
als man gên urliuge sol,
mit liuten unt mit spîse,
wan er wol kunt nâch prîse
in urliuge werben.
er gedâhte< sol mir ersterben
mîn werder sun, daz ist ein nôt,
sô muoz hie arnen sînen tôt
maneger der sîn nie genôz
der edel ritter schanden blôz.>
swaz sîner veste wâren
spîse ze drin jâren
vant man dar ûf volleclîch
unt manegen degen êren rîch
die die spîse werten
unt daz guot umb sus niht zerten.
dulcemâr den schanden ie vlôch
er unt tandareis sich zôch
diu künegîn unt diu schoene maget
von der ich ê han gesaget
ûf ein burc die besten
die sie in dem lande westen.
dar under lac ein schoeniu stat,
dâ vor wart maneger vehtens sat,
ê artûs unde sîne man
vuoren von dem lande dan.
dar în giengen sehs bürgetor.
dâ vant man zallen zîten vor
strîtes, swie mans gerte,
mit sper unt mit swerte.
diu stat hêrlîchen lac.
ieclîcher porten mir huote pflac
zwei hundert ritter wert erkant,
die man werlîchen vant.
diu burc unt diu stat lac,
ob ich die wârheit sprechen mac,
ez wart nie vester hûs bekant.
diu burc was tandernas genant,
alsô hiez ouch daz künecrîch.
dulcemâr het ritterlîch
die stat unt die burc ze wer
berihtet gên artûses her.
eines morgens daz geschach
daz man artûs komen sach
vür die stat mit sînem her.
dar inne vant er wol ze wer
manegen ritter êren rîch.
artûs, der künec lobelîch
besaz die stat mit heres kraft
unt mit sô schoener ritterschaft,
daz im an den zîten
niemen moht wider strîten.
artûs unde sîne man,
vür die stat ûf den plân
hiez er die vürsten rîche
herbergen ritterlîche.
er selp gên einer porten lac,
vür die andern herbergens pflac
gâwân unde gramoflanz,
bêâcurs unt melianz
vor der dritten porten lâgen,
vür die vierden herbergens pflâgen
erec unt her iwân,
vür die vunften ûf den plân
herberget mîn her lanzilet,
karel unde kaheret
vor der sehsten porten lâgen.
nû lât iuch niht betrâgen,
ich wil iu sagen wie dulcemâr
dort inn nam sîner veste war.
er selber einer porten pflac,
vor der er strîtes sich bewac,
tandareis, der junge degen,
der wolt der andern porten pflegen,
der dritte pflac grâf rinalt,
der was ein küener degen balt,
der vierden pflac ein grâve rîch,
der was ein degen lobelîch
unt was geheizen prandîn,
an dem was groziu manheit schîn,
der vunften pflac mirangel
unt was ein küener degen snel,
der was geborn von vrîer art,
sîn lîp vor valsche was bewart,
der sehsten pflac minantas,
der lantgrâf von tandernas,
der was des küneges veter barn,
er enkunde an strîte sich bewarn.
ob ieclîcher porten man stecken sach
ein bannier der man rîcheit jach.
ditz geschach an einem morgen
offenlîche unt unverborgen.
dô artûs die stat besaz,
tandareis des niht vergaz,
er begunde sînen vater biten
mit vil zühteclîchen siten
daz er im hülfe an ritters namen.
er sprach< ich muoz mich immer schamen,
sol ich niht haben schildes amt.
vil lieber vater, nû sît gemant
daz mir daz laster iht geschehe.
helfet mir daz man mich sehe
under schilt nâch prîse werben.
ich muoz manlîche ersterben
oder mit êren alten.
sol es gelücke walten,
sô mac ich rehte wol genesen.
ich wil niht langer kneht wesen.
mac ez mit iwer helfe geschehen,
mich muoz artûs der künec sehen
ûf dem velde ritterlîch.>
dô sprach der edel künec rîch
< sun, swes iwer wille gert
an mich des sît gewert!>
des vröute sich der knabe duo.
des anderen morgens vruo
dô was tandareis bereit
schilt unt ritterlîchiu kleit
im unt hundert knaben wert.
swes er an den vater gert
daz was allez getân,
mit êren wart der junge man
ze ritter nâch dem willen sîn.
sîn vater unt diu künegîn
im gâben harnasch ros unt richiu kleit,
sus wart er schiere bereit
nâch ritterlîchem prîse.
dulcemâr der wîse
brâht sînen sun an ritters namen,
daz er sichs nindert dorfte schamen.
des morgens dô der tac erschein
ein bischof wart des enein,
er sanc ein harte schoenez amt
unt segent dô daz swert zehant
dem jungen künec von tandernas.
dô daz nû vereinet was
daz im daz swert gesegent wart,
daz wart niht langer ûf gespart:
tandareis, der junge man,
der wolde dô des niht enlân,
er wolt nâch ruome rîten
unt nâch prîse strîten
vor der stat gên artûs her
dâ man manlîcher wer
vil manegen werden ritter vant.
tandareis der wîgant
hiez sînen harnasch bringen dar.
dô wâpent sich der degen klâr.
sîn wâpenroc sîn kursît
was von rîchen pfelle wît,
der was rôt alsam ein bluot.
sîn schilt was niwe unde guot,
ein buckel was darûf geslagen
von golde die er muoste tragen,
die zierte manec edel stein,
dar under ein liebart erschein,
der was wîz harmîn.
noch roeter den ein rubbîn
was der schilt über al,
guldîn spangen niht ze smal
ûf dem schilde al umbe lâgen
die grôzer rîcheit pflâgen,
die wâren drîn verwieret.
er was gezimieret:
der minne gernde tesereiz
der sich in wîbe dienste vleiz
daz er der koste sich bewac
unt rîcher gezimierde pflac,
sam tet der werde gamuret,
kâlôes daz selbe tet
unt ouch der künec ipomidôn:
der keiner durch der minne lôn
sich nie gezimierde baz.
tandareis der valsches laz
was nû in sîn harnasch komen.
als ich daz maere hân vernomen,
sîn zimierde diu was guot,
der junge degen hôch gemuot.
diu süeze maget flordibel
het den jungen degen snel
gewâpent mit ir hende blanc.
sîn herze ie nâch ir minne ranc
mit triwen âne wankes vâr.
dô er nû was gewâpent gar,
ûf stuont der êren rîche,
vil gezogenlîche
nam er urloup von der maget,
der was er dienstes unverzaget.
vrow flordibel diu klâre
kust in ân alle vâre
unt enpfalh in got in sîn gewalt.
mit vröuden gie der degen balt
ze sînem rosse dâ er daz vant,
dar ûf spranc er zehant.
daz was gewâpent wol vür strît.
ein decke lanc unde wît
was der îserîn decke dach,
der man rîcher koste jach:
ein pfelle rôt, dar în gesniten
mit vil kostlîchen siten
liebart wîz harmîn,
ir klâ wâren guldîn,
ir ougen wâren grânât.
ûf sînem helme ein bilde stât
einer juncvrowen gelîche
gezieret harte rîche
mit einer krône guldîn,
diu gap sô kostbaeren schîn.
daz kleinet der degen truoc
durch die juncvrowen kluoc
diu in het in kumber brâht.
tandareis der wol geslaht
zog ûz ze velde vür die stat.
daz volc im allez heiles bat
durch sînen tugenthaften muot:
er was hübesch unde guot.
mit dem helde ze velde reit
zwei hundert ritter unverzeit
die der porten solden pflegen;
die heten strîtes sich bewegen
an ir zingel vor dem hamît.
ouch sach man an der selben zît
sîn gesellen schôn ze velde komen
die dô heten genomen
des tages mit dem künege swert.
tandareis, der degen wert,
bat die sînen stille haben
an ir letzte vor dem graben.
alleine er gên dem her reit
über daz gevilde breit.
vrow flordibel diu guote
mit trûrigem muote
in ein venster gesaz.
ir herze wart an vröuden laz
umbe ir ougenweide,
dô si in über die heide
gên den vînden komen sach.
manegen segen si im sprach
unt enpfalh in got vil inneclîch.
sam tet diu küneginne rich,
sîn muoter unt die vrowen gar,
doch nâmen sie dar under war
wie dem helde gelunge.
tandareis der junge
reit dem her sô nâhen,
daz sie in halten sâhen
mit ûf geworfenem sper,
tjostieren was sîn ger.
nû wart in daz her gesaget
dâ hielte ein ritter unverzaget,
der tjostierens gert.
kei sprach< er wirt gewert,
sol ich keine wîle leben,
des wil ich im mîn triwe geben.
er möhte ez gerne hân vermiten
daz er sô nâhen ist geriten,
des muoz er buoze enpfâhen!>
er begunde balde gâhen
daz er würde bereit.
ê daz es iemen wart geseit,
dô was er in sîn harnasch komen,
schilt unt sper het er genomen
unt gâhet ûz dem her zehant
dâ er tandareisen vant.
der het dâ vor gestriten nie,
doch hielt er degenlîche hie.
kei gâhte vaste her
mit ûf geworfenem sper.
als in tandareis ersach,
im wart ouch gên der tjoste gâch,
sîn ros er mit den sporn nam.
kei der tet ouch alsam.
do ergienc ein tjoste rîche.
kei vil ritterlîche
verstach sîn sper unz an die hant,
tandareis in ûf daz lant
valte von dem rosse nider.
mit hurte reit er ûf in wider
unt twanc in umbe sicherheit
daz er gevangen mit im reit.
gên der stat vuort er in dan,
vrow flordibeln sant er den man
unt nam ein ander sper ze hant.
ein boten er in daz her sant
ob iemen dienen wolde
sîner vrowen, daz er solde
gên im komen ûf den plân,
er waer niwan ein einic man,
ob iemen an den zîten
mit im wolde strîten
durch vrowen unt durch durch êre.
diu rede versmâhet sêre
den von der tavelrunder.
dô bereit sich an der stunde
iwânet dodineis kalogriant,
die kômen ritterlîch zehant
gewâpent ûf die heide breit.
tandareis der unverzeit
hielt mit ûf geworfem sper.
nû sach er dise drî her
über velt gâhen.
dô si im kômen sô nâhen,
daz er bekande ir schilde,
dodineis der wilde
sundert sich von disen zwein.
tandareis wart des enein
daz er von den sînen dan
gên im kêrte über den plân.
ein rîchiu tjoste dâ geschach,
ir ietweder sîn sper zerbrach.
zehant zukten sie diu swert,
ir ietweder prîses gert
an dem andern bejagen.
vil ungelîche einem zagen
vaht der junge tandareis,
er vienc den wilden dodineis
mit gewalte unt vuorte in dan.
dô wolde in gerne erloeset hân
der unverzagt kalogriant,
der wart gesetzet ûf daz lant
mit einer tjoste hurteclîch.
daz tet der degen êren rîch,
tandareis der unverzeit,
unt twanc in umbe sicherheit;
die enpfienc er von dem werden man.
iwânet geschach ouch alsam.
die drî ritter unverzaget
sant er der minneclîchen maget
diu flordibel was genant.
nû wart dem künec artûs bekant
daz kei unt kalogriant,
die zwêne ritter wert erkant,
dodineis unt iwânet
was gevangen. an der stet
gebôt der künec übr al daz her
daz sie bereiten sich ze wer,
er wolde suochen vür die stat.
die besten alle er sunder bat
daz sie waeren des gemant
daz sie mit ellenthafter hant
nâch pfande würben dester baz.
daz tet der künec umbe daz,
daz er kei unt kalogriant
iwânet unt dodineis bant
dâ mit wolte zerbrechen
unt ouch daz laster rechen
daz im tandareis het getân,
daz er die maget wol getân
vuort von im verstolne
unt alsô gar verholne,
daz sîn niemen wart gewar.
durch daz laster was der künec dar
mit her geriten in daz lant.
nû was bereit al zehant
daz her unt zogte gên der stat.
dulcemâr die sînen bat
daz sie bereiten sich ze wer
gên dem kreftigen her.
daz wart vil snelle getân.
dulcemâr unt sîne man
wâren wol ze wer bereit.
tandareis der unverzeit
sach daz her gezogen her.
mit rehter manlîcher ger
kom gevarn ritterlîch
manec tjostiure ellens rîch
gên der stat durch hôhen muot.
do erhal manec rîchiu tjoste guot.
artûs mit aht vanen reit
über daz gevilde breit.
vil pusînen vor im erdôz,
ouch was der schal harte grôz
von vloiten unt von tampûren.
al umbe gên der mûren
wart ein grôzer sturm erhaben,
die burger muosten an den graben
abe dem velde entwîchen.
doch wart dâ ritterlîchen
ze tjoste manec sper vertân.
tandareis, der junge man,
des tages mit gewalte
zer tjoste manegen ritter valte,
er werte ouch mit dem swerte
vil manegen des er gerte.
artûs mit sîner schar
kom gên dem künege dulcemâr,
dâ wart manec richiu tjost geriten
unt ouch mit swerten wol gestriten.
der ellens rîche gâwân
unt gramoflanz, der werde man,
warn gein tandareisen komen;
dô wart manec lûter krach vernomen
von maneger tjoste hurteclîch.
tandareis der ellens rîch
werte sich sô sêre,
daz ez dâ vor nie mêre
von keinem jungen man geschach.
waz er dâ starker sper zerbrach!
waz er dâ viurs ûz helmen sluoc!
sîn herze manlîch êre truoc.
er zerbrach dâ manegen schilt glanz.
bêâcurs unt melianz
striten mit dem grâven rinalt,
der werte als ein degen balt
sîn zingel unt sîn barbigân.
hurtâ wie ez dâ wart getân!
lanzilet unt al die sîn
striten mit dem grâven prandîn,
den vant man manlîch ze wer.
swie grôz was lanziletes her,
doch wert sich vil manlîche
prandîn der êren rîche.
erec unt her iwân
die wolden strîtes niht erlân
den manlîchen mirangel,
ouch wert der werde degen snel
sîn letzte ritterlîche.
da erhal manc tjoste rîche.
kaheret unt karel
an minantas, den degen snel,
wârn mit ritterschefte komen;
dâ wart gegeben unt genomen
vil tjoste unt manec swertes slac,
daz er der unmuoze pflac.
die ûzern drungen gên dem tor,
die indern ritterlîch dâ vor
werten wol ir êre.
dâ wart gestriten sêre.
die burger artûses man
von ir letzte hin wider dan
triben mit schützen würfen grôz,
des sturmes sie durch nôt verdrôz.
artûs den grôzen schaden sach
der an den sînen da geschach,
den sturm er in dô verbôt.
des was den strîtmüeden nôt.
artûs unt sîne man
vuorn ze herbergen dan.
die burgaere wol gewerten
ir êre unt ir stat ernerten
vor der vînde zorne.
artûs der wol geborne
der het grôzen schaden genomen,
die burger prîs unde vromen.
dulcemâr, der künec rîch,
unt sîn sun der lobelîch
unt ir helfaere,
mir seit ditze maere,
die heten abe gevangen,
ê der sturm waere ergangen,
artûsen mê den vunfzic man.
dulcemâr der hiez im sân
swaz der gevangen ritter was
bringen ûf den palas.
die wurden dem werden künege brâht.
tandareis der wol geslaht
mit sînem vater sich beriet
daz er die gevangen diet
artûsen wolde senden,
ob er möht verenden
sînen ungevüegen zorn.
dulcemâr der wol geborn
der sprach gezogenlîche
< ir helde êren rîche,
swer in dem sturm gevangen ist
der lobe hier an dirre vrist
bî sînen triwen unt ûf sînen eit
daz ir sît alles des bereit
daz iu mîn sun gebiet.>
dô sprach diu gevangen diet
< wir leisten gerne sîn gebot,
wir getrowen im unde got
er senfte uns unsern ungemach.>
alsô die sicherheit geschach
dem jungen künege tandareis.
dô sprach der degen kurteis
ze der gevangen ritterschaft
< nu behaltet iwers gelübdes kraft,
ir sult niht scheiden hinne
niwan mit mîner minne.>
daz loptenz alle gelîche.
dulcemâr der rîche
hiez der gevangen schône pflegen.
tandareis, der werde degen,
ze den sînen mit zühten sprach
daz sie schüefen guot gemach
den gevangen in der stat.
sie leisten gern swes er sie bat.
man brâht sie schône an ir gemach
dâ in allez guot geschach
unt dâ ir wart vil wol gepflegen.
dulcemâr unt tandareis der degen
durch ruowe ûf die burc riten.
mit vil zühteclîchen siten
wart in geschaffet ir gemach,
von vrowen handen daz geschach.
kei unt kalogriant
unt iwânet der wert erkant
unt ouch der wilde dodineis,
der degen klâr unt kurteis,
sie heten nû ir sicherheit
brâht der minneclîchen meit,
als in gebôt der degen snel.
des vröute sich vrow flordibel.
dô dulcemâr der wîgant
unt tandareis der wert erkant
ûf die burc wâren komen
unt daz harnasch wart von in genomen,
sie leiten richiu kleider an.
dô giengen dise zwêne man
mit zühten ûf den palas
dâ diu küneginne was
mit der werdeclîchen vrowen schar.
vrow flordibel, diu maget klâr,
mit zühten gên dem künege gie,
vil minneclîchen sie in enpfie
mit kusse, als ir daz wol gezam.
tandareisen tet si sam.
den het si vor geküsset nie,
swie si in ûz herzen nie verlie,
die wîle er was gewesen kneht:
nû half im ritterlîchez reht
daz im ir küssen wart bekant.
des vröute sich der wîgant.
diu künegîn anticonîe
vor valscheit diu vrîe
ir sun mit vröuden kuste,
des si vil wol geluste.
dô daz grüezen was getân,
der künec gruozte die vier man,
kei unde dodineis
unt iwânet den kurteis
unt ouch den degen kalogriant.
den nam er selbe bî der hant
unt satzte in zuo der künegîn
unt zer meide diu sô liehte schîn
gap, dar nach er niht vergaz,
iwânet anderthalb saz
bî der meide wol gevar.
tandareis der degen klâr,
erbôt in grôze êre
volleclîchen sêre,
daz sie wol sâhen daz sîn muot
gên in was reine unde guot.
tandareis der kurteis
bat den wilden dodineis
mit zühteclîchen witzen
zuo den vrowen sitzen.
kei nam er bî der hant,
in vuort der degen wert erkant
an ein gesidele hêrlîch,
zuo im saz der ellens rîch
tandareis, der werde man.
mit kei schimpfen er began.
er sprach< kei, vriunt mîn,
mîns herren zorn ist worden schîn
an mir unt ouch sîn grôzer haz.
ich getrowet iu wol daz ir mir baz
nâch mînen schulden het getân
dan ich umb iuch verschult hân.
dô ich was mîns herren kneht
dô was ich dienstes iu gereht
unt tet swaz ir gebutet mir;
ich getrowe iu niht daz ir
so bereit waert ûf mînen schaden.
hân ich den haz ûf mich geladen,
daz kumt von mîner kintheit.
leit ich durch liebe arbeit,
doch getrowe ich iu des besten baz
den daz ir trüeget gên mir haz.
ir kômt mit zorneclîchen siten
ze velt durch strît gên mir geriten
unt wolt mich gerne erslagen hân.
hân ich iu leides iht getân,
daz ist ân mînen danc geschehen,
daz wil ich mit der wârheit jehen.
het ir mich gevangen,
ez waere umb mich ergangen,
sô het ich den lîp verlorn:
ich erkenne wol mîns herren zorn.>
kei ze tandareisen sprach
< dô ich iuch ûf dem velde sach,
ich wânde ez waere ein ander man.
hân ich iu leides iht getân,
daz kom davon daz ich iuch niht
bekande. swaz halt mir geschiht,
sô gan ih iu des siges baz
den mir, ob ir geloubte daz.
unt waere iu missegangen,
daz ich iuch het gevangen,
mîn herr het iuch niht lân genesen.
diu wîle muoz unsaelic wesen
dô daz gelübde ie geschach!
mîm herren was ein teil ze gâch:
dô disiu juncvrowe wert
sölher dinge an in gert
als ir wol hort unt manec man,
dô solde er si verzigen hân.
sîn gewern geviel mir dô niht wol.
swer nû kumber dâ von dol
der wîze daz dem herren mîn,
diu schult ist von rehte sîn.>
kei schimpflîchen sprach
< sît ich? mich sô manlîchen rach,
dô mir zer tjoste misselanc,
unt mich iwer hant betwanc
daz ich iu bôt mîn sicherheit,
daz was iwâneten leit,
dodineis unt kalogriant
die wolden gerne hân ein pfant
umb mich bejaget. nû weiz ich niht
von welhes wunders geschiht
sie nâch mir komen sint her in,
der maere ich niht bewîset bin.
hât si mîn her nâch mir gesant?>
des antwurt kalogriant,
er sprach< her kei, wir wizzen wol,
swaz ein ritter tuon sol
daz tuot ir wol mit manheit,
iu was daz ie vil unverseit.
mîn her gap iu die êrsten kür.
dô ir kômt ze tjoste vür,
do begienget ir sölh manheit,
daz man noch hiute von iu seit.
ir nâmt erec sîn kastelân,
meljacanzen wolt ir niht erlân
er gaeb diu küneginne iu wider,
ir stâcht ouch parzivâlen nider
ûf den plimizoeles plân,
mînen neven iwân
entschumpfieret ir bî dem brunnen,
der êre muoste wir iu gunnen;
ir nâmet ouch dem degen snel,
dem ellens rîchen karel,
sîn ros sîn helm unt sîn swert,
daz sandet er dem degen wert
hin wider durch hübeschlîchiu dinc
an artûs des küneges rinc;
dem hôch gelopten joram
dem geschach von iu reht alsam,
der den gürtel brâhte:
iwer manheit des gedâhte
daz ir in valtet ûf daz lant
mit iwer ritterlîcher hant
vor karidol ûf daz gras.
ob sich der künec von tandernas
vor iwer manheit erwert,
sô ist im êren vil beschert.>
kei sprach< daz mac wol sîn,
unser manheit ist gelîche schîn:
wir sîn al viere hinne.
nû seht mit welhem sinne
wir artûsen bringen megen
tandareis, den werden degen,
des habe wir êre.
ich vürhte aber des vil sêre,
ez enist den an den zühten sîn,
wir müezen kumberlîchen pîn
in sîner vancnüsse tragen.
sölh prîs kunne wir bejagen!
mir ist gewesen ein teil ze gâch.
dô man der maere mir verjach
dâ hielt man ze tjoste bereit,
ungern het ich dô geseit
disiu maere vürbaz.
vil snelleclîchen vuogte ich daz
daz ich verholn gewâpent wart,
ich huop mich balde an strîtes vart.
waz mir êren ist geschehen
daz hât ir alle wol gesehen:
wol mich daz ich mich ûz verstal!>
der rede lachtens über al.
dô des schimpfes was genuoc,
ûf den palas man truoc
beidiu tischlachen unde brôt.
der wirt mit zühten daz gebôt,
wan ez was wol ezzens zît.
ûf dem palase wît
wurden die tische schier bereit,
tischlachen unt brôt dar ûf geleit.
nû truoc man in daz wazzer dar
den vrowen unt den rittern gar.
dulcemâr, der künec rîch,
gap der künegin zühteclîch
ein want unt den vrowen,
an der andern moht man schowen
den jungen künec von tandernas.
ûf des küneges palas
satzt man die dritten want
kei unt kalogriant
dodineis unt iwânet,
der wart durch des küneges bet
gepflegen werdeclîche.
der wirt zühte rîche
satzte an die vierden want
swaz er ritter in dem palas vant
die des wert mohten sîn.
môraz klâret unde wîn
gap man in unt spîse guot.
alsô stuont des wirtes muot,
der nam mit vlîze der liute war,
der ritter unt der vrowen klâr.
dô sie mit zühten gâzen
unt dar nâch ein wîl gesâzen,
dô was verendet nâch der tac.
dulcemâr sich des bewac
daz er wolde ruowe hân,
er hiez dise vier man
bringen schône an ir gemach.
mit grôzen zühten daz geschach.
mir urloup si giengen dan.
tandareis, der junge man,
durch sîn zuht des niht enlie,
mit den gesellen er dô gie
in ein kemenâten,
diu was wol berâten
mit vier betten rîche.
man pflac ir ritterlîche.
nû brâht man slâftrinken dar;
tandareis, der degen klâr,
mit in tranc. dô daz geschach,
er bat sie haben guot gemach,
mit urloube er dannen gie.
juncherren er bî den rittern lie
die in enpfiengen ir gewant.
dô gie der degen wert erkant
dâ er vant guot gemach.
des morgens dô der tac ûf brach
dô was der degen wol bereit
unt kômen in sîniu wâpenkleit,
er wolt nâch prîse rîten.
dô saz er an den zîten
ûf ein schoenez kastelân.
von der bürge kêrte er dan
mit sînen gesellen durch die stat,
die porten er im entsliezen bat.
da engegen lac her gâwân
unt gramoflanz, der werde man.
sus zogte er ûz vür die stat.
sîn gesellen er dô belîben bat
an ir letzte ze wer,
er reit gên gâwâns her.
zwelf knaben( ieclîcher vuorte ein sper)
die riten mit dem helde her
gên dem her dâ daz lac.
dennoch was niht hôch der tac.
tjostieren was sîn ger.
nû kom ouch dort gên im her
von dem gramoflanzes her
ein ritter, der was wol ze wer,
der diente sîner vrowen.
vür die stat durch schowen
wolde er rîten, unt ob er
zer tjoste vertuon möhte ein sper.
nû sach er halten ûf dem plân
tandareisen, den werden man.
zwelf sper vuorten die knaben sîn,
sîn zimierde diu gap liehten schîn,
sîn herze ouch nâch minne ranc.
in dûht diu wîle gar ze lanc
daz niemen kom der tjoste gert.
nû sach er disen ritter wert
gên im vermezzenlîche her
komen mit ûf geworfem sper.
als in tandareis an sach,
ietweders herze vröuden jach:
ietweder wolde prîs bejagen.
vil ungelîche zwein zagen
sach man sie ze samene komen
vil ritterlîche. ich hân vernomen
ein rîchiu tjoste dâ geschach.
tandareis den ritter stach
mit ros mit alle ûf daz gras,
sîn sicherheit er an sich las.
ditz was dem her sô nâhen,
daz sie den degen sâhen
halten ûf dem grüenen plân.
dô wart unmüezec manec man:
swelher ê bereit wart
der huop sich balde an strîtes vart
gên dem ritter ûf dem plân.
tandareis, der werde man,
vie des tages mit sîner hant
zwelf ritter wert erkant,
die wâren gramoflanzes man
unt ouch des werden gâwân.
den tet man disiu maer bekant
daz in het eines mannes hant
entschumpfieret zwelf man.
dô hiez der werde gâwân
im bringen sînen harnasch dar.
dô wâpent sich der degen klâr.
er wolde niemen mit im lân,
alleine reit er ûf den plân.
als in tandareis ersach,
ze sînen knaben er dô sprach
< dort kumt der werde gâwân,
dem wil ich rûmen disen plân,
ich wil sîn hie niht bîten,
ich wil mit im niht strîten:
er ist von hôher art mîn mac.
sîn herze ie ganzer tugent pflac.>
tandareis gên der stat reit.
daz was herren gâwân leit;
der helt der rief im nâch genuoc,
tandareis, der degen kluoc,
kêrte von im in die stat.
beidiu er gebot unt bat
daz iemen ûz ze velde rite
unt daz man gâwân vermite
strîtes unde al sîn her.
< sît mit zühten an der wer
unt komet niht vür die stat.>
swaz er gebôt unde bat
endehaft daz wart getân,
gâwân wart strîtes gar erlân,
die burger sluzzen zuo ir tor.
dô gâwân lange hielt dâ vor
unt daz er strîtes niht envant,
gên sînem her kêrt er zehant
unt entwâpent sich. sus hôrt ich sagen.
man hôrte in sîne ritter klagen
die er het verlorn,
dar zuo was dem helde zorn
daz er strîtes was vermiten,
do er vür die stat was geriten,
daz was dem helde ungemach.
die rede lât sîn, hoert was geschach.
tandareis, der junge man,
der vuort sîn gevangen dan
ûf die burc durch die stat.
vil zühteclîchen er sie bat
daz sie gaeben sicherheit
vrow flordibeln, der schoenen meit.
swaz er gebôt daz wart getân,
die zwelf ritter brâhten sân
vrou flordibeln ir sicherheit,
des wart diu juncvrowe gemeit.
dô diu sicherheit geschach,
dô brâht ma schône an ir gemach
die gevangen ritter in die stat,
mit vlîze man ir pflegen bat.
tandareis, der junge man,
het den harnasch von im getân
unt den râm von im getwagen,
vil rîchiu kleider( hôrte ich sagen)
diu leite an sich der werde man.
ûf den palas gienc er sân
dâ er sînen vater vant
unt manegen ritter wert erkant
bî sînem vater ûf dem palas.
dodineis ouch bî im was
unt iwânet der wert erkant
kei unt kalogriant.
den was daz maere wol gesaget
daz tandareis der unverzaget
entschumpfieret het zwelf man
des morgens ûf dem grüenen plân.
des gap man im vil hôhen prîs.
dulcemâr, der künec wîs,
wolde enbîzen, des was zît.
ûf dem palase wît
riht man die tische über al.
mit zühten uf des küneges sal
wart gedienet mit vollen gar,
man nam ir wol mit vlîze war,
man gap in wirtschaft und rât.
dô man die tische erhaben hât
unt die herren heten gaz,
tandareis der valsches laz
unt sîn vater dulcemâr
nam der gevangen ritter war
vil wol unz an den ahten tac,
daz er der koste sich bewac
daz er ir pflac vil werdeclîch.
tandareis der êren rîch
die selben zît daz niht vermeit,
vor ieclîcher porten er sunder streit
alsô degenlîche.
der helt êren rîche
den prîs ze beider sît gewan.
lanzilet vienc er zwelf man,
bêâcurs unt melianz,
der prîs mit werdikeit was ganz,
den vienc er vierzehen man
eins morgens ûf dem grüenen plân;
erec unt her iwân
die zwêne vluren zwelf man,
die vienc er al mit sîner hant
tandareis der wert erkant;
kaheret unt karel
den vienc aber der degen snel
eines morgens zwelf man.
alsus er prîs vil gewan
mit rehter manlîcher ger.
nu enweste in artûses her
niemen diu rehten maere
wer der ritter waere
der in den schaden het getân.
ez het niemen keinen wân
daz ez tandareis möhte sîn.
< ich mein daz ûf die triwe mîn>
sprach der werde karel
< daz er ist ein degen snel>
( vor artûs er des verjach)
< wan ich in ritterlîchen sach
strîten âne zageheit.
vil manec tjoste rîch er reit
gên den mînen ûf dem plân,
doch entweich mir der werde man,
dô er mich gên im komen sach;
von welhen schulden daz geschach
des muos ich immer wunder hân.
ich weiz wol daz der werde man
mir niht entweich durch zageheit,
wan er vermezzenlîche streit
ê daz ich kom unt kaheret,
sîn hant vür war daz beste tet.>
gâwân begunde des selben jehen.
< mir ist von im alsam geschehen,
er wolt mit mir strîten niht.
mîn munt im doch der wârheit giht
daz er mit sîner manheit
den prîs ze sînen handen treit.>
lanzilet des selben jach.
erec unt her iwân sprach
< er hât den prîs ze sîner hant.>
bêâcurs der wert erkant
unt melianz begunden jehen
sie heten ê nie gesehen
keinen helt sô lobelîch
der alsô ritterlîch
nâch êren kunde werben.
< sîn prîs mac niht verderben.>
artûs der künec sprach zehant
< er brach mir abe vier gaebiu pfant:
dodineis unt iwânet
kalogriant der ie tet
daz beste swâ er mohte,
swaz ze rehter manheit tohte
dar zuo was kei vil bereit.
mir ist ir kumber starke leit.
mîn vriunde sîn des gemant,
ob wir erwerben möhten pfant
umb unser vriunt die wir hân verlorn,
helfet rechen mînen zorn!
als uns kom der morgen vruo,
sô suln die besten grîfen zuo.
ich selbe unde gâwân
erec unde iwân
lanzilet unt gramoflanz
bêâcurs unt melianz
kaheret unt karel,
der ellens rîche degen snel,
wirn suln ritterschefte gern,
ob uns der wil gewern,
unt lâzen stille ligen daz her,
ob wir mit manlîcher wer
erwerben möhten sölhiu pfant
dâ mit kei unt kalogriant
würden ledic unt die vriunde mîn.>
sie sprâchen alle< daz sol sîn,
wir suln ez tuon vil willeclîch.>
mit urloup von dem künege rîch
sie wider zuo ir ringe riten,
mit unverzagetlîchen siten
bereiten sich die helde duo
daz sie des andern morgens vruo
nâch prîse wolden rîten
vür die stat durch strîten.
nû het ouch dulcemâr besant
unt tandareis der wîgant
ir mâge unt ouch ir werde man.
an einen rât wârn sie gegân,
sie wolden gerne ervinden daz
wâmit sie artûses haz
möhten senfter machen
oder mit welhen sachen
sie daz gevüegen kunden.
nû kom an den stunden
flordibel diu schoene
diu gewizzen âne hoene
diu reine unt diu guote
diu senfte wol gemuote
an den rât gegangen.
ir herze was gevangen
mit senelîcher swaere.
diu maget saeldenbaere
het in ir sinne daz bedâht
wâmite ez würde ze suone brâht
zwischen artûs unt ir amîs.
gên der meide kurteis
spranc vil snelleclîchen dar
der werde künec dulcemâr
unt der degen tandareis,
gên der meide kurteis
die ritter gar ûf sprungen
die alten unt die jungen,
swaz ir an dem râte saz.
dô sprach diu maget valschez laz
mit zühteclîchen witzen
< ir herren ir sult sitzen
wider an iwers herren rât.
swer daz vür ein wunder hât
daz ich her gegangen bin
der sol merken mînen sin.
swen daz dunket missetân
daz ich disen jungen man
mir ze liebe hân genomen
unt durch sînen willen her bin komen
den wil ich des bescheiden baz,
daz er mir niht wîzet daz.
wan mich diu liebe des betwanc
daz ich âne mînen danc
im muoste swar er wolde
volgen, wan ich dolde
von der liebe grôzen pîn,
daz ich durch den willen sîn
leider bin dâ her gevarn.
doch trowe ich im vil wol bewarn
den lîp, wolt ir volgen mir;
ich râte iu wol daz er unt ir
mit vride lebet vil werdeclîch
unt daz artûs, der künec rîch,
sînen zorn muoz lâzen varn.
ich sol vor schaden iuch bewarn,
wan ir den kumber habet von mir.
dâ von râte ich iu daz ir
mir volgt, ich hilfe iu von der nôt.
ich laege ê mit willen tôt,
ê ich wolte ane sehen
daz im iht leides solt geschehen
dem ich her gevolget hân.>
der künec unde sîne man
dankten dô der süezen maget.
si sprach< iu sî ein dinc gesaget.
ich bat den künec artûs,
dô ich kom in sîn hûs,
der selben bete er mich gewerte,
ob iemen mîner minne gerte,
daz ich würde sîn wip,
dem solde er nemen sînen lîp.
nû wil ich wol bereden daz>
sô sprach diu maget valschez laz
< daz tandareis, der degen wert,
mîner minne nie gegert
unt daz ich nie wart mannes wîp.
dâ mit behalte ich im den lîp:
wir haben dem künege niht getân.
hete wir die unzuht verlân,
daz wir verholne vüeren dan,
sô müezt der künec sîn zorn lân.
die unzuht büez wir wie er wil,
des sol uns dunken niht ze vil
swaz er uns heizt darumbe tuon.
wir suln vride unde suon
von dem künege gewinnen
unt werben daz mit sinnen
daz der künec sînen haz
lâz.> swer an dem râte saz
dem geviel diu rede wol.
< dem râte ich gerne volgen sol>
sprach der künec dulcemâr.
der juncvrowen wol gevar
volgeten sie des râtes duo.
ein bote der in guot dar zuo
waere der wart ûz gewelt.
dô sprach tandareis der helt
< ich wil dehein boten hân
niwan den werden gâwân,
nâch dem wil ich senden,
der mac mir wol verenden
mit sîner helf mîns herren zorn.>
tandareis der wol geborn,
dô man von dem râte gie,
langer er dô niht enlie,
die gevangen er besande gar.
die kômen vür den degen klâr.
gramoflanz unt gâwân
den sande er wider ir werde man,
daz si niht vlurn als umbe ein hâr:
swaz er uz bêâcurs schar
ritter het gevangen dâ
die sande er dem helden sâ
wider ledeclîchen;
lanzilet dem ellens rîchen
swaz er dem ritter abe vie
ledeclîche sande er die
dem helde vil vermezzen;
von im wart niht vergezzen
erec unt her iwân,
den wurden ir ritter ledic lân;
kaheret unt karel,
den ellens rîchen degen snel,
den sant der êren rîche
ir ritter ledeclîche
unt enbot den heren sunder dar
daz sie sîns dienstes naemen war
âne valsch vil lûterlîch.
er hiez die helde ellens rîch
alle sunderlîchen biten
daz sie durch sînen willen riten
zer stat unt in gespraechen dâ.
mit urloup dise ritter sâ
riten zuo ir herren dan
unt wurben disem werden man
sîne botschaft werdeclîch.
dô wart dem degen ellens rîch
vil lobes dâ von in gegeben
unt geprîset sîn werdez leben.
dô die ritter wâren komen
unt sîn botschaft heten vernomen
ir herren diu in enboten was
daz der junge künec von tandernas
het schildes amt enpfangen
unt daz er het gevangen
dise ritter alle samt
unt daz der küene wîgant
ins wider sant sô werdeclîch,
die herren sagten alle gelîch
sie wolden in gern gesprechen
unt wolden daz alsô zechen,
daz der küene müest sîn zorn lân.
daz enbuten sie dem werden man
unt dankten im mê dan genuoc.
ieclîcher im holdez herze truoc
durch sîne grôze manheit.
die herren wâren schier bereit
unt sâzen ûf ir kastelân
unt riten gên der bürge dan.
nû wart dem degen unverzaget
disiu maere gesaget
daz sie biten vor der stat
die ritter wert, als er sie bat.
des wart der degen vröuden rîch.
sîm vater seite er zühteclîch
daz die herren waeren komen.
dô er daz het vernomen,
dô îlt der künec dulcemâr
mit sînen vriunden gên in dar
unt enpfie sie minneclîch.
tandareis der ellens rîch
was ir derkunfte vrô.
vil minneclîchen enpfie er dô
die herren, als im wol gezam.
gâwân der ie âne scham
lept mit ganzer werdikeit
tandareis genâde seit
daz er im sande sîne man,
die andern tâten ouch alsam
mit worten unt mit munde,
an der selben stunde
dankten sie im vlîzeclîch.
dô sprach der degen ellens rîch
tandareis der junge man,
< ob ich iuch beswaeret hân
mit keinen dingen wil ich iuch biten
daz ir mit hübeschlîchen siten
den selben haz verkieset gên mir.
ich leiste gerne swaz ir
gebiet daz iwer êren sîn,
lîp unt guot swaz heizet mîn,
dâ mit schaffet swaz ir welt.>
sô sprach der zühte rîche helt.
dô dankten sie dem degen snel.
dô sprach der werde karel
ze dulcemâr, dem künege rîch,
< her künec, ir sult getriwelîch
mînen dienst immer hân.
swaz ich iu gedienen kan
daz sol von allem rehte sîn,
wan iwer wîp, diu künegîn,
mîner muomen tohter ist.
ich sol iu âne valschen list
dienen swaz ich immer kan,
dâ gezwîfelt niht an.>
des dankte im dô dulcemâr.
tandareis, der degen klâr,
sprach mit zühten sa zehant
ze disen helden wert erkant
< mir ist iwer genâden nôt,
sît mîn herre mir verbôt
die schoenen maget unt ich zerbrach
sîn gebot unt über sach
in unt ouch mîn zuht dar an
unt ich die maget wol getân
mit mir hân gevüeret her.
daz büeze ich gerne, ob er
mich wil lâzen genesen.
sol aber ich des todes wesen,
den lîde ich gerne durch die maget,
der bin ich dienstes unverzaget.>
gâwân, der degen ûz erkorn,
der sprach< mînes herren zorn
sule wir senfter machen.
nû seht mit welhen sachen
wir möhten gevüegen daz
daz mîn herre sînen haz
gên tandareis lieze sîn.
ich lobe iu bî den triwen mîn
daz ich daz gerne werben wil,
mich dunkt der arbeit niht ze vil
die ich darumbe solde
lîden. got daz wolde
daz er im het sîn schult vergeben
unt daz er im liez daz leben!>
dulcemâr der sprach zehant
< ich hân durch daz nâch iu gesant
( nû tuot iwer triwe schîn),
ich weiz wol daz der sun mîn
des küneges zorn verdienet hât:
nû suoche ich helfe unde rât
an iuch, wan ich getrowe iu wol.
von reht ichz immer dienen sol,
mügt ir den haz understân,
wan ich daz wol vernommen hân:
der künec wil mîns sunes leben.
daz wirt im niht so schier gegeben:
ê ich in saehe verderben,
ich müeste ê mit im sterben
dar zuo mîn mâge unt mîn man.
wil der künec niht sînen zorn lân,
so verrêr wir unser leben sô,
des der künec wirt unvrô.
daz habent ûf den triwen mîn!>
< vater, lât die rede sîn>
sprach tandareis< unt trahtet daz
wie wir mînes herren haz
megen ze guote bringen.
ich wil immer ringen
nâch sînen hulden sicherlîch.>
dise helde êren rîch
kunden nie geahten
noch in ir muot betrahten
wie sie im des küneges hulde
gewünnen nâch sîner schulde.
sie westen wol die wârheit
daz der künec niht braeche sînen eit.
dô seit in zühteclîche
dulcemâr der rîche
wes diu maget sich vermaz,
dô er an sînem râte saz,
daz si im vristen wolt sîn leben.
< beseht ob uns der künec wil geben
ein vride zuo im unde von dan.
des helfet mir her gâwân
unt mîn vriunde die hie sint,
sô bringe ich vür den künec mîn kint.>
dise ritter guote
trahten in ir muote
daz diu maget wol getân
tandareis, den jungen man,
den lîp ernert mit rehte wol.
< den vride mîn herre geben sol>
sprâchens alle gelîche.
die ritter êren rîche
nâmen urloup von im dan.
sie wolden disen jungen man
von dem künec ein vride gewinnen.
mit vriuntlîchen minnen
schiedens sich mit zühten dâ.
dise ahte kêrten sâ
gên dem künege artûs,
dulcemâr in sîn hûs.
ditz was wol nâch mittem tage
nâch der âventiure sage
daz diu sprâche verendet was.
vor sîm gezelte ûf dem gras
saz künec artûs ûf dem plân,
vor im saz manec werder man.
dise ritter an den rinc riten.
artûs ungern het vermiten,
er gienc gên den vriunden sîn
( sîn tugent diu wart dicke schîn),
mit den er wider nider saz.
artûs, der künec valsches laz,
begundes vrâgen maere
waz ir geverte waere
daz si im daz taeten kunt.
dô seiten sie im an der stunt
diu starken niwen maere
daz ez tandareis waere
der in die ritter abe vie,
des lîp sölhe tât begie,
daz man im prîse muoste jehen.
sie seiten im wie daz was geschehen
daz sie besprach der wîgant
unt daz er in het gesant
ir ritter ledeclîchen.
artûs, den künec rîchen,
die ritter alle bâten
( mit willen sie daz tâten)
umb einen vride dem jungen man
unt ouch der meide wol getân,
daz in des gezaeme
unt ir rede beider vernaeme.
< ez jach diu maget flordibel
si trowet disem ritter snel
den lîp ernern mit rehte wol.>
< die rede ich gerne hoeren sol>
sprach artûs, der künec rîch.
< unde wizzet sicherlîch:
mac si im den lîp niht ernern,
ich wil ûf mîner krône swern
daz ich nimmer kum von hinne,
unz ich die stat gewinne.
unt daz ich mîne wârheit
behalte unt ouch mînen eit
daz wizzen alle die hie sint!
unt waere tandareis mîn kint,
ich braech durch in niht mînen eit.
mir ist herzenlîchen leit
daz im unzuht ist geschehen,
er was mir liep, daz wil ich jehen.
sol ich im nemen sîn leben,
ich wil iu des mîn triwe geben
daz in mîn herze immer klaget.
ôwê, daz ie der tac betaget
daz diu maget wart geborn!
sol ich in durch si hân verlorn,
des muoz ich immer trûric wesen,
wan ich lân in niht genesen.
des mac er nimmer sich erwern,
in müge diu maget mit rehte ernern.
im sî ein vride von mir gegeben,
wan ich sihe in gerne leben.>
dô im der künec des vrides verjach,
kei man do komen sach.
den het der degen tandareis
unt den wilden dodineis
derm künec ledeclîchen gesant
iwânet unt kalogriant
unt vunfzic ritter die man im vienc
des tages ê der sturm ergienc.
daz maere wîten wart vernomen.
nû was ouch vür den künec komen
kei unt kalogriant
unt die gevangen alle sant,
die wurde vil gedrungen.
von tandareis dem jungen
seite kei dem künec zehant
daz er im het gesant
ûf sîne genâde dar
in unt die gevangen schar.
des danket im der künec rîch.
er begunde herzeclîch
des jungen ritters sterben klagen.
kei begunde in allen sagen
waz tugent an dem helde lac.
< mit wârheit ich wol sprechen mac>
sprach kei zuo dem künege dô
< ir müget wol immer sîn unvrô,
verlieset ir den werden degen.
sîn lîp kan rehter tugent pflegen,
er ist künec unt wol gezogen
an werder vuore niht betrogen
getriwe kiusche milte unt guot
vor allem valsche wol behuot.
man muoz mir der wârheit jehen,
herre, daz iu ist geschehen
rehte als ich iu vor saget,
dô diu minneclîche maget
sölher dinge begunde gern,
daz iuch geröwe iwer gewern.
nû kan ez niemen understân.
daz diu maget wol getân
waer bî ir vater ze indiâ>
sprach kei< unt daz si het dâ
allez daz si wolde
unt daz tandareis haben solde
iwer hulde daz wolde got!
diu maget hât einen grôzen spot
ûz ir selber gemachet
unt ir prîs geswachet
daz si der bete ie gebat
diu si nû gerowen hât.
man wânt diu maget wol getân
wolt immer wesen âne man:
des enmohte niht gesîn,
daz ist an ir wol worden schîn.
etlîch wîp mit staeten siten
lebet die niemen niht wil biten,
ob si iemen ihtes baete,
daz siz benamen taete.
sît diu maget wol getân
tandareis, den werden man,
sîner bete hât gewert,
ob er ir minne hât gegert,
daz habet vür ein wunder niht:
vil dicke von heimlîch geschiht
daz man vil wol enbaere,
ob diu heimlîch niht enwaere.
heimlîch vüeget dicke liep,
state machet den diep.
ez was diu maget minneclîch
tandareis vil heimelîch,
ouch het er des vil guote stat
daz er si umbe ir minne bat:
beidiu vruo unt spâte
ze mînes herren kemenâte
wârn sie heimelîch genuoc.
swaz tandareis, der degen kluoc,
wider iwer hulde hât getân
dâ sît ir selbe schuldic an;
müge in nû diu maget wert
mit rehter urteil, als si gert,
ernern, daz sult ir gerne sehen.>
der künec sprach< mac daz geschehen,
des bin ich sicherlîchen vrô,
wan ez stêt mir alsô:
sol ich nemen sîn leben,
sô ist mir sorgen vil gegeben,
wan er mir wol gedienet hât.
sît ez ist iwer aller rât,
sô kom mit vride zuo mir her,
ich wil hoeren ob er
müge mit rehte hie genesen.
solt diu rede alsô wesen,
des waere ich inneclîchen vrô.>
nâch tandareis sant man dô
unt saget im diu maere
daz der lobebaere
mit vride ze hove solde komen.
dô er daz het vernomen,
des wart er herzeclîchen vrô.
der vride wart gekündet dô
über al daz her unt in der stat.
dulcemâr der künec bat
sîn mâge unt sîne werden man,
swaz er der bî im mohte gehân,
mit im ûf daz taedinc rîten.
an den selben zîten
bereite sich diu künegîn,
si wolde ouch bî dem tage sîn
mit maneger klâren vrowen,
si wolde gerne schowen
ob ir sun möhte genesen,
sît des niht rât mohte wesen
er müeste artûs ze rehte stân
der unzuht die er het getân.
des morgens vruo dô ez taget
dulcemâr der unverzaget
unt diu edel künegîn
unt tandareis, der sun sîn,
unt diu maget wol getân,
als ich daz maer vernomen hân,
ûf gestuonden unt giengen dan
dâ der künegîn kappelân
gote ein reine messe sanc.
ir aller herze ân valsches wanc
stuont ze gote unt ouch ir muot.
diu edel küniginne guot
vlêhte got vil sêre
daz er durch sîne êre
ir sun genaedic waere
unde im vride baere
unt in behüet vor aller nôt.
vrou flordibel sich dicke bôt
vür den altaere en kriuzestal,
si tet mit venjen manegen val
nider ûf den esterîch
unt bat got vil inneclîch
daz er ir des tages geruochte pflegen
unt daz er dem werden degen,
tandareis ir amîse,
saelde gaebe in aller wîse,
sô daz er behielt sîn leben,
unt daz ir got geruochte geben
die rede der si genüzze.
daz die liute iht verdrüzze
ir des bat si tiure got
unde daz er keinen spot
über si iht verhankte
unt daz si iht bekrankte
keines menschen zunge,
daz ir sô wol gelunge,
daz ir got daz heil bescherte
daz si den ritter nerte.
tandareis unt dulcemâr
die stuonden mit andâht gar,
unz diu messe gesungen wart.
do bereiten sie sich zuo der vart
die vrowen der künec unt sîne man,
sie zogten von der bürge dan.
dô der künec enbizzen was
ûf sînem rîchen palas,
mit dulcemâr dem künege reit
manec ritter vil gemeit
diu künegîn mit ir vrowen schar
unt ouch diu maget wol gevar
unt tandareis, der degen snel.
gâwân unde karel
die wâren gegen in geriten
unt heten ir vor der stat gebiten,
die solden ir geleite sîn.
die enpfie diu edel künegîn
mit triwen minneclîche,
sam tet der künec rîche
unt ouch diu süeze flordibel
unt tandareis, der degen snel,
unt dar nâch al der vrowen schar
unt ouch der werden ritter gar.
dô der anpfanc geschach,
anticonî diu guote sprach
zuo ir neven gâwân
< ir sult mich geniezen lân
der triwen der ir mir schuldic sît,
daz ir mir an dirre zît
sît guot unt dem sune mîn
gên artûs, dem herren sîn,
dem er vil gedienet hât.
mîn dinc mir kumberlîchen stât.
sol ich mîn kint verliesen,
den tôt wolt ich ê kiesen
ê ich daz wolte ane sehen
daz im iht leides solde geschehen.
karel, mîner muomen sun,
der sol ez billîchen tuon.
gên dem hân ich zwîvels niht,
ob mir diu sippe rehte giht.>
gâwân sprach< vrowe mîn,
ir sult des gar ân angest sîn,
wir gestên iu gern mit triwen bî.>
dô sprach der degen valsches vrî
karel der êren rîche
< vrowe, wir suln willeclîche
iwer êre werben
unt des niht lân verderben.>
dez genâdet im diu valsches ân.
sie riten mit ein ander dan
gên dem her dâ artûs lac.
ez was wol mitten morgens tac.
artûs dem kômen maere
daz dâ komen waere
tandareis der jungelinc
unt sîn vater ûf daz taedinc
unt sîn muoter diu künegîn
unt diu maget diu sô liehten schîn
gap, daz man ir schoene jach,
swer ir liep ie gesach.
als der künec diu maere vernam,
artûs den êren ie gezam
der het die werden gar besant.
swaz man ir in dem her vant
die wâren alle zuo im komen.
die besten het er zim genomen
unt reit mit den werden dan
von dem her ûf den plân
gên disen liuten wert erkant.
dulcemâr der wîgant,
als er den künec artûs sach,
zuo im er zühteclîchen sprach
< ich solde iuch enpfâhen,
kunt ez iu niht versmâhen.
ich hân wider iu niht getân,
ân schulde ich grôzen schaden hân
von iu hie enpfangen.
iwer haz der ist ergangen
gên mir ân mîne schulde,
ich hân wider iwer hulde
mit mînen wizzen niht getân.
welt ir noch iuren zorn lân,
daz gediente ich sicherlîch.>
dô sprach artûs, der künec rîch,
< hân ich iu leides iht getân,
des möhte mich wol hân erlân
iwer sun der mich beswaeret hât.
swie ez nû darumbe stât,
sô hât er an mir zerbrochen
sîn zuht, daz wirt gerochen,
sol ich keine wîle leben.
er muoz mir wandel darumbe geben,
wan des hân ich gesworn>
sô sprach der künec wol geborn,
< mac er mit reht vor mir genesen,
daz muoz ich alsô lâzen wesen.>
dô diu rede von im geschach,
artûs sîn nifteln komen sach,
die künegîn anticonîe
vor valscheit die vrîe.
artûs verre gên ir reit
über daz gevilde breit
unt gruozt si minneclîche.
diu künneginne rîche
vil sêre weinen si began.
sie sprach< artûs, getriwer man,
dû solt got wilkomen sîn,
swie dû doch den schaden mîn
wirbest alsô sêre.
nû tuo an mir dîn êre
unt senfte dînen grôzen haz!
ich getrowet dir ander dinge baz
den daz dû wirbest mînen schaden.
ich bin mit sorgen überladen.
sol mîn sun sînen lîp
verliesen, ich vil armez wîp
muoz von leide sterben.
sol ich nû verderben
von dem liebsten vriunde mîn,
daz muoz got geklaget sîn.>
artûs gezogenlîche sprach
< niftel, mir ist leit dîn ungemach,
daz habe ûf die triwe mîn.
het tandareis den vuoc sîn
ein wênic baz an mir bedâht!
nû hât erz leider dar zuo brâht
daz ich im muoz tragen haz.
ich getrowet im ander dinge baz
den daz er het beswaeret mich.
liebiu niftel, nû muoz ich
dîn schaden werben, dêst mir leit.
ich wil durch dîn werdekeit
mîn zorn gên im lâzen sîn,
ob ich bî den triwen mîn
mit keinem vuoge mac bestân.
mac diu maget wol getân
mit rehte ernern im daz leben,
sô wil ich im die schult vergeben
durch dînen willen, niftel mîn.>
des vröute sich diu künegîn
unt dankte im vlîzeclîche.
artûs der êren rîche
reit mit der küneginne dan
unt ander manec wert man
vür sîn gezelt ûf bluomengras.
ein gesidele dâ gemachet was
da der künec wolt sîn gerihte hân.
artûs der hôch gelopte man,
erbeizte nider ûf daz lant,
von dem pferde huop er zehant
die küneginne rîche,
er vuort si zühteclîche
an daz gesidele bî der hant.
nâch al den besten wart gesant,
künege vürsten grâven rîch
die kômen alle gelîch
vür artûses pavelûn.
noch was der dulcemâres sun
tandareis, der degen snel,
unt diu maget flordibel
niht vür artûsen komen.
als ich daz maere hân vernomen,
der künec an daz gerihte saz,
vil manec ritter valschez laz
vor im sâzen unde stuonden,
die wol ze rehte kunden.
nâch tandareis wart gesant
unt nâch der meide wert erkant.
die kômen vür gerihte dar
mit in der künec dulcemâr
unt gâwân, der degen snel,
unt der werde karel.
dô sie der künec vor im sach,
er stuont ûf unde sprach
< alle die her komen sîn
die hoeren durch den willen mîn
waz ich ûf tandareisen klage.>
sus huop er an mit rehter sage
wie diu maget was zuo im komen,
als ir ez ê wol habet vernomen,
unt wes si het an in gegert
unt wie er si ir bet gewert
unt wie si ûz dem hove entran
mit tandareis, dem werden man,
unde was er het gelobet.
sumelîchen jâhen daz waer getobet
daz tandareis, der junge man,
die juncvrowe vuorte dan
unt dem künege sîn gelübde brach.
flordibel diu maget sprach
< ich bin alsô komen her,
daz ich mit rehter urteil ger
ob ich disen werden man>
sprach diu maget wol getân
< mit rehter urteil mac ernern.
ir enwelt in durch gewalt verhern,
er hât iu anders niht getân.
her künec, ich sol von iu hân
ein vürsprechen der mich wer:
vil wol ich dem den lîp erner.>
der künec sprach< vrowe, des sît gewert,
nemt ze vürsprechen wes ir gert.>
dô sprach diu maget wol getân
< ich ger daz mîn her gâwân
al hie min vürspreche sî,
der ist vor missewende vrî.>
daz erloubet im der künec zehant.
gâwân, der degen wert erkant,
einer sundersprâche gerte.
der künec in des gewerte.
der werde degen gâwân
vuorte die maget sunder dan.
mit im an die sprâche gie
die ich iu benenne hie
( daz wart mit urloup getân):
erec unt her iwân
kaheret unt karel
unt lanzilet, der degen snel,
unt der künec gramoflanz
bêâcurs unt melianz
unt tandareis, der degen klâr,
unt sîn vater dulcemâr
unt anticonî, diu muoter sîn.
gâwân der sprach< vrowe mîn>
zuo der meide wol getân
< vrowe, ir sult uns wizzen lân
iwer rede unt swaz ich sprechen sol.>
diu maget sprach< daz tuon ich wol.
ir ûz erwelter degen wert,
ir hôrt wol wes ich hân gegert
an den künec artûs,
dô ich kom in sîn hûs:
ob mich erwürbe kein man,
den solde er niht genesen lân,
ob ich würde sîn wîp,
dem solde er nemen sînen lîp.
nû ist ez mir alsô komen,
daz ich mir ze liebe hân genomen
tandareis, den jungen man.
got weiz wol daz ich nie gewan
den muot deich wurd sîn wîp:
sol im daz neren sînen lîp,
sô mac er rehte wol genesen,
ez enmöht dan alsô wesen
daz ez waer mîns herren rât.
diu liebe mich betwungen hât,
daz ich im her gevolget hân:
anders hân ich niht getân
wider den künec artûs
wan daz wir ûz sînem hûs
ân urloup sîn gevaren her.
daz wandel ich gerne, swie er
mir gebiutet> sprach diu maget.
gâwân, der degen unverzaget,
wart der rede von herzen vrô.
die ritter sprâchen alle dô
< ir hât der dinge niht getân,
mîn herr sol sînen zorn lân.>
tandareis der unverzaget
sprach< si hât al wâr gesaget.
ich wil bereden an dirre stat
daz ich die maget nie gebat,
sît ich mit ir von hove entran,
daz si mich lopte zeinem man.
ich hân des lebens niht verworht>
sprach tandareis der unervorht,
< wan daz diu maget mit mir dan
ûz mînes herren hove entran,
daz büeze ich swie mîn herre wil.
mich dunkt der arbeit niht ze vil
die ich darumbe lîden sol:
den kumber ich willen dol,
daz ich mîns herren hulde
gewinn nâch mîner schulde.
des helfet mir, her gâwân
unt mîne mâge die hie stân!>
daz lopten sie dem werden man.
sie giengen vür den künec dan.
gâwân sprach< herre mîn,
sol ich vürspreche sîn
dirre juncvrowen klâr,
so gedinge ich ir ân alle vâr
ir reht daz si haben sol;
mac ich ir niht gehelfen wol
mit rede, si sol mîn wandel hân.
ez giht diu maget wol getân
si habe sölher schulde niht
der ir si zîhet unt si giht
tandareis der unervorht
habe des lebens niht verworht.>
mit zühten er zem künege sprach,
als im diu maget ê verjach,
daz tandareis, der degen wert,
nâch ir minne nie gegert.
< si wart ouch nie mannes wîp.
daz sol von rehte im sînen lîp
ernern> sprach her gâwân.
< swer dem rehten wil gestân
der muoz mir volgen unde jehen,
sit von beiden ist niht geschehen
dâ von gekrenket sîn diu wort
diu mîn herre rette dort,
dô er dise maget gewerte
der bete die si an in gerte.
ez giht diu maget wol getân
si welle nemen keinen man,
ez sî dan mînes herren rât.
diu liebe si des betwungen hât
unde ir kintlîcher muot,
der dicke den liuten schaden tuot,
daz si vuor in ditze lant
mit disem ritter wert erkant
der hie vor gerihte stât
unt sich des vermezzen hât
er wel bereden swie man wil.
des nimt er im niht langer zil,
er stêt hie unt ist bereit,
welt ir des nemen sînen eit,
daz er der juncvrowen wert
noch ze wîbe nie gegert.
daz er die maget vuorte dan
des wil er iu ze buoze stân,
swie ir im gebietet.
sîn lîp sich des nietet
daz er leiste iwer gebot.
ez ist kein sô grôziu nôt
die ir in heizet bestân,
welt ir im iwer hulde lân,
er bestê si gerne unt sî sîn vrô.>
gâwân sprach zem künege dô
< herre, ir sult vrâgen
( lât iuch des niht betragen!)
an disem ringe al umbe
ob der wîse unt der tumbe
mir der rede wel gestân
ob tandareis, der junge man,
umb die schulde sül genesen.>
der künec sprach< daz sol wesen.
ich vrâge iuch alle gelîch>
sprach artûs, der künec rîch,
< daz ir saget bî dem eide,
daz ir durch liebe noch durch leide
niwan die rehte wârheit saget,
ob tandareis unt disiu maget
von rehte suln hie genesen
sô, daz die eide reine wesen
die ich darumbe hân gesworn.>
dô sprach gâwân der wol geborn
< ich wil daz sagen ûf mînen eit
daz tandareis unt disiu meit
solher dinge niht habent getân,
man sol sie wol genesen lân.>
des gestuonden alle gelîche,
arme unde rîche,
diu volge was dâ niemen leit
durch tandareis, den helt gemeit.
dô nû diu rede verendet was
daz tandareis der helt genas
( mit rehter urteil daz geschach),
die besten er sunder gesprach.
die bat er zühteclîchen
daz si den künec rîchen
durch sînen willen baeten,
vil gerne si daz taeten,
daz er im gaeb sîn hulde
umb die selben schulde
daz diu maget wol getân
mit im ûz dem hove entran.
diu künegîn anticonîe
vor valscheit diu vrîe
unt der werde dulcemâr
unt al der tavelrunder schar
die bâten zühteclîchen
artûs, den künec rîchen,
daz er sîn schulde verkür.
artûs sprach< ich lege iu vür:
wil tandareis mir einen eit
swern daz er sî bereit
ze leisten allez mîn gebot
mit guoten triwen âne spot,
sô wil ich mînen zorn lân.>
< herre mîn, daz sî getân.>
sprach tandareis, der helt gemeit.
mit triwen gap er sicherheit
swaz er in tuon hieze
daz er des niht enlieze.
der künec lûterlîch verkôs
daz er in âne schulde vlôs
ûf tandareis, den jungen man.
dô daz allez was getân
nu verkos der künec dulcemâr
lûterlîch ân alle vâr
ûf den künec artûs
daz er in suochte in sînem hûs
unt ouch in sînem lande
mit manegem wîgande.
dô daz allez geschach,
artûs ze tandareis sprach
< diu unzuht die dû hâst getân,
des wil ich dich niht erlân,
die muost dû büezen tiure.
dû solt durch âventiure
von hinnen varn in vremdiu lant,
sô daz dir nimmer werde erkant
dîns vater lant noch liute
vür disen tac hiute,
ez sî den mit dem willen mîn.
sô sol diu juncvrowe sîn
bî der künegîn, mîner vrowen,
ich wil ir wol getrowen
si büez si umbe ir missetât.
des mac sîn kein rât,
si muoz gên pritanjen varn,
sô solt ouch dû niht langer sparn,
dû varest von disem lande.>
dem küenen wîgande
muost von schulden leiden
daz er sich muoste scheiden
von der meide wol gevar.
ouch kam der werde degen klâr
dâ von im vil grôze nôt,
doch leiste er daz der künec gebôt.
artûs wolt niht langer sparn,
er wolde heim ze lande varn,
die maget wolde er vüeren dan.
tandareis, der junge man,
vil sêre trûren began
ouch wart diu maget wol getân
mit jâmer gebunden.
nu bereit sich an den stunden
artûs der künec ze sîner vart,
diu wart niht langer ûf gespart.
anticonîe sich beriet,
ê daz diu maget von ir schiet,
daz si mit ir sande dan
zwelf juncvrowen wol getân
die ir mit vlîze pflâgen
unt sich dienstes gên ir bewâgen,
wan si ir sun darumbe bat.
urloup an der selben stat
nam artûs, der künec rîch,
von sîner nifteln minneclîch
unt von ir juncvrowelîn.
anticonî diu künegîn
bevalh artûs, dem künege rîch,
dise maget minneclîch
ûf sîn genâde unt ûf sîn zuht.
von muoter nie sô reiniu vruht
wart geborn sô diu selbe maget.
herzenlîchen wart geklaget
von ir dannen scheiden.
< mir muoz nû vröude leiden>
sprach diu maget wol getân.
< die wîle ich niht vernomen hân
wie ez tandareis ergê,
ich wil niht haben vröude ê.>
ouch swuor ir des der werde man
er wolde alle vröude lân
die wîle er von ir waere
und daz er gar verbaere
gewerf nâch andern wîben,
er wolde staete blîben
mit triwen an der schoenen maget.
tandareis der unverzaget
unt sîn vater dulcemâr
er unt sîne ritter gar
mit artûs dem künege riten,
ungern het er daz vermiten,
dô er nû dannen wande
vil gar ân alle schande.
dô er was komen vür daz lant,
tandareis der wîgant
von dem künege urloup nam,
sîn vater der tet ouch alsam.
tandareis der unverzeit
zuo vrou flordibeln er reit,
er sprach zühteclîche
< vrowe saelden rîche,
got müeze iwer êre pflegen!
ir sult trûrens iuch bewegen
unt sult haben guoten muot
unt wizzet, liebiu vrowe guot>
sprach tandareis, der degen klâr,
< swâ ich in dem lande var,
iu wont doch hie mîn herze bî.
welt ir mich machen sorgen vrî,
sô sult ir âne swaere leben.
daz sult ir mir ze stiure geben
unt sorget, vrowe, niht umb mich
unt wizzet, vrowe mîn, daz ich
iu immer gerne dienen wil
unz an mînes endes zil.>
diu maget trûreclîchen sprach
< swaz mir liebes ie geschach
daz hât mit leide ein ende.
alrest mîn ellende
ist mîn jâmer an mir schîn.
mîm vater unt den vriunden mîn
den bin ich gar ze verre:
swaz mir armen werre
daz ist in leider unbekant.
do ich kom in artûses lant,
dô was mîn lîp gar sorgen vrî,
nû wonet mînem herzen bî
ein trûren, daz muoz immer wern,
unt sol ich dan die lenge enbern
daz ich dîn niht sehen sol,
daz tuot mir wê unt nindert wol.>
diu maget weinen began.
tandareis, der junge man,
sprach< vrowe, ich muoz mit hulden gern
einer bet, der sult ir mich gewern:
daz ir durch den willen mîn
iwer trûren lâzet sîn.
mir kan leides niht geschehen,
man muoz mich ritterlîchen sehen
in iurem dienste swar ich var.>
< got dir lîp unt êr bewar>
sprach diu minneclîche maget.
si kust den helt unverzaget.
do ergienc ein trûric scheiden
von den gelieben beiden.
artûs vuor heim ze lande,
vil gar ân alle schande
brâht er die maget minneclîch
jenovêrn, der künegîn rîch,
unt saget ir diu maere
wie ez verendet waere
unt daz tandareis der wîgant
het versworn sîns vater lant.
daz was der küneginne leit,
durch sippe unt durch sîn werdikeit
klagte si den degen snel.
diu süeze maget flordibel
kom vür diu küneginne rîch,
diu enpfie si minneclîch.
diu reine unt diu guote
mit trûrigem muote
dankte si der künegîn.
si sprach< liebiu vrowe mîn,
ich hân ein unzuht getân;
welt ir mich des engelten lân,
sô ist mîn vröude gar verzert
unt bin immer unernert
von klegelîchem sêre.
nû tuot an mir iur êre,
lât mich in iuren hulden sîn.
ich muoz doch senelîchen pîn
in mînem herzen immer tragen
unt nâch tandareisen klagen
unt hân ich dar zuo iuren haz,
sô sult ir, vrowe, wizzen daz:
sô kan mîn nimmer werden rât.>
diu künegîn sprach< die missetât
die dû gên mir hâst getân.
die wil ich alle varen lân.
dû solt dîn weinen lâzen
unt solt dich trûrens mâzen.
ich wil daz vüegen, swâ ich kan,
daz tandareis, der junge man,
her wider muoz ze lande komen.>
< sô wirt mir al mîn leit benomen>
sprach diu maget wol getân.
der künegîn danken si began
daz sis in ir genâde lie.
die maget sul wir lâzen hie
bî der künegîn, der wart wol gepflegen,
unt sagen wie der werde degen
sich bereite ze sîner vart.
diu wart niht langer ûf gespart.
sîn vater in vil wol beriet
ze der verte ê er von im schiet:
vier ros diu besten diu man vant
über al des edelen küneges lant
diu gap er im unt rîchen solt,
lieht gesteine unt rôtez golt
gap er dem degen maere
swaz vier soumaere
meist getragen mohten;
swaz zuo der verte tohte,
beidiu harnasch unde kleit,
des wart er alles bereit.
zwelf knaben vuort er mit im dan
unt vier juncherren wol getân.
dô daz allez was bereit,
langer er dô niht vermeit,
vür sîn muoter gienc er stân,
urloup nam der junge man
von ir gezogenlîche.
diu küneginne rîche
vil sêre weinen began.
si sprach< ôwê, süezer man,
sol ich dich nimmer mêr gesehen?
mir kan nû leider niht geschehen
dan daz ich dîn enbern sol.>
er sprach< vrowe, gehabet iuch wol,
mir kan leides niht geschehen.
ir sult mich dicke vroelîch sehen>
sprach der degen ûz erkorn.
< sô mîn herre lât sîn zorn
unt ich geleiste daz sîn gebot,
sô scheidet er mich von der nôt
unt lât mich wider in daz lant.>
urloup nam der wîgant
von sîner muoter unde sprach
< ir sult keinen ungemach,
vrowe, umb mîne reise hân.
swaz ir mir êren habet getân
daz wil ich immer diende sîn.>
im kust diu guote künegîn
vil heiz weinnt unt bevalh in got
mit guoten triwen sonder spot.
urloup nam er über al.
manec guot wunsch âne zal
wart im ze stiure dâ gegeben,
daz in got liez mit saelden leben
des bat dâ wîp unde man.
sus schiet der helt von dan
nâch âventiure in vremdiu lant.
von sînem vater wert erkant
der helt urloubes gerte.
sîn dannen scheiden lêrte
trûren wîp unde man.
sîn vater reit mit im dan
sîns landes an ein ende gar.
der werde künec dulcemâr
al dâ mit jâmer von im schiet.
sînem sun er alsus riet,
er sprach< sun, nû sît gemant,
swâ ir vart in vremdiu lant,
sît den besten gerne bî,
die valschen sult ir lâzen vrî
iwer heimelîch, daz ist mîn rât.
an swen ir valsches iuch verstât
den sult ir gerne vliehen
unt iuch zem besten ziehen;
den werden biete êre
nâch iwers herzen lêre,
lebet geselleclîchen
mit armen unt mit rîchen,
ich mein die habent werdikeit,
dâ von wirt iwer êre breit.
sît wîben dienstes undertân,
daz êret wol den jungen man.
waz mac ich sprechen mêre?
got gebe iu saelde unt êre
unt lâz den trôst an mir geschehen
daz ich an iuch muoz noch gesehen
nâch mînem willen als ich ger.>
nâch der rede küsset er
sîn sun unt bat in got bewarn.
sîn vart wolt er niht langer sparn
tandareis, der junge man,
von sînem vater schiet er dan
mit urloup zühteclîche.
der degen êren rîche
sîn mâge unt sînes vaters man
bevalh er got unt schiet von dan.
swaz sie im êren heten getân
des danket in der werde man
mit triwen vlîzeclîche.
den ritter êren rîche
ergâben sie gotes segen.
hin reit der êren rîche degen.
swer mir nû gaebe stiure
ze dirre âventiure
mit worten oder mit lêre
dem wolde ich immer mêre
mit dienste wesen undertân,
wan ich niht der sinne hân,
mir waere guoter helfe nôt.
mîn kranker sin mir daz gebôt
daz ich mich der rede underwant.
an einem buoche ich die vant
in wälhischem getihtet,
nû hân ich si berihtet
mit worten sô ich beste kan.
ich bite iuch, vrowen unde man,
der daz maer getihtet hât
daz ir in des geniezen lât:
er gert von iu niht lônes mêr,
swer daz buoch lese daz er
im heiles wünsche, dêst sîn bet.
wan erz durch kurzwîle tet
daz er daz buoch getihtet hât
unt iuch vil rehte wizzen lât
wie tandareis, der werde man,
schiet von sînem vater dan.
er ist der pleiaere genant
unt tuot iu rehte daz bekant
waz tandareis mit werdikeit
hôher êren erstreit,
ê er wider kom in sîns vater lant.
dô er von dannen was gewant,
dô vuor der gehiure
unt suochet âventiure
von lande ze lande;
dem küenen wîgande
wider vuor vil êren sunder wân.
dô er von sînem vater dan
vuor, dô kêrt der degen balt
sîn rehte strâze in einen walt.
er wolt den künec von ascalûn
gesehen dâ ze schaffenzûn,
wan er sîn rehter oeheim was.
dô er schiet von tandernas,
dô wolde er sînen oeheim sehen,
ungelücke liez sîn niht geschehen.
swen ungelücke bestât
unt in diu saelde verlât
der muoz kumber dulden
von ungelückes schulden,
swem aber saelde ist beschert
dem gelinget wol swâ er vert.
tandareis, de degen balt,
dô er kam in den walt,
dô wart diu saelde im gehaz,
wan er sîn selbes gar vergaz,
daz er mit gedanken streit.
vrou flordibel, diu süeze meit,
kom in sîns herzen gedanc,
sô daz er mit der liebe ranc,
daz er sîn selbes gar vergaz.
daz pfert dâ er ûfe saz,
ein sölh trûren in gevie,
daz er daz pfert gên lie
von im selben swar ez dûhte guot.
beidiu sîn herze unt sîn muot
mit gedanken was gebunden.
do gedâhte im an den stunden
tandareis, der degen balt,
< ich wil durch disen wilden walt
nâch mînem zoge rîten
unt mit gedanken strîten.
wie mac mir immer werden baz?
ich wil der meide valsches laz,
der klâren süezen flordibel>
alsô gedâht der ritter snel
< mit gedanken dienen disen tac.>
ôwê, daz er sich des bewac,
daz ist mir noch vür in leit!
der helt ze aller hinderst reit
unt hiez sîn zoc vür sich varn.
er sprach< ir sult daz bewarn
daz iwer keiner kom zuo mir.
ich wil iuch biten des daz ir
mit mir iht ze schaffen hât
unt mich mit gemache lât
nâch iu rîten disen tac.>
vil lieber denke er dô pflac
nâch der minneclîchen maget,
als mir diu âventiure saget.
sîm zoge was vor im gâch,
aleine reit er hinden nâch,
mit gedanken was im wol.
sît gedanken niemen vluochen sol,
doch wil ich sie schelten.
der ritter muoste engelten
der gedanken nâch der liebe.
in dem walde wâren diebe
unt starke roubaere,
die tâten manege swaere.
die durch den walt wolden varn
die enkunden nimmer daz bewarn,
unt wurden sie ir innen,
sie mohten in niht entrinnen,
sie nâmen in guot unde lîp,
sie viengen man kint unde wîp
unt vuortens zuo ir heimuot.
in dem walde lac ein burc guot,
die het ein rise erbowen
( des moht er niht getrowen),
dem wâren hundert schâchman
in dem walde undertân,
daz wâren küene helde balt.
an vier enden in dem walt
teiltens sich gelîche
unt huoten staeteclîche
der strâze naht unde tac,
niht wan roup was ir bejac.
tandareis, der helt gemeit,
die strâze durch den walt reit.
vrou flordibeln minne
het im sîne sinne
benomen, daz der küene man
nâch den sînen durch den tan
mit gedanken nâch sô verre reit,
daz der degen unverzeit
weder hôrte noch ensach
waz im leides dâ geschach.
dô tandareis, der degen balt,
was nâhen komen durch den walt,
vier unt zweinzic schâchman
die randen sîn gesinde an
unt nâmen in swaz si vuorten gar.
des wart der ritter niht gewar,
wan er sô verre nâch in reit.
nû hôrt der degen unverzeit
schrîen unde wuofen,
nâch helfe lûte ruofen
die sînen in dem walde;
dar gâhte der helt balde,
er wolde ervarn diu maere
waz in geschehen waere.
vil snelleclîche er kom gerant.
nû gesach der wîgant
die sînen in vil grôzer nôt:
etlîch wâren gelegen tôt
die sich satzten ze wer,
ir was wol über sie ein her
der roubaer die sie randen an.
dô tandareis, der junge man,
den schaden an den sînen sach,
er îlte dar unde sprach
< ir herrn, waz hân ich iu getân?
ir sult mich wol rîten lân
mit vride mîne strâze.
ôwê der unmâze!>
sprach der degen wol geborn
< mîn liute die ich hân verlorn
die mac ich nimmer mêr verklagen.>
vil ungelîch einem zagen
wolde er sie erettet hân.
dô het der helt niht anders an
niwan ein kappen scharlatîn
unt einen roc pfellîn,
der was von golde rîch;
ouch vuort der degen lobelîch
von pfâwen vederen einen huot,
sîn swert scharf unde guot
vuort er umb sînen sîten.
dâ mit er an den zîten
ir einen durch den helm sluoc,
daz sîn zem tode was genuoc.
dô daz di andern sâhen,
sie îlten dar gâhen
unt wolden in erslagen hân.
nû begreif der junge man
sîn schilt, den vuorte ein knabe dâ.
mit zorne drungen ûf in sâ
wol zwelf schâchaere.
do enmoht der degen maere
in blôzer niht gestrîten,
er enmohte ouch niht entrîten:
sie heten alle harnasch an
unt riten schoeniu kastelân,
dâ het der küene degen wert
niwan den schilt unt sîn swert;
daz pfert dâ er ûfe saz
daz was an den sprüngen laz
der man bedarf in strîtes nôt.
den schilt er im ze scherme bôt,
dar in enpfienc er manegen slac.
vil schiere er sich des bewac
daz er daz pfert muoste lân,
dâ von spranc der junge man
nider ûf die erde.
dâ stuont der degen werde
unt wert sich als ein vrumer man
zuo im nider in den tan
ir ahte stuonden sâ zehant.
dô wart der küene wîgant
von in wol vunf wunden wunt,
doch werte er sich an der stunt
harte degenlîchen.
doch muoste er in entwîchen.
sîner snelheit er genôz:
über ein ronen, diu waz grôz,
spranc er von in in den walt,
dâ werte sich der degen balt
mit sîner ellenthafter hant.
hinder im was ein steinwant,
daz niemen mohte zuo im komen.
als ich daz maere hân vernomen,
swer über die ronen wolde gân
den sluoc der unverzagte man,
daz er des lebens dâ vergaz.
mit guotem willen tet er daz,
sus rach er sîne wunden.
er het in kurzen stunden
ir wol sehs tôt gevalt,
alsus er sînen schaden galt
den er ân schult von in gewan.
< wir suln den ritter lâzen stân>
sprach einer< unde varn von hinne
mit unserm gewinne,
daz râte ich, welt ir volgen mir.
waz hülfe uns daz ob wir
den helt ze tôde slüegen?
nu lât iuch des benüegen
daz wir im leides haben getân.
ir seht wol daz der küene man
sich sô degenlîchen wert,
daz manegem wirt der tôt beschert,
ê wir den küenen wîgant
gewinnen ûz der steinwant.
ir seht wol er hât mannes muot,
dar zuo ist sîn swert sô guot,
er muoz schaden enpfâhen
swer im kumt sô nâhen,
sîn swert snît stahel unt bein.>
hie mit wurden sie enein
daz sie disen küenen man
liezen bî dem steine stân
unt nâmen allen ir gewin
unt kêrten gên dem walde hin.
hin vuortens liute unde guot.
der ie vor schanden was behuot
tandareis stuont vröuden eine
in dem walde bî dem steine.
er gedâhte in sînem muote
< jâ, herre got der guote,
wie hâst dû sô an mir getân!
nû muoz ich ellender man
immer mêr sîn unvrô,
sît mir mîn dinc ist komen sô,
daz ich mîn liute hân verlorn.
ôwê, daz ich ie wart geborn
ze so grôzem herzen sêre!
nû gerte ich nihtes mêre
wan daz mir got gaebe den tôt.
ôwê der klegelîchen nôt!
welh rât sol mîn nû werden?
ich waene ûf der erden
niemen groezer leit gewan.>
von dem steine gienc er dan
hin wider gên der strâze.
sîn klage was âne mâze
umb sîn liute die er het verlorn.
nû vant der degen wol geborn
sîner knaben vier, die wârn erslagen.
ob den begunde er sêre klagen.
er stuont ob in unt sach sie an,
er sprach< ôwê, ich armer man,
wie sol ich immer iuch verklagen?
ich muoz in mînem herzen tragen
nâch iu jâmer immer mêr.
jesus krist von arde hêr
hilf mir daz ich gerech mîn leit!
ich getrowe dîner gotheit,
sît dû dem rehten bî gestâst,
daz dû mich niht erlâst,
ich gereche ê mîn herzeleit>
sô sprach der degen unverzeit
< an den die iuch hânt erslagen.
solt mir noch der tac betagen,
sô waere ich ein saelic man
unt het got wol an mir getân.>
der helt mit grôzem kumber ranc,
wan in sîn triwe dar zuo twanc
daz er sîne liebe man
begruop in dem wilden tan.
mit eim swerte daz er bî im vant
dâ mit gruop der wîgant
ein gruobe tief unde wît,
dar in er sîne knaben leit
unt bedakt sie mit der erde;
ez wolde niht der werde
daz sie die vögel iht aezen dâ.
von dem grabe gienc er sâ
unt bat got der sêlen pflegen?.
nu enwest der êren rîch degen
war er solde kêren,
daz begunde im trûren mêren.
vil tiure rief er hin ze got,
er sprach< herr, nâch dîm gebot
wil ich dir sêle unde leben
in dîne erbermede geben,
nu beleite unt bewîse mich
nâch dînen gnâden, des ger ich;
dû maht mir gehelfen wol,
wan ichn weiz armer war ich sol.
brinc mich, herre, an etlîch stat
dâ mîner sorgen werde rât.>
nu gedâht der maere degen balt
< ich wil durch disen wilden walt
gên; waz ob mit got beschert
daz mir etwer wider vert
den ich lîhte erbarme,
der mich gotes armen
wîset dâ mîn wunden
mir werden verbunden,
daz ich iht verderbe
unt in dem walde iht sterbe
von mînen wunden die ich hân.
ich wil zuo den liuten gân
die mich von mînen wunden nernt
unt mir durch got sterben wernt.>
sus gienc er durch den walt dan.
sîn schilt truoc der wunde man
unt sîn swert umbe sich,
er gedâhte< ich sol wern mich,
komen mich die rouber an.>
schiere kom er durch den tan
in ein wol erbowen lant.
ein burc er mit den ougen vant,
dar under lac ein wîtiu stat.
der die burc erbowen hât,
der was ein vürste rîche,
vil gewalteclîche
dient im diu burc unt daz lant.
daz lant was poytowê genant,
teschelarz hiez des landes wirt.
tandareis nû niht verbirt,
er gie gên der stat ze poytowê,
im tâten sîne wunden wê.
in die schoenen stat er gie.
den schilt er hinder im lie,
den mohte er langer niht getragen,
beidiu sîn wunden unt sîn klagen
nam im sêre sîne kraft,
des muost der degen ellenthaft
sîn schilt hinder im lân.
mit unkreften gienc er dan
in die stat dâ er vant
under einer louben an der want
vor eines koufmannes tür
ein banc, dâ satzte er sich vür,
wan er enmoht niht vürbaz.
sîn gewant was von bluote naz.
des was er alsô gar ersigen
unt het sich in dem strîte erwigen,
dô man im sîn gesinde vie,
daz im an kreften abe gie.
daz sol niemen vüer ein wunder hân,
wan ez het der junge man
durch den walt gestrichen
sîn kraft was im entwichen.
dô er ûf die banc gesaz,
von unkreften er vergaz
der sinne unt seic nider vür tôt.
nû kom, als ez got gebôt,
der koufman gegangen vür sîn tor;
dâ vant er den ritter vor
ligen unversunnen,
des bluotes gar berunnen.
dô in der koufman alsô vant,
dô hiez er ie sâ zehant
ein knabe balde springen
ein lûter wazzer bringen.
der koufman der hiez todilâ.
mit dem wazzer kuolte ern sâ
unt gôz im ein wênc in sîn munt,
dô blikte er ûf an der stunt.
als er den koufman ob im sach,
dô danket er im unde sprach
< got lône iu, herre, daz ir
mich habet ernert, des habet ir
lôn ze gote unt wizzet daz:
waer ich gesunt unt möhte baz
an lîbe unt an guote,
mir waer des wol ze muote,
mîn dienst waer iu vil bereit.>
der koufman sprach< herre, seit
wer hât diu wunden iu geslagen?>
tandareis begunde im sagen
ez heten die schâchaer getân
in dem walt. dô sprach der koufman
< daz ir nimmer werde rât!
von ir schulden maneger hât
verlorn lîp und guot.>
dem koufmanne wart sîn muot
beswaert, dô er den ungemach
an disem werden ritter sach,
sîn kumber was im starke leit.
er pruofte sîniu rîchiu kleit,
die kappen unt den roc sîn,
der gap von pfelle liehten schîn,
wan daz er was von bluot naz.
der koufman zuo im nider saz
unt begunde in vrâgen maere
von welhem lande er waere
daz er im daz taet bekant.
tandareis der sprach zehant
< herre, ich vuor von tandernas,
unt ist wunder deich genas
vor den roubaern in dem walde.
mîn kumber manecvalde
der muoz got geklaget sîn.
ich sage iu bî den triwen mîn
daz ich vil verlorn hân.>
alsô sprach der junge man
< nû enweiz ich armer war ich sol.
herre mîn, nû tuot sô wol
unt gebet durch got mir iuren rât.
ir sehet wol wie mîn dinc stât:
ich lîde nôt von wunden.
werdent mir die niht verbunden,
sô bin ich benamen tôt.>
dem koufman barmt des ritters nôt,
im überliefen diu ougen
von jâmer tougen,
wan er die nôt an im sach.
zuo dem ritter er dô sprach
< wolt irz von mir enpfâhen,
kunt ez iu niht versmâhen
daz gemach daz ich möhte hân,
ich wolde iu> sprach der koufman
< heilen iwer wunden.>
dô bôt sich an den stunden
gên sînen vüezen tandareis.
der koufman der was kurteis,
er sprach zuo dem wunden man
< herr, des sult ir mich erlân!
ir sît wol dem gelîche,
edel unde rîche
mügt ir wol sîn des dunket mich.>
der koufman sprach< swaz ich
guotes in mîm hûse hân
daz wil ich> sprach der guote man
< mit iu teiln unz an die zît
daz ir wol gesunt sît.>
ez genâdet im der junge man.
der koufman gienc von im dan
in sîn hûs dâ er vant
sîn wîp, der seite er zehant
von dem ritter maere
wie ez im ergangen waere.
der wirt zer hûsvrowen sprach
< wir suln im schaffen guot gemach.
er ist der aller schoenste man
des ich kunde ie gewan
unt ist ein kint der jâre.
ich sage dir daz zewâre
er mac vil wol ein herre sîn,
daz ist an sîn gebaerden schîn.
sîn kappen ist rôt scharlatîn,
einen roc pfellîn
hât er ze naechst an sînem lîbe.
nû geloube daz von wîbe
nie werder vruht wart geborn.
daz er den lîp niht hât verlorn
des muoz got immer geêret sîn.
vil liebiu hûsvrowe mîn,
dû solt in wol enpfâhen
unt heiz des balde gâhen
daz man im schaffe guot gemach.>
diu hûsvrowe zem wirte sprach
< dû hâst vil saeleclîch getân.
wir suln nern den werden man
durch got, daz dunket mich vil guot.
swer gerne gotes willen tuot
der vert vil saeleclîche.
got hât uns guotes rîche
gemachet> sprach daz reine wîp,
< wir haben guot unde lîp
von got, daz sule wir teilen
mit im, wir suln heilen
durch got den sêre wunden man,
dâ tuo wir saeleclîchen an.>
der wirt mit sînem knaben gie
dâ er den ritter ligen lie
unt hiez in inz hûs leiten
unt hiez im schôn bereiten
sunder harte guot gemach.
der wirt ze sînem sune sprach
< île enwec, brînc balde her
den besten arzât, dêst mîn ger,
daz er an disen stunden
im heile sîne wunden,>
alsô sprach der koufman.
des wirtes sun îlte dan
nâch dem besten arzât den er vant,
den brâhte er ie sâ zehant.
als in der koufman ane sach
zuo dem arzât er dô sprach
< mach mir disen man gesunt,
des lône ich dir an dirre stunt>
sprach der guote koufman.
der arzât sprach< daz sî getân>.
dô wart an den stunden
dem helde sîne wunden
verbunden schôn. dô daz geschach,
dô brâht man in an sîn gemach
an ein bette dâ er sanfte lac.
der wirt sîn wol mit triwen pflac,
mit trinken unt mit ezzen
wart sîn niht vergezzen.
diu hûsvrowe des niht enlie,
zuo dem helde si dô gie
unt enpfienc in minneclîche.
der degen êren rîche
der vrowen danken dô began.
einer meide wol getân
bevalh si den ritter wunt,
daz si sîn pflaege zaller stunt.
si mohte wol ir tohter sîn.
daz selbe juncvrowelîn
was gewizzen unde guot
unt alsô tugentlîch gemuot,
daz si sîn wol mit triwen pflac:
beidiu naht unde tac
wont si im mit dienste bî.
diu hûsvrowe valsches vrî
vür sîn bette ûf ein tepich saz,
ir ougen wurden naz,
dô si sach den werden man.
sîne wunden si began
mit triwen klagen unde sprach
< herre, iwer ungemach
der ist mir inneclîchen leit.
ir sult nâch iwer arbeit
niht wan guotes muotes pflegen
unt alles trûrens iuch bewegen.
swaz niemen erwenden kan
dar umb sol sich der biderb man
gehaben wol, dêst mannes muot.
habet ir verlorn iwer guot,
wirt iu niwan der lîp gesunt,
des ergetzet iuch in kurzer stunt
got der nimet unde gît.
sît ir niwan genesen sît,
sô sult ir trûrens iuch bewegen.
gehabet iuch wol, ich heize iur pflegen
vil wol unz ir wert gesunt.>
des genâdet ir wol tûsent stunt
tandareis, der werde man.
er sprach< vrowe, ich enkan
mîner vlust niht wider komen
noch des schaden den ich hân genomen,
ezn ist an der gotes güete,
der mac mîn gemüete
wol ze vröuden bringen.
wil er mir swaere ringen,
sô mac mîn noch wol werden rât.
sîn güete mich her gewîset hât
zuo iu unt zuo dem wirte mîn.
iwer güete ist worden schîn
an mir, unt sol ich hie genesen,
daz muoz von iuren schulden wesen,
dar umb sô gebe iu got sîn rîch.
nû wizzet ein dinc sicherlîch:
kume ich immer von dirre nôt,
daz ich niht lige der wunden tôt,
iu wirt vergolten noch von mir
iwer guot handelunge die ir
mich ane leget, vrowe mîn,
des sult ir vil gewis sîn.>
diu vrowe sach den ritter an.
si sprach< swaz ich iu gedienen kan
unt ouch dar zuo mîn lieber wirt,
unser entwederz daz verbirt,
wir tuon ez willeclîche.>
diu hûsvrowe saelden rîche
gie dan unt lie die maget dâ.
der bevalh si den ritter sâ,
daz si sîn pflaege unz an die stunt
daz er würde wol gesunt.
unt wolden in gerne hân erslagen
vil ungelîche einem zagen
stuont der helt gên in ze wer,
doch was ir über in ein her.
dô tandareis, der werde man,
den ritter sach in noeten stân,
daz muot den degen ûz erkorn,
daz ros nam er mit den sporn
unt rant die roubaere an.
ouch ersâhen sie den man.
nû wart im gên in harte gâch,
daz der sper durch ir einen stach,
daz er viel tôt in den walt;
daz swert zukt der degen balt
unt sluoc ir vier in kurzer stunt.
nû wart dem nôthaften kunt
der vor hin stuont in grôzer nôt
daz im mit triwen helfe bôt
tandareis der wîgant.
dô gienc der degen sâ zehant
mit swertslegen gên im her.
in sîner nôt enpfienc er
disen ritter unde sprach zehant
< got hât iuch mir ze trôste gesant!
ist daz ich hie den lîp erner
vor disem ungetriwen her,
daz kumt von iuren schulden,
daz wil ich nâch iuren hulden
die wîle unt ich daz leben hân
dienen> sprach der werde man.
nû was der roubaere,
küener helde maere,
vunf unt zweinzic an der zal.
der lâgen ahte ûf dem wal:
der het der ritter drî erslagen,
vil ungelîche einem zagen
tandareis die vunve sluoc.
zem ritter sprach der degen kluoc
< wert iuch, degen êren rîch!
nû wizzet ein dinc sicherlîch:
ich hilfe iu sô ich beste kan.>
der roubaer wâren in dem tan
zuo dem ritter werde
gestanden ûf der erde
drîzehen, der sluoc er drî tôt,
die zehen tâten grôze nôt
mit strîte disem küenen man.
die zwelfe ze rosse wârn bestân,
tandareis, der degen balt,
die vunve von den rossen valt,
die siben dannoch mit im striten.
mit unverzagetlîchen siten
wart ir noch zwên von im gevalt,
alsus er sînen schaden galt
den er ân schulde von in kôs,
dô er sîn gesinde vlôs.
sie enmohten disen küenen man
niht hinden noch vor gerennen an
vor den ronen die dâ lâgen.
die helde sich des bewâgen
daz sie diu ros liezen stân
unt stuonden nider in den tan
zuo den zehen die dâ striten
mit dem ritter. der het versniten
ir zwêne alsô sêre,
daz si niht mohten vehten mêre.
sus lâgen ir zwelfe hie erslagen.
die drîzehen( hôrte ich sagen)
râchen sêre der andern tôt,
sie brâhten dise helde in nôt
mit ir manheite.
tandareis der unverzeite
erbeizte nider ûf daz lant,
sîn ros er zeinem boume bant,
zuo dem strîte was im gâch,
mit grimme er sînen schaden rach
den er ân schulde het genomen.
dô sie nû warn ze vuoze komen
die roubaer unt die zwêne man
zuo einander in den tan,
tandareis zem ritter sprach
< ir habet grôzen ungemach
von disen roubaern erliten.
sie müezen, mac ich ez erbiten,
iu lâzen guot unde lîp
unde ouch iwer schoenez wîp.>
ir einer von dem andern spranc.
er sprach< ir müezt ân iuren danc
uns guot unt die vrowen lân
unt waer ez iu vil wol ergân,
ob wir iu liezen den lîp.
swaz ir habet unt daz wîp
well wir vüeren hinnen,
ir enmüget uns niht entrinnen.
ir habet uns unser vriunde erslagen,
daz wirt iu langer niht vertragen,
iwer lîp muoz sîn des tôdes pfant.>
an tandareis den wîgant
lief er mit dem swerte;
der helt in dô gewerte
strîts, sît ers wolde enbern.
er sprach< ich wil iu gewern.
vüert ir von hinne ditze wîp
unser guot unt welt uns nemen den lîp,
des mege wir uns vil gerne wern.
sît uns niht anders kan ernern
wan unser manlîchiu wer,
sô wizt: waer iwer ein ganzez her,
ich würde ân wer niht vunden.>
nû sluoc ouch an den stunden
ir vier mit grimmem zorne ûf in,
tandareis stuont under in
unt wert sich als ein wîgant,
mit sîner ellenthafter hant
sluoc er in manegen starken slac.
vil schier von sîner hant gelac
die vier die ûf in sluogen,
die niun dannoch truogen
gên in werlîche hant.
tandareis der wîgant
mante den gesellen sîn,
er sprach< helt, tuot manheit schîn!
sie sint unser eigen,
ir lîp muoz sîn der veigen,
mirn brest daz swert in der hant.>
der ander ritter wert erkant
sluoc ir gâhes drîe,
tandareis der valsches vrîe
die sehs mit slegen des betwanc
daz ir drîe âne ir danc
sich dem tôde muosten geben.
die drie liez der helt leben,
die gâben im des sicherheit
daz sie nimmer mêr kein leit
getaeten man noch wîbe
unt daz sie mit ir lîbe
büezten die selbe missetât
die ir lîp begangen hât
mit roube an vil manegem man
unt daz sie leisten sunder wân
swaz er sie leisten hieze,
daz ir keiner des niht lieze.
do diu sicherheit wart getân
unt tandareis den sige gewan,
diu vrowe diu gienc zuo in dar,
tandareis, dem degen klâr,
wolt si ze vuoze gevallen sîn.
< nein, vil liebiu vrowe mîn,>
sprach tandareis, der werde man,
< der êren sult ir mich erlân,
daz wil ich dienen immer mêr.>
diu vrowe sprach< degen hêr,
mir ist sô liep von iu geschehen,
daz ich mit wârheit des muoz jehen
daz nie wîp von manne als liep geschach.
wan ich mit mînen ougen sach
daz mîn man stuont in grôzer nôt:
waert ir niht komen, er waere tôt.
des muoz iu saelde unt êre
got immer geben mêre
dan ich iu gebiten kan,
ir hât vil wol an mir getân!>
tandareis zer vrowen sprach
< ob iu iht liebes von mir geschach
unt iurem wirt, des bin ich vrô.>
der helt ze tandareise dô
sprach< vil lieber herre mîn,
ich wil mit dienest immer sîn
swie ir gebiet, daz ist mîn reht,
mîn triwe ist immer gên iu sleht.>
alsô sprach der werde man:
< lîp unt guot swaz ich hân
dâ schaffet mit swaz ir welt.
mîn lîp gên tôde was verselt,
mîn streben hât ir erwant
mit iwer ellenthafter hant.>
tandareis zem ritter sprach
< ob iu iht liebes von mir geschach
des bin ich vrô. nû saget mir,
vriunt, welhes ende welt ir
von hinnen kêren in diu lant?
tuot mir iwer vart bekant.>
der ritter sprach< herre mîn,
gên poytowê wolde ich sîn,
mîn vater ist dâ herre.
ich hân gestrichen verre
mit mîner vriundinne her.>
tandareis seite er
daz der degen wert erkant
in der franzôser lant
die vrowen mit dienste het bejaget.
< nû hât ir, helt unverzaget,
mich von dem tôde hie erlôst,
ich hân noch vil guoten trôst
daz ich unt mîn vriundîn
suln langer bî ein ander sîn
mit vröuden: daz ist von iu komen,
ir habet den prîs unt ich den vromen.
ich bin geheizen liodarz,
mîn vater heizet teschelarz,
unt bin von poytowê geborn.>
dô sprach der degen ûz erkorn
tandareis der wîgant
< herre unt vriunt, nû sî gemant,
sît ir an disen zîten
gên poytowê welt rîten,
sô werbet mir ein botschaft dar;
daz wil ich> sprach der degen klâr
< umbe iu dienen swie ir welt.>
< ich wirbe iu gerne, werder helt,
iwer botschaft willeclîch>
sprach liodarz der êren rîch.
sie wâren an der zîte
nâch dem herte strîte
gesezzen nider in den walt.
tandareis der degen balt,
sprach< helt, wir sîn des niht verzaget,
wir hân zwei unt zweinzic ros bejaget.
die drî die wir gevangen hân
den sule wir ir ros lân,
der anderen sult ir nemen
swie vil iu der welt gezemen;
swelher ir niht haben welt
diu bringet mir, vil werder helt,
ze poytowê in die stat
einem manne der mich hât
in sînem hûse gehandelt wol.
daz ich umbe in dienen sol.>
liodarz sprach< herre mîn,
diu ros suln elliu iwer sîn,
dar zuo schaffet swaz ir welt
mit mir, tugent rîcher helt,
daz leiste ich gerne unt bin sîn vrô.>
tandareis der dankte im dô
unt sprach< ir sult mich des gewern,
sît ir des gewinnes welt enbern
unt sît ir welt in die stat,
herre, als ich iuch ê bat,
sô sult ir vüeren mit iu hin
unser beider gewin
mîm wirte, der heizet todilâ,
ir sult ouch mit iu vüeren dâ
dise drî, daz sie der rosse pflegen
in dem walde unt ûf den wegen.
sô wil ich> sprach der degen balt
< mit iu rîten durch den walt,
daz wir bringen den gewin
ân angest durch den walt hin,
daz uns die roubaere iht nemen,
des müeste wir uns immer schemen.>
tandareis, der junge man,
die drî er vrâgen do began
warumb sie alsô lepten,
daz si nâch roube strepten
beidiu naht unde tac.
der einer sprach< herr, unser bejac
ist ie mit roube gewesen her.>
tandareisen seite er
wes sie in dem walde lepten
unt wies nâch roube strepten
unt wie vil der roubaere
in dem walde waere.
der wâren vier hundert.
< wir heten uns gesundert
in dem walde an vier strâzen,
wir wolde niemen lâzen
durch den walt rîten.
moht wir imz an gestrîten,
wir nâmen im swaz er brâhte her,
mit sînem guote mohte er
mit uns niht gedingen.
moht wir imz an ertwingen,
wir viengen man unde wîp,
wir nâmen ouch manegem den lîp;
swer sich unser wolde wern
der moht den lîp niht ernern,
wir sluogen in zehant tôt
oder er muost von uns komen mit nôt.
hie durch vuor noch nie kein man
den wir mit strîte kômen an,
ir waere wênic oder vil,
als ich iu nû sagen wil,
die sich unser mohten erwern
( herre, ich wil iu des swern)
wan ir zwên hiute an disem tage
unt ein man, als ich iu sage,
der vuor hie durch disen walt,
der was vür wâr ein degen balt.
dem nâmen wir vil rîche abe,
swaz er vuort daz brâche wir im abe
unt viengen im sîn gesinde gar.
daz ich iu sage daz ist wâr.
ez begreif der wîgant
einen schilt vür die hant,
ouch werte sich der küene man,
daz wir den degen liezen stân
bî einer hôhen steinwant.
uns sluoc der degen wert erkant
sehs unser gesellen,
von sînem balden ellen
möhte ich michel wunder sagen.
vunf knaben wurden im erslagen,
er wart selbe starke wunt.
mir sint diu maer niht rehte kunt
wie ez im dar nâch ergie,
in dem walde ich in lie
stânt bî einer steinwant.>
tandareis der sprach zehant
< ir sult mir die wârheit sagen
unde nihtes verdagen;
des ich iuch wil vrâgen,
des lât iuch niht betrâgen
ir saget mirz âne liegen
unt âne allez triegen.
war ist daz gesinde komen
daz ir dem ritter hât genomen?
wie ist ez in ergangen?
habet ir sie noch gevangen
oder hânt sie den lîp verlorn?>
< nein sie, degen ûz erkorn,
sie sint noch gevangen.
wolt iuch des niht belangen,
sô saget ich iu die maere
wâ daz gesinde waere
unt dennoch vil gesindes mêr,
vil vrowen unt manec ritter hêr
manec sarjant und edeliu kint,
diu in der vancnüsse sint.>
tandareis der wart der rede vrô.
< daz hoere ich gerne> sprach er dô,
< durch mînen willen nû saget an.>
dem ritter sagen er began
< herre, in disem walde hie
wont ein man der noch ie
vil grôzen mort gevrumet hât,
umb des site ez alsô stât:
er ist ein rise harte grôz
wol des tiuvels genôz.
der hât ein burc erbowen hie
in disem walde, ich waene nie
ein vester burc wart gesehen.
von der wil ich iu verjehen:
diu burc lît einhalp an dem mer
( ob si suochten elliu her
die ienâ in der werlde sint,
man wîp unde kint,
daz widersaezes kleine)
vor einem hôhen steine.
der ist sô hôch daz kein man
des hât gedanc oder wân
daz er dar über komen möhte,
wan niemen daz entöhte:
daz gebirge ist hôch unde fram,
von dem steine gêt ein mûre dan
wol sehs rosseloufe lanc.
diu mûre hât den umbeswanc
von dem steine unz an daz mêr genomen;
dâ mac niemen über komen,
sô hôch diu mûre ist getriben.
vil manec man ist beliben
zwischen dem steine unt der bürge wît
diu einhalp an dem mêre lît
ûf einem velsen, der ist hôch.
die burc ein mos umbe zôch
unt dirre kreftige walt.
ich sage iu, maere degen balt,
daz daz mos ze keinen zîten
niemen mac gerîten
wan ein geschihte strâze,
diu ist breit ze guoter mâze.
ûf der strâze sint driu hûs geworht,
der pflegent drî risen unervorht.
die lânt ze keinen zîten
die strâze niemen rîten
der in niht ist bekant.
ez hât erslagen der drîer hant
vil manegen ritter unverzeit,
sie pflegent grôzer manheit,
die selben portenaere
sint aller güete laere.
ich sage iu, herre, wie daz dâ stât.
diu mûre diu umb die burc gât
al umbe unz an den burcberc
daz ist ein harte starkez werc
gelîch ietwederhalben her.
in der mûre hât er
gevangen wol vunf hundert man
unt als manec vrowen wol getân
vil edeler kinde unt knaben vil.
vür wâr ich iu daz sagen wil,
diu mûre diu ist underworht.
daz wizzet, degen unervorht.
die vrowen habent ein teil,
daz ist ir beider unheil,
die ritter in dem andern sint
unt dar zuo diu edelen kint.
den guoten sarjanden
den wirt ir leben enplanden:
die müezen stein brechen in dem graben;
die ritter kan er niht schôn haben,
die müezen arbeiten als ein vihe
( der untugent ich von im gihe)
als müezen ouch diu edelen kint;
swaz vrowen dâ gevangen sint
den wirt ir leben sûre,
in der dürre mûre
müezens kumber lîden,
von golde unt ouch von sîden
wurkents maneger hande wât.
sie lîdent grôzer unrât
diu vil jaemerlîch schar,
die vrowen unt diu ritter gar.
diu burc ist hôch unde wît
daz mos ist daz darumbe lît
wol einer raste lanc.
niemen hât deheinen danc
daz er die vrowen unt die man
von dem risen loesen dan.
die strâze diu durch daz mos gât
reht ûf dem dritteile ie stât
ein hûs wol erbowen,
dâ vor mac man schowen
driu tiefe wazzer rinnen,
dâ ist mit guoten sinnen
drî slegebrücken über geworht.
ez giht der rise unervorht,
ob im ein man angesige
unt ob er sigelôs gelige
unt sîne portenaere al drî,
er wel die ritter lâzen vrî
unt die vrowen wol getân
unt wolde ouch werden sîn man
der den prîs an im bejaget.>
tandareis der unverzaget
sprach< nû saget mir mêre.
sît der rise ist sô hêre
unt ouch sölher manheit pfliget.
daz er mit strîte wol gesiget
an einem ieclîchen man,
sô ist daz lasterlîch getân,
zwiu roubet er die strâzen?
er solt die ritter lâzen
mit vride zuo im rîten
die mit im wolden strîten!>
dô sprach der gevangen man
< wol ich iuch des berihten kan.
wir sîn von einem lande,
daz ist an sîner anwande,
dar inne sluoc der vâlant
den wirt mit sîn selbes hant;
dô muoste wir im alle swern,
dâ mit muost wir den lîp ernern,
wir müezen im dienen durch nôt,
dâ mit vrist wir unsern tôt.
er hât unser vier hundert
von dem lande ûz gesundert,
die er hât geteilet in den walt
an vier enden, küener degen balt,
durch sînen grimmen muot,
daz wir im liute unde guot
suln bringen, swer die strâze vert.
des hât sich niemen noch erwert
wan ir unt der selbe man
von dem ich ê gesaget hân.
swie wir sîn roubaere,
geloubet, herre, ein maere:
daz müez wir tuon ân unsern danc,
uns ist die wîle dicke ze lanc,
wir müezen wider got leben,
ân unsern danc nâch morde streben,
daz habet ûf den triwen mîn.
ie hundert müezen hie sîn
einen ganzen mânôt,
als uns sîn meisterschaft gebôt;
sô der ein ende hât genommen,
sô siht man aber hundert komen.
swaz unser an dem roup wirt erslagen,
den schaden müez wir eine tragen,
der wil er keinen mangel hân:
vlur wir eines tages hundert man,
als manegen müest wirm wider geben
oder er naeme uns daz leben.
wir leben kumberlîche!
got von himelrîche
müez unser nôt erbarmen,
daz wir vil gotes armen
von sîme gewalte werden erlôst.
des hân wir aber keinen trôst
daz im bî disen zîten
iemen müge gestrîten,
in slüege dan der gotes slac:
daz waere ein saeleclîcher tac!>
tandareis sprach zehant
< saget mir, wie ist diu burc genant
unt der rise vreissam?
dem bin ich von herzen gram.>
der gevangen sprach zehant
< diu burc ist malmontân genant,
der rise heizet karedôz,
sîns lîbes kraft diu ist sô grôz,
daz in niemen getar bestân.
der ander heizet uliân,
der dritte heizet margôn,
der vierde heizet durkiôn.
die drî sint sîn portenaere,
des lîbes helde maere.>
tandareis, der degen klâr,
sprach< wâ gêt diu strâze dar
gên der bürge veste?
wie gerne ich daz weste!>
der gevangen einer sprach
< herre, welt ir haben gemach,
sô vrâgt niht von der bürge wît,
ir sult enruochen wâ si lît.>
dô sprach tandareis der degen
< ich hân mich rehte des bewegen,
ich wil die selbe burc gesehen,
swaz mir dâ von mac beschehen
daz stêt ze gote> sprach der degen,
< der müeze mîner saelden pflegen.
die strâz sult ir mich wizzen lân,
ich wil gegen malmontân
zuo dem grôzen risen varn,
got der müeze mich bewarn!>
der gevangen einer sprach zehant
< tiurlîcher wîgant,
welt ir niht erwinden
ir welt die burc vinden,
sô lât an disen zîten
unser einen mit iu rîten
der iuch wîse die strâze dar.
ungeverte hât die strâze gar
verirret dâ ze keiner stunt,
wan dem der walt vil wol ist kunt
sich niemen dar verrihten kan.>
tandareis, der werde man,
sprach< ir sult mich wîsen dar,
daz ist an mînem willen gar.>
niht langer sie dô sâzen hie,
sie wurben sus, ich sage iu wie.
an den selben stunden
diu ros sie ze samene bunden
ie vieriu zuo einander dâ,
zwên riten vür die andern sâ,
die triben diu ros nâch in dan.
tandareis, der werde man,
reit mit in unz vür den walt.
liodarz, der degen balt,
bat tandareis, den werden man,
daz er geruochte bî im bestân
die selben naht unz an den tac.
ein schoeniu burc dâ nâhen lac
von dem walde niht ze verre,
dar über was herre
der rîche grâve teschelarz.
nû bat sîn sun liodarz
tandareis den degen klâr,
daz er mit im kêrte dar,
des gewerte in der wîgant.
gên der bürge riten sie zehant.
sie wurden wol empfangen dâ,
liodarz der schuof ie sâ
in allen harte guot gemach.
des morgens dô der tac ûf brach
dô was tandareis bereit
unt komen in sîniu wâpenkleit,
er wolt niht langer bîten,
gên malmontâne rîten
wolt er, der degen ûz erwelt.
liodarz, der werde helt,
brâht diu ros, als er in bat,
ze poytowê in die stat
unt seite ouch diu maere dâ
sîme wirte todilâ,
swaz im der werde helt enbôt.
< nu beschirme in got vor aller nôt>
sprach der guote koufman.
< swaz ich im gedienet hân
daz hât er mir vergolten wol,
umb sîn saelde ich immer biten sol.>
liodarz ûf die burc reit;
sînem vater wart geseit
diu lieben niwen maere
daz sîn sun komen waere.
der wart vil wol enpfangen.
dô daz was ergangen,
sîm vater er dô sagte
wie der unverzagte
in lôste von vil grôzer nôt,
dô er waere gelegen tôt,
tandareis, der degen lobesam.
dô er disiu maere vernam
sîn vater unt diu muoter sîn,
< got müeze sîner tugenden schîn
tuon an dem vil werden man
von des manheit ich dich hân
gesehen, lieber sun mîn,>
sprach sîn muoter< ich wil immer sîn
diu sîner saelden wünschen muoz,
mir ist nû aller sorgen buoz,
sît ich dich lebendic hân gesehen.>
sîn vater sprach< ich mac wol jehen
daz mir grôz saelde ist beschert.
der dir den lîp hât ernert
der müeze immer saelic sîn,
des wünschet im daz herze mîn.>
liodarz der jungelinc
sprach< got lâze im sîniu dinc
wol nâch saelden ergân!>
hie sule wir dise rede lân
unt sagen wie der unverzeit
tandareis mit manheit
erlôste zuo malmontân
manec vrowen wol getân
unt manegen ritter wert erkant,
edeliu kint vil sarjant
den kom er dâ ze trôste,
sîn hant mit strîte erlôste
von kumber dâ vil manegen man.
die gevangen vuorte er mit im dan
von liodarz, dem werden degen,
der gap im manegen guoten segen.
die gevangen swuorn im eide
daz sie durch liebe noch durch leide
noch durch keiner slahte nôt
von im geschieden unz an den tôt.
dô er von liodarz schiet,
wie sîn reise dô geriet
des sage ich iu die wârheit.
mit sînen gesellen er dô reit
durch den walt irresam
unt manegen hôhen berc vram
unt durch manege wilde,
da enwas kein gevilde
niwan berc unde walt.
an dem dritten tage der degen balt
kam an ein mos, daz was breit,
diu strâze diu er dâ reit
diu was grasic unt ungebant.
ein burc er mit den ougen vant,
diu gleste gên im vaste:
mêre den ein raste
sach er die burc vor im stân.
diu was, als ichz vernomen hân,
hôch wît unde veste,
in aller wîs diu beste
die er mit ougen ie gesach.
der ritter einer zuo im sprach
< herr, seht ir die burc wît
diu vor iu ûf dem berge lît?
da engegen sult ir rîten,
welt ir mit dem risen strîten.
got müez iu den lîp bewarn!
wir getürre hie niht vürbaz varn.
ist ez iwer wille, degen balt,
wir wolden rîten in den walt
unser vriunde da begraben,
daz sie den wolfen unt den raben
iht würden zeiner spîse.>
dô sprach der ritter wîse
< der triwen der gan ich iu wol.
ein dinc ich immer dienen sol:
kumt her wider über siben tage
unt schowet wie ich mich gehabe.>
daz lopten sie dem werden man,
sie nâmen urloup unt vuoren dan
von dem ritter in den walt.
tandareis, der degen balt,
kêrte die strâze durch daz muor,
gên der burc reht als ein snuor
reit der degen unverzeit,
als mir diu âventiure seit.
daz mos was einer raste breit.
der helt vermezzenlîche reit
des weges wol daz dritteil.
dâ vant der degen âne meil
ein vestez hûs vor im stân,
dâ vor ein tiefez wazzer ran,
dar über ein brücke was bereit.
tandareis der unverzeit
die strâze unz an die brücken reit,
dâ hielt der degen unverzeit.
diu valbrück was ûf gezogen,
der ritter êren unbetrogen
vil lûte ruofen began
unt bat sich über die brücken lân.
nû stuont ein knabe ob dem tor,
der sach den ritter dâ vor,
den vrâgte er waz er wolde
daz er im daz sagen solde.
der ritter sprach mit guoten siten
< ich hân die strâz dâ her geriten
unt wolde hînte hie bestân,
wolt ir mich in daz hûs lân.>
der knabe sprach< ich râte iu daz:
kêrt wider unt rîtet vürbaz
dâ ir baz sît dan hie.
saget an, wie getorst ir ie
mîns herren wec gerîten?
iuch hât ze disen zîten
iwer unheil gewîset her.
ich bin des iwer gewer
daz man iuch hie vil gerne siht,
iwer her komen vrumt iu niht,
ir gewinnet sîn grôz unêre.
nû volget mîner lêre,
gâht von hinnen balde
unt hebet iuch gên dem walde,
ob ir müget entrinnen,
ê iwer werde innen
mîn herre der dirre porten pfliget,
wan er an sînem gemache liget
unt weiz niht daz ir hie sît.
hebet iuch enwec, êst an der zît!>
tandareis zem knaben sprach
< hât iwer herr vür ungemach
ob ein man kumt geriten her
der niht vürbaz mac? dem solde er
erbieten etlîch êre
nâch sînes herzen lêre:
darumbe würde er geprîset,
ob in des sîn herze wîset.
sol iuren herren niemen sehen,
waz lobes sol man im dan jehen
oder êren von im sagen?
juncherre, ir sult in niht verdagen
hie ûz halte ein noetic man,
der wolde gerne hie bestân,
möht ez mit sînen minnen sîn.>
der knabe sprach< dem herre mîn
ist liep, welt ir hie bestân,
iu wirt hie daz gemach getân
des ir gerne möht verbern
unt ander herberge gern.
ir möht wol rîten vürbaz!
ich waene ir traget iu selben haz,
daz ir sô ungerne lebet.
sît ir nâch dem tôde strebet,
so ist billîch daz man iu gewer.
ritter, nû wol în her!>
sprach der knaben unt lie die brücken nider
< ir kumt hin ûz selten wider.>
tandareis der unverzeit
vür sich in daz hûs reit,
der knabe der slôz zuo daz tor
unt die valbrücke dâ vor.
zem ritter er mit zorne sprach
< iu ist gewesen al ze gâch
her în, daz wizzet sicherlîch.>
tandareis der êren rîch
kêrte sich an keine drô,
zuo dem knaben sprach er dô
< vriunt, dû dröust mir âne nôt,
jâ lige ich niht vor vorhten tôt,
ich ensihe noch niht der vreise
darumbe ich mîne reise
in ditze hûs wolde lân.>
der knabe sach den ritter an
unt erbarmet in sîn grôziu nôt,
als im sîn triwe gebôt.
zuo dem ritter er dô sprach
< ich sage iu daz ir ungemach
gewinnet hie, daz ist mir leit.
helt, swaz ich iu hân geseit
daz hân ich durch guot getân
unt wolde iuch gerne erwent hân
daz ir her în niht waeret komen,
wan ez ist manegem hie benomen
beidiu lîp unt êre.
nû vürhte ouch ich vil sêre
iu müeze hie alsam geschehen;
daz ist mir leit, daz wil ich jehen.
helt, ir wert des niht erlân
ir müezt den herren mîn bestân,
der ist ein rise harte grôz,
ez lebet an manheit sîn genôz
nindert, daz geloubet mir.
nû wert iuch, helt, unt welt ir
behalten lîp unt êre.
ich sage iu vürbaz niht mêre.>
< nû walt sîn got> sprach der degen,
< der müeze mîner êren pflegen.>
tandareis der unverzeit
ûf den hof vür den palas reit
dâ der rise ûf lac
unt dannoch sîns gemaches pflac.
tandareis, der werde degen,
vor dem palas an der stegen
erbeizte nider der wîgant,
sîn ros er an die stegen bant.
der knabe von im gâhte,
disiu maere er brâhte
sîm herren ûf den palas
daz der ritter komen was.
des wart der rise harte vrô,
zuo dem knaben sprach der dô
< habe dir sîn ros unt swaz er hât,
wan des ist dehein rât
er müeze mit mir strîten.>
nû gienc er an den zîten
dâ er sînen harnasch vant.
dô wâpent sich der wîgant
in einen halsperc vesten
den schoensten unt den besten
den ie man an getruoc.
zwô îsenhosen guot genuoc
leit er über sîniu bein,
ein helm den nie swert dehein
mohte gewinnen
( er was geworht mit sinnen)
er balde ûf sîn houbet bant,
ein scharfez swert der wîgant
gurte umb sîne sîten;
dô nam er an den zîten
sîn schilt, der hienc an einer want,
ein stahelstange er in die hant
nam unt gienc mit vröuden dan
dâ er vant den werden man.
er vröut sich daz er solde
vehten, wan er wolde
niemen durch daz hûs lân,
er müest mit strîte in bestân.
swen er mit strîte über want
den sant der rise sâ zehant
gên malmontân,
dâ wart im guotes niht getân.
der rise der hiez durkiôn
unt sîn bruoder margôn,
der dritte bruoder hiez uliân.
sie heten mordes vil getân
mit strîte an vil manegem man,
sie wolden niemen vür lân,
er müeste mit in strîten.
man vant sie zallen zîten
in grôzer ungüete,
ir mortlîch gemüete
was grimmic zallen zîten,
ir muot stuont niwan ûf strîten
unt wies den liuten taeten leit,
ouch pflâgen sie der manheit,
daz in an den zîten
niemen mohte gestrîten.
durkiôn, der starke man,
îlte von dem palas dan
ûf den hof dâ er den wîgant
stênt bî sîme rosse vant.
als tandareis den risen sach,
in sîme herzen er dô jach
er gesaech nie man sô starken mêr.
der rise gie gên dem ritter hêr,
tandareis der êren rîch,
stuont hie unverzagetlîch.
der rise zorneclîchen sprach
dô er den ritter ane sach
< saget an, vil tumber man,
wes hât ir iuch genomen an,
daz ir her geriten sît?
ir müezet darumbe enpfâhen strît,
daz ir die vrevel hât getân.
nû wert iuch> sprach der starke man,
< iuch kan anders niht ernern.>
der ritter sprach< sol ich mich wern,
daz tuon ich> sprach der werde man.
< welt ir mich strîtes niht erlân
unt welt mir âne schulde nemen
den lîp, sô sol mich des gezemen
daz ich mich wer die wîle ich mac.>
der rise sprach< dîn jungster tac
der mac dir wol erschinen sîn,
daz habe ûf die triwe mîn.
wil dû dich mir vür eigen geben,
sô wil ich dich lâzen leben.>
tandareis der sprach zehant
< nû sihst dû, küener wîgant,
daz ich noch unbetwungen stân.
ich waen daz ie kein vrumer man
sich zeigen gaebe, in twunc sîn nôt:
ich wolde ê lieber ligen tôt,
ê ich dir würde undertân.
du gewünne nie sô triwen man
der dîn eigen waere.
mir ist dîn rede swaere
daz dû mîn zeigen hâst gegert,
dû wirst wol strîts von mir gewert,
wan ich bin her durch strîten komen.>
dô daz der rise het vernomen,
diu rede was im ungemach.
mit zorne er zuo dem ritter sprach
< dîn hôchvart müet mich sêre,
dû wirst gespart niht mêre,
sît dû dich hâst an genomen
daz dû durch vehten her sîst komen,
daz muoz dir an dîn leben gân.>
der rise der lief den ritter an
unt wolde in gerne hân erslagen,
vil ungelîche einem zagen
stuont ze wer der degen wert,
manlîch zuket er daz swert.
der rise mit sîner stangen
der swaeren unt der langen
die er in sîner hende truoc
mit kreften nâch dem ritter sluoc
unt wolde in gerne erslagen hân,
do entweich im ûz dem slage dan
tandareis, der degen kluoc.
der rise sô krefteclîchen sluoc
nâch im einen slac sô grôz,
daz er nâch dem slage schôz
ûf die erden an der stunt.
von dem streiche wart er ungesunt,
der val wart im enplanden.
tandareis mit beiden handen
sluoc im an den stunden
eine starke wunden
durch den helm in daz houbet sîn.
die viwers vanken gâben schîn
als dâ brünne ein viwer grôz,
der helm von dem slage erdôz,
daz lange lac der starke man,
daz er sich rehte nihte versan
waz im geschehen waere.
tandareis, der degen maere,
het in kurzen stunden
dem risen vier wunden
geslagen ê er sich versan.
dô der ungehiure man
der starken wunden enpfant,
vil snelleclîch der vâlant
ûf spranc unt lief den ritter an:
dem vil grimmigen man
was erzürnet der muot.
vor im stuont der degen guot
in noeten, wan der starke man
sô sêre zürnen began.
dô er enpfant der wunden,
dô sluoc er an den stunden
nâch tandareis ein slac sô grôz,
daz al daz hûs dar nâch erdôz.
tandareis ûz dem slage spranc,
dem risen er âne sînen danc
sluoc ein wunden in ein knie
diu im an sîn herze gie.
diu wunde begunde in twingen,
daz er niht mohte gespringen
snelleclîchen als er ê tet,
er enmohte niht komen von der stet:
diu knieschîb was im enzwei.
der rise von grim sô lûte erschrei,
daz von im luft unt erde erdôz.
der rise die stangen nâch im schôz
ein klafter in die erde,
tandareis der werde
vil snelle ûz dem schuzze spranc.
ein swert schoene unde lanc
daz vil vreislîchen sneit,
dâ mit der rise dicke streit,
zukt er mit grimmem muote.
tandareis der guote
sach wol daz der starke man
mit unstaten muoste stân;
des wart der ritter harte vrô,
an den risen lief er dô
unt liez in keine ruowe hân.
ouch hete sich der starke man
verbluotet alsô sêre,
daz er nû niht mêre
vor unkreften mohte
noch ze vehten niht mêr tohte;
daz er vil wol bescheinde:
an die mûre er sich leinde,
wan er niht mêr mohte gegên
noch an dem bein niht wol gestên
dar în er verwundet was.
vor der stegen an dem palas
leint er unt werte sich mit slegen.
tandareis, der werde degen,
lief den starken risen an,
er liez in dâ niht langer stân,
er sprach< dîn ruowe ist al ze lanc!
dû muost âne dînen danc
mich lâzen leben> sprach der degen.
der rise mit vil starken slegen
sich werte als ein degen balt,
tandareis er nider valt
mit einem slage den er im sluoc
ûf den helm den er ûf truoc,
daz er vor im dar nider lac.
ê er erzüge den andern slac,
do entweich der ritter von im dan.
nâch dem slage der starke man
sich sô sêre het ergeben.
der rise gedâhte< ich wil mîn leben
vristen al die wîle ich mac,>
mit kreften wac er dar ein slac.
waer tandareis, der junge man,
niht entwichen vor dem slage dan
in het der rise erslagen tôt.
nû muoste entwîchen von der nôt
tandareis, der snelle man,
spranc von dem risen dan,
daz im niht von dem slage geschach.
dem risen was alsô gâch,
daz er vil nâch dem slage nider,
tandareis der liez in wider
niht ûf stân, daz geloubet,
er sluoc im ab daz houbet.
dô tandareis den sige gewan,
er stuont ob im unt sach im an
der dâ lac vor im erslagen.
er sprach< ich wil lützel klagen
dînen tôt, wan dû waere
ein rehter mordaere,
keines übels dich verdrôz,
dîn herz was aller güete blôz,
dîn mürdic hant hât manegen man
ân schult sîn leben gewunnen an:
daz wolt dir got niht mêr vertragen.
nû lît dîn lîp hie erslagen,
der manec mort gevrumet hât.
swie ez mir darumbe ergât,
diu werlt muoz vor dir vride hân.>
von dem risen gienc er dan
ûf des risen palas.
swaz volkes bî dem risen was
die hiez der ritter vür sich komen,
als daz maere hân vernomen.
die swuorn im hulde alle gelîch
unt tâten daz vil willeclîch,
sie vröuten sich des risen tôt:
sie muosten im dienen durch nôt,
dâ mit vristen sie ir leben.
im wart lobes vil gegeben
von dem gesinde daz dâ was.
ûf des risen palas
entwâpent sich der werde man,
vil guot gemach wart im getân
von dem gesinde daz er dâ vant.
die naht was dâ der wîgant,
daz man sîn wol mit triwen pflac.
des morgens dô im kom der tac
unt der helt enbizzen was
ûf des risen palas,
sîn harnasch hiez erm bringen dar.
dô wâpent sich der degen klâr,
er wolde vürbaz rîten
zer andern klûs durch strîten.
dô der junge werde man
het allen sînen harnasch an,
dô stuont er ûf unde sprach
ze dem gesinde daz er dâ sach
< ich wil vürbaz rîten
gên malmontân durch strîten.
got müeze iu lîp unt êr bewarn,
ir sult ledeclîchen varn
swar ir in der werlde welt>
sô sprach der tugent rîche helt
< unt habet iu swaz hie guotes sî.>
dô wart dem degen valsches vrî
gedanket vlizeclîche.
von dem palas gie der êren rîche
ûf den hof dâ er vant
den risen den dâ sluoc sîn hant
vil ungelîche einem zagen;
den hiez er in daz wazzer tragen,
daz man in würfe dar in.
nû truoc in da gesinde hin
ûf die brücke unt warf in in den wac.
sîn herze ie ungüete pflac,
des engalt ouch er vil sêre:
man bôt im niht die êre
daz man in het begraben dâ,
man warf in in daz wazzer sâ
unt liez in vliezen von dan.
tandareis, der werde man,
gie dâ er sîn ros vant,
dar ûf saz er zehant.
sîn was des nahtes wol gepflegen.
urloup nam der werde degen
von dem gesinde daz er dâ vant,
hin reit der ritter wert erkant
gên der andern klûse.
daz gesinde in dem hûse
nâmen swaz sie vunden;
an den selben stunden
sie zunten an, daz hûs verbran,
unt huoben sich vroelîche dan
ieclîcher heim in sîn lant.
tandareis der wîgant
gên der andern klûse reit.
margôn dem risen wart geseit
sîns bruoder hûs war an gezunt.
dô sprach er an der selben stunt
< tuot mir balt mîn harnasch her,
ich wil besehen ob er
sî noch lebendic oder tôt.>
er leit von gedanken nôt
wie ez sînem bruoder waere ergân.
dô er het al sîn harnasch an,
sîn helm er balde ûf gebant,
sîn swert gurte er umb zehant,
sîn stahelstangen er ouch nam,
sîn gebaer was vreissam.
ein schilt zukt er ab einer want,
von der klûse îlt der wîgant,
über die brücke wart im gâch.
im wart wênic gesegent nâch
von dem volc daz bî im was,
sie liefen ûf den palas
unt sâhen die klûse daz sie bran;
des wunsches pflac dâ manec man
daz der rise waere erslagen,
sie wolden ouch vil lützel klagen
ob den risen allen geschaehe alsam.
sîn herze was an vröuden lam,
daz er niht weste der maere,
ob sîn bruoder lebendic waere
oder wie ez umbe in waere ergân.
in den gedanken îlte er dan
gên dem hûs daz sêre bran.
nû sach der rise den küenen man
ûf dem wege rîten her,
in sîner hant vuort er ein sper,
daz was grôz unt unbesniten,
mit unverzagetlîchen siten
reit er gên dem risen her.
nu gedâht der rise< daz ist der
der mînen bruoder hât erslagen,
daz wirt im langer niht vertragen.>
mit zorne gâhte er gên im dar.
nû nam der helt des risen war
daz der îlte gên im her,
ûf warf er daz sper
unt hielt ze wer als ein degen
der sich des lîbes hât verwegen.
dô der rise sach den man,
er huop sich loufende dan,
ouch was dem ritter gên im ger,
under den arm sluoc er daz sper
unt nam daz ros mit den sporn,
er het den starken man erkorn
gên dem herzen ûf die brust.
in lêrt sîn kunst unt sîn gelust
daz er die tjost volbrâhte
als sînes herzen gir gedâhte.
hurteclîchen kom er dar
unt nam des vil rehte war
daz er in ûf die brust stach.
von der tjost der schaft zerbrach
unt gestahte im in der brust daz sper.
mit dem rosse stiez er
dem risen einen sölhen stôz,
daz der starke man vil grôz
von dem wege strûhte in daz mos
unt daz von dem stôz daz ros
ûf die hehsen kom dar nider;
des erholte ez sich wider,
sô daz ez vallens gar vermeit.
tandareis der unverzeit
warf wider unde zukt daz swert.
nû sach der edel ritter wert
den risen ligen in dem graben.
er gedâhte< ich sol niht alsus haben,
unt kaeme er ûf, daz waer niht guot,
so erzurnte er lîhte mînen muot.>
vil snelleclîche erbeizte er,
als in lêrte sîns herzen ger,
daz ros lie der degen stân
unt îlt hin dâ der starke man
in dem mosgraben lac
unt sluoc im einen starken slac
durch den helm in daz houbet.
dâ von wart er betoubet,
er moht sich niht verrihten wider,
in daz mos sanc er nider,
swenne er wolt sîn ûf gestân.
dâ von wart dem starken man
daz leben an der stat benomen,
er moht niht ûz dem mose komen,
dar in was er versunken.
er waer vür wâr ertrunken
in dem mose ân ander nôt,
tandareis tet im den tôt:
daz houbet er im abe sluoc.
von im gie der degen kluoc
dâ er sîn ros het gelân,
dar ûf saz er unt reit dan
gên des risen hûse.
die liute in der klûse
heten daz vil wol gesehen
waz von in zwein dâ was geschehen.
daz der rise dâ was erslagen
daz hôrte man dâ niemen klagen,
wan er die liute des betwanc
daz sie im dienten âne ir danc,
als sie sîn eigen waern gewesen:
anders waern sie niht genesen
vor im einen halben tac,
sô grôzer ungüete er pflac.
nû was sîn ungüete gelegen.
gên der klûse reit der degen.
swaz liute in der klûse was
die îlten von dem palas,
gên im vür daz tor sie giengen,
den helt sie wol enpfiengen
unt vuorten in in daz hûs dan
unt bâten in von dem rosse stân.
von dem rosse stuont er zehant,
ein knabe sich des underwant
unt pflac sîn wol, den werden man
vuort man ûf den palas dan
unt entwâpent in; dô daz geschach,
man schuof im guoten gemach,
mit trinken unt mit ezzen
wart sîn niht vergezzen.
bî den liuten er beleip,
unz er den tac hin vertreip.
dô er gên âbent hete gaz,
vil lützel man des dô vergaz
man bette im, daz er sanfte lac.
des morgens dô im kom der tac
dô was daz ezzen bereit,
man riht den tisch( wart mir geseit)
unt gap im wirtschaft volleclîch.
dô der degen êren rîch
enbizzen was, dar nâch zehant
nâch sînem harnasch wart gesant.
daz wart im getragen dar.
dô wâpent sich de degen klâr,
er wolt zer dritten klûse varn.
dô baten sie in got bewarn.
swaz dâ ingesindes was,
ê er kam von dem palas,
die hiez der degen êren rîche
varn ledeclîche
swar sie trüege ir selbes muot.
er gap in hûs unde guot,
des genâtens im alle gelîche.
daz hûs was guotes rîche,
des underwunden sie sich sâ.
der helt nam urloup von in dâ.
nû bâten sie sîn got pflegen,
sie wunschten daz der werde degen
dem risen müeste gesigen an.
dô er von in was komen dan,
niht langer sie sich sûmten,
die klûse sie alle rûmten
unt nâmen swaz sie vunden,
daz hûs sie ane zunden,
ê daz sie schieden von dan.
nû sach der starke uliân
sîns bruoder hûs brinnen,
er gedâhte in sînen sinnen
< wâ von mac daz geschehen sîn?
ich weiz wol daz die bruoder mîn
beide sint sô manhaft
unt habent ouch sô grôze kraft,
daz sie wol slüegen ein ganzez her
gewalteclîchen âne wer.>
< mich wundert> sprach der wîgant
< wâ von diu klûse sî verbrant.>
sus stuont er unde warte dar.
tandareis, der degen klâr,
gên der vesten klûse reit.
der rise sprach< ich waen ener seit
uns diu rehten maere
wâ von daz hûs verbrunnen ware
der dort gên uns rîtet her.>
tandareis der het ein sper
genomen in dem hûse,
ê er schiet von der klûse,
daz vuort der degen in sîner hant.
vermezzenlîch der wîgant
reit gên der driten klûse.
nû vant er von dem hûse
den ungehiuren uliân
disehalp des wazzers stân
gewâpent wol ze strîtes wer.
in mohte ervürhten wol ein her.
als in tandareis ersach,
in sînem herze er des jach
er gesaehe nie man sô grôz,
er was des tiufels genôz,
in der mâze als ein turn hôch.
den rehte zageheit ie vlôch
tandareis der unverzeit
ân vorhte gên dem risen reit.
als in der rise komen sach,
zuo dem ritter er dô sprach
< saget an, küener wîgant,
wâ von ist die klûs verbrant
der mîn bruder margôn pflac
mit huote unz an disen tac?
kunnet ir mir gesagen daz?>
< unt waere iu iht dester baz,
ich sagte iu wol diu maere
wie ez ergangen waere
dâ ziwer bruoder hûse.
ichn waen daz sie die klûse
immer mêr gebowen!
welt ir sie gerne schowen,
ir müget sie âne houbet sehen.>
< von wem ist daz mort geschehen?>
sprach der rise uliân
< daz sult ir mich wizzen lân.>
tandareis, der werde degen,
sprach< ir hôchvart ist gelegen.
vür wâr wil ich iu daz sagen:
wer iwer bruoder hât erslagen
der ist niht ein mordaere.
die rede ich wol bewaere,
swer in darumbe sprichet an.>
dô sprach der starke uliân
< ir habet wol halben wec verjehen.
ist daz mort von iu geschehen,
als ich hân von iu vernomen,
sô sult ir nimmer hinnen komen.
kein gelouben ich des hân
daz irz habet offenlîch getân,
ir hâts slâfende erslagen
gelîche einem boesen zagen.>
tandareis der wîgant
sprach< sie hât erslagen mîn hant
mit rehter wer offenlîch.
helt, unt sît ir êren rîch,
sô zîhet mich keins mordes niht!
vil lîht von mir iu sam geschiht
als iuren bruodern ist geschehen:
ich lâze iuch daz vil wol besehen
daz ich nie kein mort getet.>
daz ros nam er an der stet
ze beiden sîten mit den sporn,
ez sluoc der ritter wol geborn
under den arm daz sper,
durch den risen stach er
daz sper unz an die hant gar,
sô hurteclîchen kom er dar.
der rise nâch dem ritter sluoc,
dô in daz ros vür in truoc,
daz ros hinderm satel abe.
nâch dem slage des tiufels knabe
viel ein sô kreftigen val,
daz ez alsô lûte erhal
als ein turn braeche nider.
ê er sich verrihte wider,
dô het im tandareis geslagen
vil ungelîche einem zagen
drî starke wunden.
dô er der het enpfunden,
ûf spranc der vâlantes man
unt lief den edel ritter an
unt wolde in gerne erslagen hân;
der ungehiure uliân
mit sîner swaeren stangen
der grôzen unt der langen
tet er nâch im einen swanc.
der ritter ûz dem slage spranc,
tandareis der wîgant
sluoc dem risen abe die hant.
diu stange enpfiel dem starken man,
daz swert wolte er gezucket hân.
tandareis der nâher trat,
er sluoc in an der selben stat
ein wunden in die sîten.
dar nâch in kurzen zîten
daz bluot begunde wallen,
der rise der muoste vallen,
wan er mit dem tôde ranc.
daz houbet er im abe swanc
unt warf ez von im in den graben.
er sprach< diu werlt muoz vride haben
vor dir, ungehiurem man,
dîn hant hât mordes vil getân.>
von dem tôten gienc er dan
über sîn ros unt sach ez an.
er sprach< ich muoz von schulden klagen!
mir ist leit daz dû bist erslagen.
doch hân ich im vergolten,
daz ich var unbescholten:
sluoc er dich, ich sluoc ouch in.
umb dînen tôt ich trûric bin,
doch mac sîn werden guot rât,
sît ez sô darumbe stât
daz mir diu burc sô nâhen lît,
daz ich dar kume in kurzer zît
dâ ich vinde den selben man
von dem ich disen schaden hân.
darumb muoz ich geligen tôt
oder ich geriche die selbe nôt
die ich von sînen schulden hân.>
von dem rosse gienc er dan
gên der klûs, diu wart im ûf getân,
unt er vroelîch în verlân.
die liute gên im giengen,
vroelîch sie in empfiengen
unt dankten im umb sîne arbeit.
man vuort den degen unverzeit
dâ er guot gemach vant
unde entwâpent in zehant,
ein schoenez bat wart im bereit
nâch sîner grôzen arbeit.
dô sich gebat der wîgant,
man brâhte im harte guot gewant,
daz legte an sich der degen klâr.
im diente daz gesinde gar
mit triwen willeclîche.
man vuort den degen ellens rîche
ûf des risen palas,
al dâ der tisch gerihtet was,
man gap im wirtschaft volleclîch.
dô der degen ellens rîch
enbizzen was, dar nâch zehant
nâch dem gesinde wart gesant,
daz kom vür den wîgant.
tandareis der sprach zehant
< nemet swaz hie guotes sî,
sît alle ledic unde vrî,
vart, ir maeren helde guot,
swar iuch trage iwer muot.>
ieclîchem risen was undertân
zer klûse vier unt zweinzic man,
die im muosten dienen âne danc.
den was diu wîle bî im lanc,
die het der degen nû erlôst,
daz sie ze vröuden heten trôst.
des wart im lobes vil gegeben
unt geprîset sîn werdez leben.
daz ingesinde was vil vrô,
dem ritter genâten sie dô
daz er sie het gescheiden
von grôzem herzenleide,
daz sie muosten dulden
von des risen schulden.
den tac beleip er bî in dâ.
des andern morgens wolde er sâ
gegen malmontâne gân,
sît er niht rosses mohte gehân.
in der klûse het ein ieclîch man
die den risen wâren undertân
beidiu ros unt îsengewant.
dô disem ritter wert erkant
der sie schiet von grôzer nôt,
sîn ros was gelegen tôt,
sie gâben im ein daz beste
daz iemen dâ weste,
des vröute sich der werde man,
mit urloup schiet er von in dan,
sie gâben im vil manegen segen,
hin reit der êren rîche degen
gên malmontâne dâ er vant
karedôz den wîgant,
der het morde vil getân
mit sîner hant an manegem man.
die liute von der klûse
die nâmen in dem hûse
silber golt swaz man dâ vant,
die klûse verbranten sie hant
unt gâhten dannen balde
die strâzen gên dem walde,
sie wolde sîn niht langer dâ.
tandareis der kêrte sâ
gên malmontân der bürge guot.
alsô stuont des heldes muot:
er wolde ê niht erwinden
er müeste rehte ervinden
war sîn gesinde waere komen
daz im was in dem walde genomen,
da er selbe wart starke wunt.
nû kom er in vil kurzer stunt
durch daz mos unz an den berc geriten
mit unverzagetlîchen siten;
als in diu strâze lêrte,
ûf an den berc er kêrte
dar ûf des risen burc lac.
ez was wol mitten morgens tac,
dô er kom geriten dar.
nû nâmen sie von der bürge war
daz diu klûse vaste bran
unt daz der vil küene man
den berc ûf gên der bürge reit.
dô daz dem risen wart geseit,
daz wart im harte ungemach,
mit grimmem muote er dô sprach
< sint mir erslagen mîne man?
des ich keinen gelouben hân
daz iemen lebe bî dirre zît
der ir einen möhte strît
gegeben, daz ist âne wân;
ist aber in gesiget an,
daz wil ich vür ein wunder hân.
swer mir den schaden hât getân
der ist tôt, kum ich in an.>
sîn harnasch hiez erm bringen sân,
er wolde selbe daz besehen
von wem im waer der schade geschehen.
man brâhte im einen halsperc dar
schoene unde lieht gevar,
des selben werks zwô hosen blanc,
sîn herze ie nâch strîte ranc,
man brâhte im helm schilt unde swert.
er wâpent sich, sîn herze gert
daz im koeme der selbe man
der im den schaden het getân.
dô der rise gewâpent wart,
ê er sich huop an die vart
von der bürge den berc ze tal,
tandareis der sich niht hal
reit in die burc vermezzenlîch,
ûf dem hove hapt der lobes rîch.
vil liute er in der bürge sach,
niemen ein wort gên im sprach.
sît in niemen grüezen wolde,
ob er ir haz dolde
daz was im gar unmaere,
der degen lobebaere
vür des risen palas reit.
der hof was lanc unde breit,
eben sleht als ein hant.
ein linden er dar ûf vant,
diu was geleitet umbe sich
wît unde meisterlich,
lanc wâren ir die este
grôz unde veste,
diu linde hôch unde dicke was,
dâ von der ritter noch genas.
tandareis, der helt gemeit,
gên der schoenen linden reit,
da erbeizte nider der wîgant.
einer lief gên im zehant,
er sprach< daz ros sol wesen mîn,
ez mac niht langer iwer sîn.>
< nû zieht ez hin> sprach der degen,
< ir kunt sîn baz dan ich gepflegen.
ist daz ichz vürbaz rîten sol,
sô wirt ez mir her wider wol.>
ener zôch daz ros dâ hin
unt rette nimmê wider in,
tandareis, den werden man,
den liez er bî der linden stân.
dem risen seit man maere
daz ûf dem hove erbeizet waere
ein ritter bî der linden breit.
< daz ros dâ er ûf reit
daz hât der portenaere genomen.
er ist her von der klûse komen.>
der rise sprach< wir suln in sehen,
ob der küene mir verjehen
wâ von diu klûse sî verbrant.>
von dem palas gie er zehant
ûf den hof dâ er den ritter sach,
er gruozt sîn niht. der rise sprach
< ich weste gern diu maere
wannen iwer reise waere;
ritter guot daz saget mir,
ûf welhe rede sît ir
komen ze mînem hûse?
vuort ir durch die klûse,
sô saget mir küener wîgant,
ob iu diu maere sî bekant,
wie gehabent sich mîn werde man
die ich hân zer klûse gelân,
daz si mir mîn êre bewarn?
sît ir mit vride vür sie gevarn?
diu maere sult ir sagen mir,
ich weste gerne ob ir
mir von iemen wart gesant,
diu maere het ich gern erkant.
nû volget mînem râte
unt saget mir vil drâte
waz ir werbet oder waz ir welt.>
dô sprach der êren rîche helt
< mîn vart tuon ich iu bekant.
mich hât niemen zuo iu gesant.
iwer man die hân ich wol gesehen,
von den wil ich iu verjehen,
die hât ir übel gelâzen gar.
ich liuge iu niht umb ein hâr!
die klûse habens ûf gegeben,
vor in mac wol mit vride leben
diu werlt immer mêre.
sie liezen durch ir êre
mich rîter her in iwer hûs.
ich sage iu daz ein kleiniu mûs
vor ir übel wol genaese;
ob si in al ir kaese
aeze, si möhte wol genesen
vor in. sie wellent nimmer wesen
in iuren dienst geloubet daz.
traget ir in darumbe iht haz,
daz ist ein zorn âne nôt,
wan sie hât der bitter tôt
von iurem dienst gescheiden.
welt ir daz starke leiden,
daz tuot> sprach der wîgant,
< iwer klûse die sint gar verbrant.>
der rise sprach< wer hât daz getân?
ir sît sô ein kranker man,
iwer strît waer gên in harte laz.
ir sult mir balde sagen daz
wer mir mîn man habe erslagen,
daz kan ich nimmer mêr verklagen.>
< nû klaget wênig oder vil,
vür wâr ich iu daz sagen wil>
sprach der degen valsches vrî
< ich hâns erslagen alle drî.>
dô sprach der starke karedôz
< ôwê, mîn leit ist al ze grôz,
ich mac wol klagen mîn liebe man!
sol ich die verlorn hân,
daz muoz ich klagen immer mêr.
ei, durkiôn, degen hêr,
margôn unde uliân,
waz ir mir liebes hât getân!
iuren tôt ich nimmer wil verklagen.
hât iuch dirre kranke man erslagen,
daz muoz slâfent sîn geschehen,
daz wil ich mit der wârheit jehen.
sît iuch sîn hant ermordet hât,
er büezet mir dise missetât,
des wil ich im mîn triwe geben.
sol ich keine wîle leben,
er muoz darumbe hangen.>
ein swaere stahelstangen
zukt der rise unt lief in an,
tandareis, der werde man,
zukte manlîch daz swert,
ze wer stuont der degen wert.
der rise mit zorne nâch im sluoc,
sîn snelheit in dannen truoc,
daz im niht von dem slage war.
mit grimme sluoc er abe dar
mit der swaeren stangen sîn,
dô wart sîn baldez îlen schîn:
snellîche er ûz dem slage spranc.
vil manegen ungevüegen swanc
der rise nâch dem ritter sluoc,
des in sîn snelheit über truoc
daz im niht von den slegen geschach.
der rise zorneclîchen sprach
< dich hilfet niht dîn kundikeit.
dû hâst mir sô grôz herzeleit
an mînen mannen getân,
dû muost den lîp verlorn hân.>
tandareis, der werde man,
entweich gên der linden dan,
er moht im an der wîte niht
geschaden, sô daz maere giht.
der rise was starc unde lanc,
manegen ungevüegen swanc
sluoc er nach dem küenen man;
do entweich im ûz den slegen dan
der ritter gên der linden breit,
dar under spranc der helt gemeit,
daz in die este vristen,
mit sus getânen listen
generte sich der küene man.
der rise wüeten began,
swaz er mit sîner stangen
der este mohte erlangen
die sluoc er ûf den helt nider;
ouch sluoc der ritter im hin wider
vil manegen ungevüegen slac
der vil wol ze staten lac:
er sluoc in kurzen stunden
dem risen drî wunden
in diu bein unt in diu sîten.
mit listen muoste er strîten
mit dem risen, der was starc,
under die este er sich barc;
man muost dem risen der lenge jehen:
er moht des ritters niht gesehen
under der linden este.
dâ stuont der nôtveste
unt wert sich als ein vrumer man.
dô sich der rise des versan
daz er im mohte niht geschaden
vor dem boum, dô gunde er ûf sich laden
ein sô grimmeclîchen zorn,
dâ von der ritter wol geborn
grôzen kumber dâ gewan.
mit der stangen sluoc er dan
die este von der linden gar,
daz si beleip alsô bar,
daz dar ûf beleip kein zwî.
der ritter guot stuont dâ bî
sîns lîbes in vil grôzer nôt,
er vorhte laster unt den tôt
von dem risen dâ enpfahen.
er trat zuo im sô nâhen
unt het in gerne erreichet,
er sluoc ungesmeichet
nâch im ein sô starken swanc,
daz diu stange enzwei spranc.
daz drum daz im bleip in der hant
mit kreften warfz der vâlant
nâch dem ritter in die erde gar,
do entweich im der degen klâr.
dô er daz drum nâch im gewarf,
ein schoenez swert, daz was scharf
beidiu lanc unde breit,
dâ mit er manegen sige erstreit,
daz zukt der rise degenlîch.
tandareis der êren rîch
dem risen daz swert under lief,
eine wunden diu was tief,
sluoc er im an den stunden.
dô er der het enpfunden,
dô wart im nâch dem ritter ger,
mit beiden henden sluoc er
dem ritter einen starken slac,
daz er vor im dernider lac
unt weder gehôrte noch ensach.
ê er den andern slac dar nâch
erzüge, der ritter sich versan
unt spranc ûz dem slage dan.
der linden stam der was grôz,
vil wol der ritter des genôz:
dâ hinder spranc er zehant.
nû sluoc der starke vâlant
in die linden alsô vaste
nâch dem werden gaste,
daz er mit sînen sinnen
daz swert niht mohte gewinnen.
als daz tandareis ersach,
an dem risen wart im gâch
unt sluoc in von dem boum hin dan.
dô der ungehiure man
sach daz sîn swert was verlorn,
dô wolde er rechen sînen zorn
an dem ritter an der selben stat.
mit den vüezen er nâch im trat
unt wolde in nider getreten hân.
dô sluoc im der küene man
in diu bein manege wunden grôz,
dâ von der starke karedôz
niht langer mohte gestân.
dô wolde er in ervallen hân,
im was nâch dem ritter ger,
mit beiden handen reichet er
nâch im in dem valle
unt wolde in al mit alle
hân erdrucket unt zerzart,
der ritter des gewar wart
unt entweich im ûz dem val hin dan.
nû viel sô vaste der starke man
ûf die erde von der swaere,
alsam ein turn waere
in ein ander gebrosten gar.
tandareis, der degen klâr,
vil snelle über in gespranc.
nû het der rise den gedanc,
ob er in begriffe,
daz er im niht entsliffe,
er zerbraeche in mit den henden gar.
dô des der ritter wart gewar
daz der rise greif nâch im,
er sprach< ûf mîne triwe ich nim,
dû bist der aller wirste man
des ich kunde ie gewan.
dîn übel mac dir niht gevrumen,
si mac dir wol ze schaden komen.>
der rise alsô ligent sprach
< mir ist dîn klaffen ungemach,
dû vil unreinez wiht.
jâ wil ich langer leben niht,
sît dû mir hâst gesiget an,
ich wirt dir nimmer undertân.
dû tuost reht, nim mir mîn leben;
ich wil dir des mîn triwe geben,
solde ich dîn gewaltic wesen,
ich lieze dich nimmer genesen.>
tandareis der sach in an,
er sprach< ich wil dich leben lân,
ob dû gerne wil genesen,
unt wil du mir gehôrsam wesen,
sô daz dû werdest mîn man.>
< daz wirt nimmer getân>
der rise zorneclîchen sprach,
< dar zuo waerst dû mir ze swach
daz ich dir würde undertân.
ich hân sô manegen vrumen man
an gesiget der tiurer ist
den dû waenest daz dû bist:
solt ich dir denne siges jehen,
mir sol daz laster niht geschehen,
ich wil ê lîden den tôt.
lâz ende haben die selbe nôt.>
tandareis zem risen sprach
< ich endunke dich nie sô swach:
dîn gewalt hân ich understân
den dû taete an manegem man
mît dînen hûsgenôzen.
die tâten manegen schaden grôzen
den liuten in der kristenheit,
die tuon nû niemen kein leit.
dû wirst des tôdes wol gewert,
sît des dîn wille an mich gert.>
daz houbet er im abe sluoc,
er sprach< ich waen dû habest genuoc
engolten dînes übermuot.>
hôchvart diu ist niemen guot,
daz wizzet sicherlîchen.
unt wolden die guotes rîchen
gelouben daz hôchvart zergât
unt rehtiu diemuot gestât,
sie liezen manec hôchvart varn.
swer sîn zuht wil bewarn
der sol hôchvart gên hôchvart wegen,
diemuot gên kiusche legen,
gên gote kêren sînen sin,
daz wirt sîn endelos gewin.
tandareis, der junge man,
kunde wol halten unde lân,
als ich iu wil bescheiden,
er kunde die mâze an beiden:
gên hôchvart was er hôchvart rîch,
den vriunden gar geselleclîch,
gên den guoten was er guot,
ez ranc sîn herze unt al sîn muot
nâch êren zallen zîten.
swâ er solde strîten
dâ het er got vil tougen
in herze unt vor ougen,
dâ von er êren vil gewan.
dô tandareis, der werde man,
den risen hete tôt gevalt,
dô gie der küenen degen balt
durch ruowe zuo der linden stam.
sîn manheit was âne scham.
ze der linden saz der wîgant,
sînen helm er abe gebant
unt lôst von im daz härsenier.
sus saz der klâre degen vier,
unz der luft erwaete.
sîn herze daz was staete
ze tugende unt ze manheit.
nû sach der degen unverzeit
einen von dem palas gân
dem gelîche als er in wolt bestan,
der was gewâpent harte wol,
als ein man ze strîte sol.
daz was der portenaere.
sîn herze was güete laere.
der het des ritter arbeit
wol gesehen, dô er streit,
daz er wânde er möhte im an gesigen.
er gedâhte< er hât sich sô erwigen,
daz er nû lützel krefte hât.
ich wil benamen, swie ez mir ergât,
in mit strîte bestân;
gesige ich an den werden man,
sô ist mîn arbeit wol gewant,
sô muoz gar dienen mîner hant
disiu guote veste
aller bürge diu beste
dar zuo man wîp unde kint,
swaz ir hie gevangen sint.
da von gewinne ich êren vil,
darumbe ich in bestân wil.
er mac vor müede sich niht erwern.
wil er mir sichern unde swern
daz er leiste mîn gebot,
sô lâze ich in leben durch got,
sprichet er dâ wider iht,
sô lâze ich in genesen niht.>
sus gedâht der portenaere.
daz er sî got unmaere!
dô tandareis, der werde man,
sach enen von dem palas gân,
ûf stuont der degen wert erkant,
sîn härsenier er al zehant
wider ûf sîn houbet zoch,
rehtiu zageheit in vlôch,
sîn helm er wider ûf gebant.
gên gote sach der wîgant
unt sprach vil herzeclîche
< herre got von himelrîche
behüete unt bewar mich!
nû wânde ich armer man daz ich
mîn nôt het überwunden gar.
herre got, nû bewar
mir lîp unt al mîn êre!>
der tiure degen hêre
von der linden ûf den hof gie
ener dô daz niht enlie,
er gie gên im unde sprach
< ritter, mir ist ungemach
daz ir mînen herren hât erslagen,
daz wirt iu langer niht vertragen.
nû wert iuch, ob ir iuch kunt wern,
iuch mac anders niht ernern,
ir welt iuch denne mir ergeben,
sô lâze ich iuch durch got leben.>
tandareis mit zorne sprach
< diu rede ist mir ungemach.
ich bin von groezer nôt genesen:
ê ich wolt iwer eigen wesen,
ich wolde ê sicherlîch bestân
ein risen als ich hân getân.>
ener zukt daz swert zehant,
tandareis der wîgant
sîn swert macht der scheide blôz.
der portenaer vil kleine genôz
daz er bestuont den wîgant,
im wart sîn ellen schier bekant.
des risen portenaere
des slege wâren swaere
die er sluoc ûf den wîgant,
iedoch wart im der helm entrant.
der portenaer was starc genuoc,
ûf tandareis den helt er sluoc
manegen slac vil krefteclîch,
tandareis der êren rîch
stuont vor im in grôzer nôt.
er gedâhte< ich wil mînen tôt
gerne wenden ob ich mac.>
mit beiden henden er im wac
ein sô krefteclîchen slac
durch den helm, daz er sêre erschrac
unt daz er strûchen began.
daz bluot von sîner wunden ran
die er im durch den helm sluoc
den er ûf sînem houbet truoc.
er sluoc im aber einen slac,
daz er vor im der nider lac
gestrakter ûf der erde.
tandareis der werde
entwâpent im daz houbet.
er sprach< dû wirst betoubet
sicherlîch von mîner hant.>
< neinâ, küener wîgant,
lâ mich durch dîn êre leben!
ich wil dir des mîn triwe geben
daz ich iu dienstes bin bereit,
des nemt von mir mîn sicherheit,
ich wirde gerne iwer man,
unt welt ir mich genesen lân.>
tandareis der degen sprach
< ich dûht dich ê dar zuo ze swach
daz dû mir würdest undertân!
doch wil ich dich genesen lân,
wil dû mir geben sicherheit
beidiu dîn triwe unt dîn eit
daz dû leistes mîn gebot.>
dô sprach er< herre, jâ bî got,
ich leiste gerne swes ir gert,
wan ir sît aller êren wert,
iwer prîs vil wîten wirt bekant.
jâ hât erstriten iwer hant
dise burc unt horde vil,
vür wâr ich iu daz sagen wil:
ir sît nû guotes rîche.
nû tuot genaedeclîche,
enpfâhet mich in iwer gewalt.>
< daz tuon ich> sprach der degen balt.
dô diu sicherheit ergie,
tandareis in ûf lie.
ietweder nider durch ruowe saz.
tandareis des niht vergaz,
er vrâget den portenaere
ob noch dâ iemen waere
ûf den er angest solde hân.
er sprach< die angest sult ir lân,
hie ist niemen mêre
der iu, degen hêre,
wider sî, geloubet daz.
sie diennt iu gerne ân allen haz
swaz liute ûf der bürge ist.>
nû kom ouch an der selben vrist
des risen ingesinde gar
unt ergâben sich dem ritter klâr
unt swuorn im alle hulde dâ.
dô daz geschach, dar nâch ie sâ
giengens ûf den palas
der schoene unde wît was,
da entwâpent sich der wîgant.
man brâht im harte guot gewant,
daz leite an sich der degen klâr,
man nam sîn wol mit triwen war.
sie wâren sîn ze herren vrô,
sie vorhten niht des risen drô,
dem sie durch vorhte dienten vil,
vür wâr ich iu daz sagen wil,
sie vröuten sich des risen tôt,
ein ende het ir aller nôt.
nâch des ritters arbeit
wart im guot gemach bereit;
des vröute sich der wîgant,
wan er niht an den liuten vant
wan getriwen dienest volleclîch.
ez wart dem ritter êren rîch
lobes vil gesprochen.
maneger sprach< ich bin errochen
an dem ungehiuren man
der mir vil leides hât getân.>
tandareis der nam des war
daz im daz volc mit triwen gar
diente willeclîche,
des wart er vröuden rîche.
der des risen porten pflac
beidiu naht unde tac
der was des lîbes gar ein helt.
der rise het in ûz erwelt,
er bekande wol sîn manheit
daz sîn lîp was unverzeit,
durch daz hiez er den werden degen
der porten unt sîner êren pflegen.
er was ein grâve rîche
unt het vil ritterlîche
manegen hôhen prîs bejaget,
mit heldes handen unverzaget,
ê in der rise des betwanc
daz er âne sînen danc
sîner porten muoste pflegen.
in dem walde vienc er den degen,
dô er nâch âventiure reit;
ez waere im liep oder leit,
er muoste im sichern unde swern,
dâ mit muost er den lîp ernern,
daz er sîn portenaere
unz an sîn ende waere.
des het der helt keinen trôst
daz er immer würde erlôst
von keinem man von sîner nôt,
sîn kranker sin im daz gebôt
unt sîn grôziu kintheit
daz er mit tandareisen streit
unt wolt den werden jungen
von prîse hân gedrungen,
als im sîn tumber muot geriet,
der in von grôzem kumber schiet.
swaz des ingesindes was
die wâren ûf dem palas
bî dem ritter wert erkant
der mit ellenthafter hant
sie von grôzem kumber schiet,
als im sîn manheit geriet.
der tac was an den âbent komen,
ê daz ein ende het genomen
zwischen im unt dem risen der strît,
ez was wol enbîzens zît.
nâch sîner grôzen arbeit
wart im mit zühten bereit
spîse diu im wol gezam
unt ouch dem gesinde alsam,
swaz sîn in dem hûse was.
ûf dem wîten palas
wurden die tische wol bereit,
tischlachen unt brôt dar ûf geleit,
nû truoc man in daz wazzer dar
dem gesinde unt dem ritter klâr.
dô er sîn hende getwuoc,
mit zühten man vür in truoc
trinken unde spîse,
man pflac sîn wol ze prîse.
dô der helt enbizzen was,
dô gienc er vür den palas,
er vrâget den portenaere
wâ daz gesinde waere
daz der rise het gevangen dâ.
nû zeigte man dem helden sâ
von der bürge gên der steinwant,
dâ er die kumberhaften vant
in dem gemiur beslozzen.
der ritter unverdrozzen
sprach< sie suln ledic sîn,
vriunt, durch den willen mîn>
sprach er zem portenaere
< ir sult in sagen diu maere
ich welle sie morne vruo gesehen.
ir sult in ouch von mir verjehen
ich welle sie ledeclîchen lân
beidiu vrowen unde man
unt vroelîch von mir senden
unt wil daz kurzlîch enden.>
der portenaere vuor zehant
dâ er die kumberhaften vant
unt bat im geben botenbrôt.
er sprach< ez wirt iwer nôt
mit vröuden wol verendet.
got hât iu her gesendet
ein man der iuch erloeset hât,
gehabet iuch wol, ez wirt wol rât
aller iwer swaere.>
von disem lieben maere
wart von vröuden grôzer schal,
sie begunden vrâgen über al
ob der rise waere erslagen.
der portenaere begunde in sagen
vil rehte disiu maere
wie ez ergangen waere.
von der maere vröuden vil gewan
beidiu vrowe unde man.
der portenaere zuo in sprach
< gehabet iuch wol unt gehabet gemach.
mîn herre bat mich iu verjehen
er wil iuch morne hie gesehen
unt wil iuch âne schande
senden heim ze lande.>
des trôstes wurden sie vil vrô.
der portenaer kom wider dô
dâ er den werden ritter vant,
wol grüezet in der wîgant.
nu begunde ouch nâhen diu naht.
nû heten sie sich des bedâht
daz sie wolden ruowe hân,
des was nôt dem werden man
der den risen überstreit.
nâch sîner grôzen arbeit
wart im geschaffet guot gemach.
des morgens dô der tac ûf brach
dô stuont ûf der wîgant,
sîn gebet sprach er zehant
unt genâte got vil sêre
daz er im vuogt die êre.
dô der junge werde man
sîn gebet het getân,
dô gie der degen wert erkant
ûf den palas dâ er vant
daz gesinde von dem hûse gar.
dô bôt in der degen klâr
guoten morgen zühteclîch,
des wart dem degen êren rîch
von in genâde gesaget.
dô sprach der helt unverzaget
< bringet mir mîn ros her>.
die besten alle bat er
daz sie mit im hin nider riten.
ungern heten siez vermiten,
sie riten mit dem werden man
unt vuorten in von der bürge dan
dâ der ritter wert erkant
in der prisûne vant
ritter vunf hundert,
von den was gesundert
vunf hundert klâr vrowen,
sie mohten niht geschowen
ein ander, vrowen unde man.
nû was in allen kunt getân
daz der rise waere erslagen,
daz hôrte man dâ niemen klagen.
tandareis der wîgant
in der prisûne vant
edeliu kint unt knaben vil.
die stiezen hôch ir vröuden zil,
dô man in seit diu maere
daz der rise erslagen waere
unt daz si ledic solden sîn,
ein ende het ir aller pîn.
tandareis, der helt gemeit,
vür die prisûne reit,
diu tor wurden im ûf getân,
beidiu vrowen unde man
liez er ûz ledeclîch.
ir kleider wâren niht ze rîch
diu sie heten an ir lîbe,
weder man noch wîbe
was nindert beliben ganziu wât,
si heten grôzen unrât
erliten in den banden.
sie wâren ûz manegen landen
die ritter unt die vrowen gar.
arme unt bein diu wârn in bar.
sô man sie brâhte gevangen dar,
sô hiez der rise in nemen gar
swaz sie kleider heten an,
in wart niht anders an verlân
wan daz aller boeste gewant
daz man ienâ in dem hûse vant;
als schiere in des zerran,
sô gap man in niht anders an.
man vant dâ manec edel wîp,
daz ir minneclîcher lîp
was blôz unt aller kleide ân,
dâ was ouch manec edel man
dem sîn armuot ane schein,
daz im arme unde bein
was blôz unt ouch der lîp gar,
etlîchem was bart unt hâr
verwahsen unt verwalken gar,
swer sîn wolde nemen war,
daz er schein in der gebaere
als ob er wilde waere.
dô tandareis rehte ersach
der guoten liute ungemach,
daz begunde im an sîn herze gân.
er sprach< dêswâr, ob ich kan,
ich scheide iuch von dem pîn,
daz habet ûf den triwen mîn.>
sîn gruoz er gên in allen sprach,
sie genâten im. dô daz geschach,
dô sprach der degen êren rîch
< gehabet iuch wol sicherlîch,
ich gevröwe noch iwer aller muot.>
des genâten sie dem helde guot,
sie wurden sînes trôstes vrô.
ze dem gesinde sprach er dô
daz er bî dem risen vant
< nû râtet mir wâ ich gewant
disen liuten gewinne,
ich wil sie senden hinne
vroelîchen heim in ir lant.>
< dâ wirt niht verre nâch gesant>
sprach des risen kameraere;
< ich sage iu, degen maere,
daz ich vil wol behalten hân
swaz beidiu vrowen unde man
harnasch unt kleider brâhten her.
ir müget sie nâch ir herzen ger
wâpen unde kleiden
unt vroelîch hinnen scheiden.>
dô daz vernam der werde man,
dô hiez er balde gâhen dan
unt hiez diu kleider bringen dar
den rittern unt den vrowen klâr;
swaz man ir mohte vinden,
den vrowen unt den kinden
diu kleider wurden snelle brâht.
tandareis der wol geslaht
hiez rittern unde vrowen gar
geben kleider lieht gevar,
den kinden unt den sarjant;
swaz man bî den rittern vant
die wurden wol berâten.
nû hoeret wie sie tâten
dô sie diu kleider heten an,
sie giengen vür den werden man
unt ergâben sich in sîn gebot,
unt danketen im unde got
daz er sie het von nôt erlôst,
sie heten nû ze vröuden trôst.
der ritter sprach< gehabet iuch wol!
dêswâr, ob ich leben sol,
ich wende iuren ungemach.>
von tandareis ein knabe ersach
sînen herrn, des wart er vrô,
sînen gesellen seite er dô
< wir mügen wol ganzer vröuden jehen:
ich hân den herren mîn gesehen,
der hât uns hie von nôt erlôst,
der gît uns helfe unde trôst.
wir suln nû nimmer trûric wesen,
sît uns der helt ist genesen,
ich weiz wol daz der wîgant
durch uns ist komen in ditze lant.>
dô in der knabe des verjach,
gên ir herren wart ir gâch,
sie drungen durch die liute dan.
vil schiere ersach der werde man
sîn knaben gên im dringen her.
daz was ouch sînes herzen ger,
sie enpfiengen in, er enpfienc ouch sie,
vröude unt jâmer daz was hie.
sîn kint diu von lande
vuorte ân alle schande
sich weinent an in hiengen,
sîn knaben umbeviengen
ir herren unde wâren vrô,
ouch kuste er die getriwen dô
mit wazzerrîchen ougen.
er sprach< dêst âne lougen,
mir kunde lieber niht geschehen,
sît ich iuch lebendic hân gesehen,
dar an hât got vil wol getân,
ich wil mîn ungemüete lân.
ich vorhte daz ir waeret tôt,
daz was mîn aller meistiu nôt.>
die knaben sprâchen< herre mîn,
des muoz got immer geêret sîn
daz ir behaltet hât daz leben,
die saelde hât uns got gegeben.
wir sâhen iuch in den noeten stân,
dô man uns vuorte von iu dan,
daz wir des wânden ir waeret tôt.
nû hât ein ende unser nôt
mit grôzen vröuden genomen,
ir sît her ze trôste komen
uns unt ouch vil manegen man
die grôzen kumber muosten hân
von dem risen ungehiure:
elliu güete was im tiure.>
der helt dô vor in allen jach
waz im leides geschach
unt wie sêre er was worden wunt
unt wie er dar nâch wart gesunt
von dem guoten koufman
unt wie er schiet von im dan
unt wie der degen ûz erwelt
liodarz, den werden helt,
nerte unt ouch sîn edel wîp
unt wie er durkiôn den lîp
unt ouch sînen bruodern nam.
< dem starken karedôz alsam
ist von mîner hende geschehen.
ich wil iu mit der wârheit jehen,
daz hân ich gar durch iuch getân,
daz ich iuch hie erloeset hân
unt al die hie gevangen sint.>
man vrowen unde kint
im dankten sîner arbeit,
ez wart dem helde unverzeit
vil lobes dâ gesprochen.
< uns hât got wol errochen>
sprâchen man unde wîp,
< saelic sî iur werder lîp!
uns hât von grôzer arbeit
gescheiden iwer manheit,
des lâze iuch got mit vröuden leben,
der müeze iu saelde unt êre geben.>
tandareis, der werde man,
vuort mit im ûf die burc dan
ritter unde vrowen gar
unt hiez ir schône nemen war.
er kunt vor schanden sich bewarn,
er wolde ir dan niht lâzen varn,
unz sie geruoten nâch ir nôt,
al dem gesinde er gebôt
daz man ir pflaeg mit triwen wol.
sîn herze daz was tugent vol,
daz liez er dicke werden schîn,
wan er mit dem willen sîn
ûz prîse nie ein vuoz getrat.
daz erzeigte er an vil maneger stat.
dô nû guot gemach gewan
beidiu vrowen unde man,
als der werde helt gebôt,
unt daz sie von ir grôzen nôt
wâren nû gescheiden gar,
tandareis, der degen klâr,
ein knaben im gewinnen bat.
gên poytowê, der guoten stat,
er den knaben sande.
ê er von im wande,
er enbôt dem grâven teschelarz
unt sînem sune liodarz
daz sie durch sînen willen riten
...
unt in gesaehen ze malmôntân.
< mînen wirt, den koufman,
suln sie bringen her mit in.
geselle mîn, nû var dâ hin
unt wirf ez endeclîchen,
ich wil dich darumbe rîchen.>
der knabe sprach< herre mîn,
ir sult des gar ân angest sîn,
swaz ir heizet werben mich
daz wirbe ich, dâ mit wil ich
mit iurem urloube varn.>
< vriunt, got müeze dich bewarn>
sprach tandareis, der werde man.
sus streich der knabe dan
gên poytowê, der guoten stat,
swaz in sîn herren werben bat
daz warf er endeclîche,
teschelarz, dem vürsten rîche,
seite er swaz der helt enbôt.
dô er ervriesch des risen tôt
unt daz der degen wert erkant
mit sîner ellenthafter hant
het sô hôhen prîs bejaget
manlîche unt unverzaget
der sînen sun schiet von nôt,
dô er waere gelegen tôt,
des wart er herzenlîche vrô.
nâch sînem sune sande er dô,
dem wurden ouch diu maere gesaget.
dô sprach der degen unverzaget
< dâ ist mir liebe an geschehen.
wir suln den helt gerne sehen,
wan ich bin sîner êren vrô.>
ûf die vart bereiten sie sich dô.
der alte vürste teschelarz
unt sîn sun liodarz
unt der guote koufman
riten mit dem boten dan.
der vürste het wol hundert
sîner man ûz gesundert
die an den selben zîten
mit im solden rîten.
sie vuorten alle harnasch an
niwan der guote koufman,
der vuor nâch koufmannes siten
die wîle sie under wegen riten.
dô hiez tandareis der degen
der gevangen schône pflegen.
den risen der dâ tôter lac
warf man in des meres wâc,
daz in die ünde trüegen dan.
alsô tet man uliân,
den warf man in daz wazzer grôz
daz vür die vesten klûse vlôz,
dem ungehiuren margône
dem wart daz selbe ze lône
daz man in warf in den wâc.
ir aller herze ungüete pflac,
sie wâren roubaere
unt wâren got unmaere.
des hazte man sie sêre,
man bôt in lützel êre,
sie wurden ouch dô niht geklaget.
tandareis der unverzaget
pflac ritter unde vrouwen wol,
als man billîch tuon sol,
daz alle gelîche jâhen dâ
ûf der bürge unt anderswâ
daz in got den wîgant
ze trôste hete dar gesant.
mit vröuden was der helt gemeit
die zît, unz in sîn hûs reit
der werde vürste teschelarz
unt sîn sun liodarz
unt sîn wirt, der koufman.
diu maer sagt man dem werden man
daz die herren waeren komen.
dô er daz maere het vernomen,
des wart der werde degen vrô,
gên den vürsten gienc er dô
ûf den hof vür den palas
dâ der helt erbeizet was.
der helt mit zühten gên im gie,
die zwêne vürsten er enpfie
mit triwen lieplîchen
unt ir ritter alle gelîche
die mit in wâren komen dar.
nû sach der werde degen klâr
sînen wirt, den koufman,
bî teschelarz dem vürsten stân
den enpfie er lieplîche unde sprach
< swaz mir êren ie geschach,
daz ist mir gar von iu geschehen,
daz wil ich mit der wârheit jehen:
ir hulfet mir von grôzer nôt,
dô ich waere gelegen tôt,
dô wart an mir iur güete schîn.
daz habet ûf den triwen mîn,
swaz ir mir êren hât getân
daz diene ich> sprach der werde man.
dô sprach der guote koufman
< hân ich iu liebes iht getân,
daz hât ir mir vergolten wol.
umb iwer êre ich immer sol
got biten die wîle ich hân
daz leben> sprach der werde man.
< iu wirt noch vergolten baz>
sprach der degen valsches laz.
ze teschelarz dem vürsten er gie,
bî der hende er in do vie,
sîn sun nam der wîgant
mit zühten an die andern hant
unt vuortes ûf den palas
der schoene unde wît was.
dâ was manec gesidel rîche
gemachet hêrlîche.
tandareis, der werde man,
vuort die zwêne vürsten dan
an zwei gesidel rîche,
dâ sâzens vil zühteclîche,
unz manz harnasch von in gevie.
ein kameraer dô dar nâher gie
unt brâhte in harte rîch gewant,
daz legten sie dô an zehant.
swaz ritter mit in komen was
die wurden ûf dem palas
entwâpent schône( hôrte ich sagen),
ir harnasch wart ze behalten tragen,
man gap in an vil guot gewant.
dar nâch vil schiere zehant
riht man die tische über al
al umbe ûf dem wîten sal.
vunf hundert klârer vrowen
moht man dâ komende schowen
die ê gevangen wâren.
sie kunden wol gebâren,
ûf den palas sie giengen,
die vürsten sie enpfiengen
mit zühten minneclîche,
sie wâren zühte rîche.
nû truoc man in daz wazzer dar
den vrowen unt den rittern gar,
ir hende twuogen sie zehant.
tandareis der wert erkant
teschelarz den vürsten bat
daz er het die selben stat
dâ er ê was gesezzen.
von im wart niht vergezzen,
er satzte zühteclîchen
liodarz den rîchen,
der alte vürste valsches laz
ein sîn ritter mit im saz,
liodarz der schanden vrî
dem saz ouch ein sîn ritter bî,
sînen wirt, den koufman,
wolt tandareis ze gesellen hân.
tandareis der êren rîch
ûf dem palas sunderlîch
satzte er die gevangen schar,
die ritter unt die vrowen klâr;
ie ein ritter valsches laz
mit sîner hûs vrowen az.
tandareis, der werde man,
mit zühten setzen er began
teschelarzes ritter gar
unt bat ir schône nemen war.
dannoch was der ritter mêr,
vil zühteclîchen satzte er
die besunder ûf dem wîten sal.
man diente in schône über al
unt gap in wirtschaft volleclîch.
dô saz der degen êren rîch
ze sînem wirt, dem koufman,
der im vil liebes het getân,
mit dem wolde er selbe ezzen.
von im wart niht vergezzen,
man gap in wirtschaft volleclîch,
ez schuof der degen êren rîch
sîn dinc nâch êren als ein man
der nâch êren werben kan.
dô man nû wol enbizzen was
ûf dem wîten palas,
man huop die tische von in dan
beidiu von vrowen unt von man,
des was ouch zît. dô man nu gaz,
der helt bî sînem wirte saz,
dem bôt er grôze êre
unt dankte im vil sêre
daz er im sîn helfe bôt,
dô er was nâch gelegen tôt.
ûf stuonden vrowen unde man,
die vrowen mit zühten giengen dan
dâ sie vunden guot gemach.
alsô schiere daz geschach,
tandareis, der werde man,
gie zem werden vürsten dan
unt vienc in guotlîch bî der hant.
in ein venster an der want
die drî ze samene sâzen dâ,
tandareis der dankte in sâ
daz sie wâren zuo im komen.
< iwer kunft mac mich wol gevrumen>
sprach der küene wîgant.
< ich hân durch triwe nâch iu gesant,
wan ich iu des getrowe wol
unt gediene ez immer als ich sol,
daz ir mir râtet wie ich var
daz ich mîn êre bewar.>
er saget in reht diu maere
wie er gescheiden waere
von artûs, dem künege rîche,
vil bescheidenlîche
unt wie der degen wert erkant
het verlobet sîns vater lant
daz er dar in iht solde komen
( als ir ez ê hât vernomen)
in laz dan artûs in daz lant.
< nû hân ich> sprach der wîgant
< al hie dise burc erstriten
unt wil iuch durch mînen dienst biten,
daz ir mir gebet iuren rât,
sît mich got sô geêret hât,
daz ich hie erloeset hân
beidiu vrowen unde man
die der rise het gevangen
( die mac hie wol belangen!)
wie ich mit den werbe,
daz mîn lôp iht verderbe.
daz rât mir durch iur êre,
daz diene ich immer mêre.>
teschelarz, der vürste wîs,
der sprach< ir habet êre unde prîs
unt hôhe werdikeit bejaget.
ich râte iu, helt unverzaget,
daz ich niht bezzers enkan:
der juncvrowen wol getân
in der dienst ir vertriben sît
der sult ir senden an dirre zît
ritter unde vrowen gar
unt alle die gevangen schar.
êrt ouch den künec artûs dâ mite,
daz ist ein hübeschlîcher site,
dâ von wirt iwer êre breit.
waz ob durch sîne werdikeit
artûs iu sîn hulde gît
unt in des dunket rehtiu zît
daz ir wider ze lande komt!
an werdikeit ez iu vrumt
ob ir die gevangen schar
dem künege zêren sendet dar.
müget ir niht daz guot hân,
pfert unde kastelân
diu sie ze disen zîten
wol hinnen mügen rîten,
der gewinne ich iu genuoc.>
tandareis, der degen kluoc,
mit triwen danken dô began
teschelarz, dem werden man,
sîn rât geviel im wol.
er sprach< vil gerne ich dienen sol
iuren rât die wîle ich lebe,
got mir noch die saelde gebe
deich in iurem dienste werde gesehen!>
< herre, mir ist sô liebe beschehen
von iu> sprach der vürste rîch
< daz ich immer eigenlîch
iu dienen wil die wîle ich hân
daz leben> sprach der werde man.
< ir lôstet mînen sun von nôt,
dô er waere gelegen tôt,
dô schiet ir in von swaere;
dâ von vil billîch waere
swaz ich iu gedienen möhte
daz iuren wirden töhte.>
der helt danket im genuoc,
wan er im holdez herze truoc,
sînem râte er volgte nâch.
zuo dem vürsten er dô sprach
< herre unt vriunt, nû râtet mir,
ich weiz wol daz ir
habet triwe unt staeten muot.
der rise der hât michel guot
gelâzen hie ist mir geseit;
rât mir durch iwer werdikeit
wie ich daz bevinde,
ob ich daz gesinde
sül darumbe vrâgen.>
< des lât iuch niht betrâgen>
sprach der vürste al zehant.
nâch dem gesinde wart gesant
die dem risen wâren undertân,
die kômen vür den werden man.
als er sie vor im stân sach,
zuo in allen er dô sprach
< ir herre, ir sult mir sagen,
den risen, den ich hân erslagen
ob der iht hordes mohte gehân,
daz sult ir mich wizzen lân.>
der kameraer sprach< daz tuon ich wol.
der grôze turn der ist vol
von silber unt von golde gar
( daz ich iu sage daz ist wâr)
der ob dem palase stât;
dar in er gesamnet hât,
daz in dem turne maere
ist niemen winkel laere,
er ensî vol von grunde gar.
daz ich iu sage daz ist wâr.
hie ist vil kemenâten,
die sint vil wol berâten
mit pfelle unt mit rîcher wât,
daz diu werlt niht bezzers hât.
herre, ich wil iu sagen daz:
wol tûsent rittern oder baz
hân ich harnasch unde swert,
swes des mannes herze gert
des vint man hie den vollen gar.
daz geloubet, herre, ez ist wâr.>
tandareis, der werde man,
den marschalc vrâgen began
wie vil rosse er het gewalt.
< ich sage iu> sprach der degen balt
< mit rehter wârheit sunder wân,
ich hân wol tûsent kastelân
unt schoener runzîde vil,
vür wâr ich iu daz sagen wil,
diu sint in eime lant hie bî.
herre, ob iu daz liep sî,
diu bringe ich her swan ir welt.>
< diu rede ist guot> sprach der helt.
dô sprach der truhsaeze
< ez wart nie künec sô raeze,
ob imz iemen wolde wern,
er möhte ez nimmer verzern
in einem ganzen jâre,
daz sage ich iu ze wâre.>
der schenke sprach< ich sag iu wol,
die keller die sint alle vol
beidiu mit wîne unt mit met
mit môrâz unt mit klâret,
( vür war sage ich iu daz wol)
daz hûs ist geraetes vol.>
dô sie im daz heten gesaget,
dô sprach der helt unverzaget
zem marschalc< ir sult bringen her
vunf hundert ros, daz ist mîn ger,
unt als manec pfert diu die vrowen tragen.
ich wil iu waerlîchen sagen:
ich wil die gevangen schar
senden von hinnen gar.>
nâch den rossen wart gesant.
nû vrâget sie der wîgant
wem daz lant waer undertân
dâ man behielt diu kastelân.
dem helden sagen man began
sie waeren dem risen undertân.
< daz lant heizet mermîn.
ez sol ouch billîch iwer sîn:
ez hât erstriten iwer hant.
ich sage iu, herre, daz selbe lant>
sprach der portenaere
< dar inne sint helde maere,
die wârn dem risen undertân.
vier hundert werlîcher man
die het er ûz gesundert;
ein mânôt huoten hundert
in dem walde ûf vier strâzen,
die wolden niemen lâzen,
sie huoten naht unde tac.
ie vunf unt zweinzic ûf der strâze lac,
die sluogen unde viengen,
sie riten oder giengen
die durch den walt wolden varn,
dâ mohte sich niemen vor bewarn.
daz wârn sîn roubaere.
die rede ich wol bewaere
mit den liuten die noch hie sint.
sie viengen man wîp unde kint
unt brâhten sie dem risen her.
umb den dienst gap er
in niht wan daz dritteil,
dar umb sie muosten vüeren veil
lîp sêle unt êre.
sie vorhten in vil sêre,
swaz er gebôt daz wart getân.
der gevangen liute kastelân
muosten sie behalten,
der marschalc muoste walten
unt muost diu besten ûz weln,
diu muoste er merken unde zeln
wie vil der rosse möhte sîn.
in dem lant ze mermîn
muost mans behalten durch daz jâr;
sô koufliute kômen dar
den gap mans ze koufen umbe ir guot.
nâch horde stuont des risen muot,
er wânde er solde immer leben,
der werlde was mit im vergeben
unt mit sînen genôzen,
die manegen schaden grozen
disem lande hânt getân.
sît den gewalt hât understân
iwer werlîche hant,
sô sol iu billîch daz lant
mit dienste wesen undertân.>
tandareis, der werde man,
sprach zem portenaere
< küener degen maere,
ir unt der marschalc vart dâ hin
unt saget den besten under in
daz sie her komen unt mich gesehen.
ir sult in ouch des dort verjehen
wie ez hie ergangen sî:
sie sint nû von dem risen vrî.
saget in> sprach der wîgant
< daz sie her komen unt nemen daz lant
von mîner hant, swie ez ergê,
oder ich getuon in als wê,
daz von dem risen karedôz
ir ungemach wart nie sô grôz.>
die boten vuoren balde dan.
tandareis, der werde man,
hiez der liute schône pflegen,
der vil êren rîche degen
kunt nie daz guot von êren sparn,
er kunt vor schanden sich wol bewarn.
sîn boten wâren dan gewant
unt kômen ze mermîn in daz lant
von der bürge ze malmontân,
mit wârheite sunder wân
sie wurden wol enpfangen.
dô daz was ergangen,
die besten wurden gar besant,
den tâten sie diu maer bekant
diu in der werde helt enbôt.
dô sie vernâmen der risen tôt,
sie wurden vröuden rîche
unt jâhen alle gelîche
sie wolden gerne ze hove komen.
in was ir trûren gar benomen
daz die risen wâren tôt,
von den sie dicke liten nôt.
sie bereiten sich zer verte dan,
sie wolden von dem werden man
der die risen überwant
enpfâhen burc unde lant,
sie vuoren mit den boten dan.
schoener pfert unt kastelân
brâhten sie sô manegez dar,
daz wol die gevangen schar
mit êren mohte rîten dan.
tandareis, dem werden man,
seite man diu maere
daz dâ komen waeren
die landesherren von mermîn.
< die suln willekomen sîn>
sprach tandareis, der werde man.
sie erbeizten unde giengen dan
ûf den wîten palas
dâ der werde ritter was
der den risen het erslagen
vil ungelîche einem zagen.
dô sie den degen sâhen
vür wâr sie des jâhen
sie gesaehen nie schoener man
der alsô saeleclîch getân
an allen dingen möhte sîn.
die herren von mermîn
enpfie der degen ellens rîch,
des genâten sie im alle gelîch,
dar nâch giengens alle dar
vür den degen schanden bar
unt ergâben sich dem werden man,
dar nâch lêch in der degen sân
ieclîchen swaz er solde hân.
dô daz allez was getân,
dô swuoren sie dem degen balt
unt ergâben sich in sîn gewalt.
die helde bat er sitzen,
mit zühteclîchen witzen
er zuo den rittern allen sprach
< ob ir keinen ungemach
der werlt mit roube hât getân,
des sult ir nû abe lân
unt sult niemen schade sîn.>
sie sprâchen< lieber herre mîn,
des habe wir vil kûme erbiten,
wir haben grôze nôt erliten,
von dem ungehiuren man.
wir haben manegem leit getân,
dâ mit muost wir den lîp ernern.
herr, wir wollen iu des swern
daz wir niemen mêr kein leit
getuon( des nemt unsern eit!)
der uns leides erlât.
daz sîn nimmer werde rât
der uns twanc daz wir hân getân
grôz unbilde an manegem man!>
dô sie des gâben sicherheit
daz si niemen taeten leit
unt daz nû gar verendet was,
do gebot er ûf den palas
den gevangen rittern gar.
die kômen vür den degen klâr,
er bat sie allen sitzen.
er stuont ûf unt sprach mit witzen
< ir herren, ich wil iuch des biten,
daz vernemt mit guoten siten:
ob ir mich mîner bete gewert,
sô wizzet swes ir an mich gert
daz tuon ich sicherlîche.>
sie sprâchen alle gelîche
< herre mîn, nû sît gewert
swes iwer wille an uns gert.>
< sô sult ir> sprach der wîgant
< gên pritanjen in daz lant
durch mînen willen rîten
unt des niht langer bîten.
vüert iwer vrowen mit iu dar,
ir helde,( daz iuch got bewar!)
knaben unde edeliu kint
swaz der hie gevangen sint
ze dem künege artûse,
in des hove unt in des hûse
ich von kinde gewahsen bin.
dâ vart durch mînen willen hin
unt bringet iwer sicherheit
einer minneclîchen meit,
diu ist geheizen flordibel,
der diene ich> sprach der degen snel.
sie sprâchen< herr, wir sîn bereit
ze varn durch iwer werdikeit
swar ir in der werlde welt.>
des vröute sich der werde helt
unt dankte in vlîzeclîche.
er sprach< artûs, dem künege rîche,
dem sult ir mînen dienest sagen
unt ouch die künegîn niht verdagen,
sie suln mîns dienstes nemen war
lûterlîch ân alle vâr.
bringet ouch mînen dienst dar
al der tavelrunder schar,
den rittern unt den vrowen;
den sol ich wol getrowen
daz sie biten den herren mîn
daz er senfte sînen pîn
gên mir unt lâz mich wider komen,
des hât er êre unt ich vrumen.
sagt flordibeln, der süezen maget,
ich sî ir dienstes unverzaget,
bitt sie mit staeten vröuden leben:
unt wil sie mir die gâbe geben,
sô kan mir leides niht geschehen.
ir sult ir des von mir verjehen
ich sî vür wâr ir dienstman
unt wil ir dienen swâ ich kan.>
die ritter wâren schier bereit,
harnasch ros unt vrowenkleit
wart in allen schône brâht.
tandareis der wol geslaht
gap in gâbe rîche,
sie vuoren vroelîche
in daz artûses lant,
mit urloup von dem wîgant
vuoren vrowen unde man
unt vuoren vroelîche dan.
tandareis, der werde degen
hiez vil werdeclîchen pflegen
sîner geste da er nâch het gesant
die zuo im kômen in daz lant;
daz was der grâve teschelarz
unt sîn sun liodarz
unt sîn wirt der koufman,
unt von mermîn sîn werde man
unt sin gesint von tandernas,
daz im von rehte liep was.
swaz liute er bî dem risen vant
die beliben bî im alle sant,
er gap in rîcher gâbe solt.
sie wurden im von herzen holt
durch sîn tugent manecvalt.
tandareis, der degen balt,
der bôt den gesten êre
sô volleclîchen sêre,
daz sie mit wârheit muosten jehen
sie heten vor nie gesehen
keinen alsô milten man;
dâ enlugen sie niht an,
wan er kunde milte pflegen.
tandareis, der werde degen,
mit teschelarz er sich beriet,
ê er von im dannen schiet,
daz er dâ wolde belîben,
unt die zît vertrîben
ûf dem hûs ze malmontân,
unz in artûs, der werde man,
wider ladete in daz lant.
sît sîn ellenthaftiu hant
die grôzen êre het erstriten,
war solde er vürbaz sîn geriten?
er beleip wol mit êren dâ.
teschelarz der wolde ie sâ
heim ze landen rîten.
dô hiez im an den zîten
tandareis der maere
vier starke soumaere
mit silber unt mit golde
laden, er wolde
sîner rîchen habe vor im niht sparn.
dô er nû dannen wolde varn,
tandareis, der werde man,
mit vlîze biten dô began
den werden vürsten teschelarz
daz er sînen sun liodarz
bî im lieze dâ bestân,
des gewerte in der werde man.
des wart er vrô. dar nâch zehant
der alte vürste wert erkant
nam urloup von dem werden man.
mit worten danken er began
dem degen vlîzeclîche.
er sprach< got von himelrîche
gebe iu saelde unt êren vil,
des selben ich immer wünschen wil.>
er sprach< vil lieber sun mîn,
lât iu wol bevolhen sîn
disen degen êren rîch.>
< vater, daz ist billîch>
sprach liodarz, der degen wert,
< swaz er wil unt swes er gert
daz tuon ich gerne unt bin sîn vrô.>
urloup nam der vürste dô
von in allen unt vuor dan.
sînen wirt, den koufman,
vroelîch er wider sande.
ich waene in keime lande
an kouf niemen sô vil gewan
eins tages sô der koufman:
man luot im vier soumschrîn
sô meist dinne mohte sîn
von silber unt von golde.
dâ mit erm gelten wolde
sîn guote handelunge.
tandareis der junge
sprach< vil lieber wirt mîn,
ir sult gar gewaltic sîn
swaz ich hân> sprach der degen.
< dô ich tôt waere gelegen,
vil lieber vriunt, dô nert ir mich,
dâ von ist billîch daz ich
mit triwen tuon swaz ir welt.>
< gote lône iu, tugent rîcher helt>
sprach der guote koufman.
< diu jâr diu ich ze leben hân
bin ich nû immer rîche.
ich wil iu eigenlîche
dienen immer mêre,
ir hât an mir iur êre
sô volleclîchen getân,
nimmer ichz verdienen kan
umbe iuch, lieber herre mîn,
iwer tugent ist an mir worden schîn.>
tandareis der unverzaget
sant der minneclîchen maget
richiu kleit unt der wirtîn.
er sprach< vil lieber wirt mîn,
disiu kleit bringet von mir
iwer tohter, die sult ir
von mir schône grüezen
unt danket der vil süezen
swaz si mir guotes habe getân.
ir sult ouch des iht enlân
ir grüezet von mir iwer wîp,
diu hât ernert mir den lîp,
des müeze ir saelde unt êre
got immer geben mêre
dan ich ir gebieten kan.
herr wirt, ir sult des niht enlân
ir grüezet si von mir!>< daz sol sîn>
sprach der wirt< vil lieber herre mîn,
got müeze iu lîp unt êre bewarn,
ich mac wol vroelîchen varn
heim ze mînem hûse.
dem künege artûse
sölher milte waer ze vil
( vür wâr ich daz wol sprechen wil)
die ich von iu gesehen hân.>
mit vröuden schiet er von dan
unt bevalh got den werden degen
unt bat got sîner êren pflegen.
teschelarz vuor in sîn lant.
tandareis der wîgant
von mermîn sîne werde man
sant er mit rîcher gâbe dan
heim zuo ir lande,
von dem wîgande
vuoren sie mit vröuden dan
unt bevulhen got den werden man.
tandareis, der werde degen,
hiez vil ritterlîchen pflegen
des volkes daz bî im beleip,
mit vröuden er die zît vertreip.
nû lâze wir belîben daz.
tandareis der valsches laz
mit vröuden was ze malmontân
unt liodarz, der werde man.
die ritter die er het gesant
der meide in artûses lant
die kômen ze dyanazrûn geriten.
mit vil hêrlîchen siten
lac der künec rîche
mit hochzît werdeclîche
vor dem walt ze priziljân.
bî dem wol gelopten man
was manec ritter lobes rîch
unt manec vrowe minneclîch,
die besten von den landen gar.
eins tages die tugent rîche schar
vor dem werden künege saz,
manc werder man gên valscheit laz,
unt manec vrowe minneclîch
was bî der küneginne rîch
unt vil manec klâriu maget.
vor dem künege wart gesaget
ez waere ein wunneclîchiu schar
von rittern unt von vrowen klâr
an des küneges rinc geriten.
< die ritter nâch ritterlîchen siten
sint gewâpent ritterlîch,
die vrowen schoene, ir kleider rîch.
der ritter sint vunf hundert.>
artûs der künec wundert
von wannen sie koemen in daz lant.
< edeliu kint vil sarjant
sint her mit den rittern komen,
als ich daz maere hân vernomen.>
mit vil ritterlîchen siten
an des küneges rinc riten
die ritter unt die vrowen.
den zoc begunde schowen
alle die dâ wâren,
wan sie in manegen jâren
( des sie alle jâhen)
nie sô manegen man gesâhen
die alle gelîche wâren hêr;
sie sâhen liute dicke mêr,
die wârn doch einem undertân,
dise vrowen unt die man
wârn ebenhêre alle gelîch.
vor artûs, dem künege rîch,
sâzen vrowe unde man,
vor artûs gezelte ûf dem plân
erbeizte disiu werde schar.
ir knaben die enpfiengen in gar
diu ros diu sie dâ riten,
mit vil zühteclîchen siten
artûs ûz sîm gezelte gie,
vil minneclîche ers enpfie.
daz ich iu sage daz ist wâr.
nû het diu tugent rîchiu schar
erwelt ûz in allen dan
einen wol redenden man
der ir aller wort gesprach
unt der artûs dem künec verjach
wie sie waeren dâ gesant.
der selbe ritter wert erkant
sîn rede mit vuoge ane vie,
vür den werden künec er gie
unt tet im rehte daz bekant
wie sie hete dar gesant
tandareis, der werde man.
nâch der meide wol getân
begunde er vrâgen al zehant,
nâch der vil balde wart gesant.
diu hete vröuden sich bewegen
umb den êren rîchen degen
der ir mit triwen nie vergaz,
ir ougen dicke wurden naz,
swenne si sich vereinde,
si klaget unde weinde,
umb tandareis, den werden degen:
si kunde ganzer triwe pflegen.
ouch pflac er gên ir triwe
ân valsches herzen riwe.
diu maget keiner vröuden pflac,
si bat naht unde tac
got daz er in behuote,
diu reine unt diu guote
was selten dâ man vröuden pflac,
diu sorge ir an dem herzen lac
daz si vorhte er vlür den lîp.
ich waene maget noch wîp
gên man die liebe nie gewan,
si enwolde keine vröude hân,
si gesaehe ê ir herzen trût,
beidiu stille unt über lût
wolt si keiner vröuden pflegen,
vür wâr der het si sich bewegen.
der meide kurzwîle was
daz si an der venje ir salter las
ze kirchen unde vlêhte got
mit guoten triwen sonder spot,
swar der degen kêrte,
daz erm sîn saelde mêrte.
nâch der meide wart gesant,
in des küneges kappel man si vant,
an ir gebet diu schoene lac
an ir venje, als si des pflac.
nû kom ein bote an der stunt
unt tet der minneclîchen kunt
daz tandareis der wîgant
sîn boten hete dar gesant.
dô man ir seit diu maere,
dô wart diu saeldenbaere
vrô in ir muote,
diu reine unt diu guote
ir gebet belîben lie,
ûz der kappel sie gie.
nû kom ouch mîn her gâwân,
er brâht die juncvrowen dan
kurzen wec über velt,
in des küneges artûs gezelt
vuort er diu maget wol getân.
zendelîchiu kleider het si an.
dô diu juncvrowe was komen,
ich sage iu als ichz hân vernomen,
artûs an der selben stat
die maget zuo im sitzen bat;
diu reine süeze wol gevar
saz zuo im zühteclîchen dar
unt zuo der edelen künegîn.
ir blic gap sô liehten schîn,
swie si ê sich het verklaget,
daz man der minneclîchen maget
des prîses vor in allen jach:
swer ir liep ie gesach
der muoste ir des mit warheit jehen
daz schoener maget nie wart gesehen.
diu maget was nû gesezzen,
nû wart des niht vergezzen,
ez gie diu gevangen schar,
die ritter unt die vrowen klâr
die tandareis dar het gesant,
vür die maget wert erkant
unt ergâben sich alle gelîche
der meide zühte rîche,
als in tandareis gebôt.
ein ritter< wir liten nôt
in vancnüs von einem man
der der werlde hât getân
vil grôze nôt, geloubet daz,
der was an guoten tugenden laz:
von dem lôst uns der wîgant
unt hât uns von im her gesant,
her künec, durch iwer êre.
wir suln iu sagen mêre,
artûs, werder künec rîch,
tandareis der lobelîch
enbiut iu sîn dienst âne allen kranc
mit guoten triwen sunder wanc
unt der künegîn mîner vrowen,
der wil er wol getrowen
daz si in nâch sîner schulde
bringe ziwer hulde.
ouch enbiut der werde degen klâr
daz al der tavelrunder schar
sîns dienst mit triwen naemen war
vil lûterlîch ân allen vâr.
ouch bat uns der degen snel
daz wir der meide flordibel
sîn dienst mit triwen solden sagen,
daz si ir weinen unde ir klagen
durch in gar verbaere
unt hôhes muotes waere,
daz wolde er dienen eigenlîch.
ez hât der degen ellens rîch
vil grôze êre bejaget.>
vor in allen der ritter saget
waz er êre het erstriten
unt waz er nôt het erliten
unde in welher wirde er waere,
dô vröuten sich der maere
beidiu vrowen unde man.
flordibel wart sorgen ân,
diu maget dô ir wart bekant
daz tandareis der wîgant
ir mit triwen niht vergaz,
iedoch sô muot die schoenen daz
daz si den helt niht ensach
dem si vor aller werlde jach
daz er waere ir herzen trût.
dô sprach diu maget überlût
< wol mich, daz ich vernomen hân
daz tandareis, der werde man,
lebet unde ist wol gesunt,
mir wart nie lieber maere kunt
sît des tages unt ich in sach.
ein ende hât mîn ungemach
sît ich weiz daz er bî leben ist,
nû hilf mir, herre jesu krist,
daz ich in schiere muoz gesehen.
lât er den trôst an mir geschehen,
sô hât er wol an mir getân.>
diu küneginne wîp unt man,
swaz ir vor dem künege saz
die man dâ gên prîse maz,
den künec alle bâten,
mit triwen daz sie daz tâten,
daz er den küenen wîgant
wider in daz lant
mit sîner hulde lieze komen.
< daz möhte an werdekeit gevrumen.>
diu maget bî dem künege saz,
ir liehtiu ougen wurden naz
vor liebe unt ouch vor leide:
diu striten mit ir beide.
diu liebe gestêt den vröuden bî,
ich waene ouch daz diu sorge sî
bî dem leide staeteclîch.
disiu maget zühte rîch
mit den vier dingen
begunde ir herze ringen;
diu liebe si dar zuo betwanc
daz ir herze unt ir gedanc
ze vröuden under wîlen stuont,
als noch vil liute tuont,
die in liep gedenkent,
ir leit sie damit krenkent,
sô sie den der gedanc verlât
unt sie diu leide bestât,
sô hât diu sorge an in geswiget.
der strît vil nâch gelîche wiget,
swer liep hât der hât dicke leit.
ich enweiz sîn niht, êst mir geseit,
liebe gît verborgen
beidiu vröude unt sorgen;
mit alsô wunderlîchen siten
ist diu liebe undersniten,
iedoch swer rehter liebe pfliget
vil dicke vröude an im gesiget,
er muoz ouch dicke sorge hân.
disiu maget wol getân
in vröuden unde in sorgen saz,
durch ir amîs leit si daz,
tandareis, den werden man.
den künec biten dô began
diu künegîn triwen rîche
unt die ritter alle gelîche
daz er liez sînen zorn
gên tandareis dem ûz erkorn.
< des gewinnet ir êre unt vrumen,
ir sult in lâzen wider komen>
sprach zem künec her gâwân.
< er hât der dinge niht getân,
daz ir traget langen haz
gên im, herr, waz hilfet daz
ob er immer ist vetriben?
er ist doch ze lang von uns beliben
umb ein sô kleine schulde,
nû gebet im iwer hulde!
mit urloup ich daz sprechen wil,
iwers zornes ist ein teil ze vil.>
dem künec die wol getâne maget
viel ze vüezen unde klaget
herzenlîchen ir swaere.
sie sprach< ob ich unmaere
iu bin, vil werder künec rîch,
sô tuot sô gnaedeclîch
an tandareis, dem werden man,
got weiz wol daz er nie gewan
gên iu deheine schulde:
nû gebet im iwer hulde.
diu schulde ist elliu mîn;
lât mich in iurem gebote sîn,
büezet mich, swie iwer genâde sî,
unt lât den degen hazzes vrî.>
artûs, der werde man,
hiez die maget ûf stân,
guotlîch er si ane sach,
zuo der süezen er dô sprach
< ich wil in lâzen hulde hân.
daz waer sô schiere niht getân
wan durch die triwe die dû hâst.
ich wil daz dû dîn trûren lâst,
ich wil in heizen wider komen.>
dô daz diu maget het vernomen,
dô wart diu minneclîche
ganzer vröuden rîche,
si stuont ûf unde wart vrô.
dem künege artûs dankte dô
diu künegîn unt her gâwân
unt diu maget wolgetân,
arme unde rîche
die dankten alle gelîche
dem künege daz er het gelân
sîn zorn gên dem werden man.
artûs dô herbergen bat
sînen marschalc in die stat
rîchlîch die vil werden schar
die tandareis sande dar
unt hiez in schaffen guot gemach.
sie vuoren dan. dô daz geschach,
artûs, der getriwe man,
sprach< möhte ich einen boten hân
nâch tandareis, dem werden man,
dem ich wol aller êren gan,
der im seite maere
daz ich sîn vriunt waere,
sô koeme er wider in daz lant.>
dô sprach dodineis zehant
< herre, diente ich iu dâ mite
ob ich gên malmontâne rite,
sô bin ich iwer bote dar
nâch tandareis, dem degen klâr,
mir ist diu strâze vil wol kunt.>
artûs sprach an der selben stunt
< vil lieber vriunt, nû vart dâ hin
unt wizzet daz ich immer bin
swie ir gebiet unt swie ir welt,
unt bringet uns den werden helt
von der bürge ze malmontân,
des lône ich iu vil werder man.
ir sult im sagen den dienst mîn,
er sol niht langer ûz sîn,
daz er kome unt sehe die maget,
nâch im ir herze kumber klaget.
ir sult im ouch daz niht verdagen,
der künegîn dienst sult ir im sagen
unt mînes neven gâwân,
dar zuo vrowen unde man
die sehent in gerne sunder spot.>
dodineis, der werde bot,
was bereit zuo der vart,
diu wart niht langer ûf gespart.
nû lâzen daz belîben hie
unt hoeret wie ez dort ergie
tandareis, dem werden man.
in dem hûs ze malmontân
dâ lepte er vil hêrlîche,
wan er was guotes rîche,
er het deheine swaere mê,
wan daz im tet der kumber wê
nâch der minneclîchen maget,
der minne ûz sînem herze jaget
vröude unt allen hôhen muot.
eins nahtes lac der ritter guot,
daz er slâfes niht enpflac.
des morgens dô im kom der tac
unde er wol enbizzen was
ûf dem wîten palas,
dô kom im daz in sînen muot
daz der edel ritter guot
an den selben zîten
nâch âventiur wolt rîten
in dem walt ze malmontân.
daz widerrieten sîne man,
wan daz gebirge was sô vram
unt der walt sô irresam,
daz sie vorhten daz der degen
grôzes kumbers müeste pflegen,
unt bâten in belîben,
er solt die zît vertrîben
bî in, daz dûhte sie alle guot.
der ritter sprach< ez stêt mîn muot
daz ich ze disen zîten
nâch âventiur wil rîten.
liodarz, vil werder degen,
ir sult hie heim mîn êren pflegen,
ich bevilhe iu liute unt guot,
ir habet sô rehten ritters muot,
daz ich wol weiz daz ir
mit êren wol behaltet mir
mîn liute unt al mîn êre.
swar ich von hinnen kêre,
so behaltet mir die veste,
si ist aller bürge beste,
dar zuo wil ich iuch alle biten
daz ir mit dienestlîchen siten
liodarz sît undertân.>
daz lopten alle sîne man.
liodarz sprach< werder degen,
ich sol vil willeclîchen pflegen,
herre mîn, swaz ir
ûf mîn triwe enpfelhet mir,
swar ir in der werlde vart,
daz iwer êre ist wol bewart.>
des danket im der werde man,
sîn harnasch hiez er bringen sân,
der wart im balde dar getragen.
er wâpent sich, sus hôrt ich sagen,
ouch wart dem degen unverzeit
von rîcher koste bereit
wâpenroc unt kursît
unt einiu decke lanc unt wît
von einem rôten samît guot,
der was rôt alsam ein bluot,
dar ûf bilde wârn gesniten
mit vil kostlîchen siten
nâch einer meide wol gevar.
diu bilde wâren alsô klâr
gemachet mit koste schône,
ûf blôzem hâre ein krône
von arâbischem golde,
gezieret als er wolde.
an sîme schilt vuort er die maget,
ouch vuort der degen unverzaget
ûf sîme helme schône
ein maget mit einer krône.
diu wâpen vuorte er umbe daz
wan der degen nie vergaz
vrou flordibeln, der meide klâr,
der diente ir gerne ân alle vâr,
ouch was si im mit triwen holt.
der ritter durch ir minne solt
sîn lîp in senden kumber vlaht,
im kunde tac unde naht
diu maget niht ûz dem herzen komen,
ir minne hete im benomen
gedanc nâch andern wîben,
sîn herze wolde belîben
mit staete an der schoenen maget.
dô nû der degen unverzaget
het allen sînen harnasch an,
von dem palas gienc er dan
ûf den hof dâ er sîn ros vant,
dar ûf saz er dâ zehant,
man bot im schilt unde sper.
daz gesinde enpfalh er
liodarz, dem werden man,
mit urloup der helt von dan
reit unt bevalh sie got,
mit guoten triwen âne spot
bevulhens got den werden man.
von der bürge kêrte er dan
die strâze gên dem walde
durch daz mos vil balde.
dô der küene degen balt
durch daz mos in den walt
kom, die rehte strâze er meit,
einen smalen stîc er do reit,
der truoc in an ein birge hôch.
den rehte zageheit ie gevlôch
an daz gebirge er kêrte,
sîn manheit in daz lêrte
des sîn lîp vil kleine genôz.
daz ungeverte was sô grôz,
daz er an den zîten
niht wol mohte gerîten;
do er erbeizte nider der wîgant,
daz ros zôch er an sîner hant.
der stîc was etwan sô smal
mit hôhen velsen hin ze tal,
daz er niht mohte gerîten,
dô gie er an den zîten
unt zôch daz ros an der hant,
etwan er ouch die wîte vant,
daz der degen wol gereit;
mit sô getâner arbeit
was der helt bevangen hie,
ein wîle er reit ein wîle er gie.
sus vuor er allen den tac,
daz er ruowe niht enpflac,
wan daz gebirge was sô hôch;
der tac gên dem âbent zôch,
ê er daz birge überwant.
nû kom der küene wîgant
ûf den hôhen berc geriten.
in het diu müede überstriten
unt ouch diu grôze arbeit,
daz der degen unverzeit
die naht niht trowet vürbaz komen,
als ich daz maere hân vernomen,
wan er mit der müede ranc.
nû het er manegen gedanc
wâ er die naht des tages erbite:
dem birge wonte nindert mite
so vil gras, daz er daz ros ernerte,
sô daz ez hungers sich erwerte,
daz was im harte swaere.
nû gedâhte der degen maere
welh ende er kêren mohte,
wan im dâ niht entohte
belîben: dâ was gemaches niht.
er gedâht< mîn leben ist hie enwiht:
ich belibe hie gern möht ez gesîn,
nu getrowe ich daz ros mîn
al hie vor hunger niht bewarn;
swie müede ich bin, ich muoz doch varn
da ich vinde mînes rosses nar,
ditz gebirge ist dürre gar,
mîn ros laeg hie vor hunger tôt.
wie verklaget ich die nôt?
möht ich niwan daz ros ernern!
nû muoz mir got etwan beschern
dâ ich sô vil vinde
dâ mit ich überwinde
dise naht unz an den tac.
vür wâr ich daz wol sprechen mac,
ich gereite boesern wec nie.
ich wil niht langer bîten hie,
ich wil suochen ob ich vinden mac
ein stat dâ ich unz an den tac
belîbe unt daz ros mîn,
ich wil benamen hie niht sîn.>
sus saz er ûf unt reit dan.
der wec der truoc in in den tan
anderthalp den berc ze tal.
nû hôrte er eines wazzers val,
daz het einen grôzen sûs,
dâ bî lac ein schoenez hûs
in einer starken wilde:
holz âne gevilde
unt starkez gebirge hôch,
daz ûf gên den lüften zôch,
dar inne lac daz selbe hûs
alsô erbowen, daz artûs,
der vil edel pritûn,
möhte ze dyanazrûn
nimmer baz gebowen hân.
tandareis, der werde man,
kom abe dem birge in daz tal.
des wazzers vluz gap grôzen schal,
durch daz wilde birge ez gie:
swenn sînen val ein vels verlie,
so enpfie ez ie der ander.
daz reit er nider, dô vander
ein schoene burc vor im stân,
da engegen reit der werde man.
er gedâht< sîn mac wol werden rât!
diu schoene burc diu hie stât
diu ist sô wol erbowen,
ich wil des wol getrowen
daz etewer dar ûf lebe
der mir durch sîn êre gebe
noch hînt die nahtsell bî im;
vil willeclîch ich von im nim
swaz er mir ze gemache tuot.>
in den denken reit der ritter guot
den wec unz an daz bürgetor.
in der bürge noch dâ vor
vant er nindert wîp noch man,
ûf den hof reit er dan,
der was schoene unde breit,
da erbeizte der degen unverzeit
bî einer schoenen linden stam.
nu gedâht der degen lobesam
< mich wundert in mîme sinne,
ist iht liute hinne,
wâ habent sich die verborgen?
ich was in grôzen sorgen
wâ ich hînte solde sîn;
mich triegen dan die sinne mîn,
in disem hûse ist etwer
der mir durch sîne êre...
noch hînaht tuot etlîch gemach.>
niemen er hôrte noch ensach,
nû gedâht der küene werde man
< ich wil die liute suochen gân.>
nû suochte er hin unde her,
in dem hûse vant er
niemen derm iht êren taete.
nû was es alsô spaete,
daz er niht mohte vürbaz.
< wie hât sich gevüeget daz>
gedâhte er in sîme sinne
< daz niht liute ist hinne?>
nû gie der degen wert erkant
ûf den palas dâ er vant
die tische al umbe wol bereit,
tischlachen unt brôt dar ûf geleit
allez daz diu werlt haben sol
des was der tisch alles vol.
er was vrô unt gie hin nidere
ze sînem rosse widere
dâ er ez hie vor liez stân,
er nam ez bî sînem zoum
unt zôch ez hin inne
...
unde vant im guot gemach.
er stalte ez hin unde sprach
< swie ez uns hie nâch ergât,
wir haben wirtschaft unde rât
in der bürge vunden.>
dô gie er an den stunden
ûf den schoenen palas
dâ der tisch gerihtet was
den er dâ vor vant,
sîn swert er abe bant
unt leite ez zuo dem helme dort
nider an der tafel ort.
dô lôst der küene werde man
die manikel von den henden dan
unt lôst von im daz härsenier.
nû saz der klâre degen vier
zuo dem tische, az unde tranc,
er hete vil manegen gedanc
wâ die liute möhten sîn.
nû kom ouch dâ zer tür hin în
ein vil minneclichiu maget.
dô siu dem helt unverzaget
ob dem tische sitzen sach,
si gie wider ûz daz si niht ensprach
unt îlte vür die porten dan
dâ si ir vrowen het gelân.
diu was ein edeliu künegîn
unt het vil minneclîchen schîn,
si het gewaltes genuoc:
in einem lant si krône truoc,
dar inn was wonent wildiu diet
diu sich von den andern dieten schiet.
si hiez< von den wilden bergen>,
ob den kleinen getwergen
si was ein edeliu künegîn vrô...
si was kurzwîl geriten schowen
ûz dem hûse in eine wilde owen,
dâ ir ein herzeleit geschach,
wan si mit ir ougen sach
daz ir ein man vorhtsam
eine juncvrowen nam.
daz leit klaget si sêre.
er tet ir leides mêre
an liuten unde an guote,
des was in unmuote
vrou albiûn diu künegîn.
dô si ir juncvröwelîn
sô balde gên ir gâhen sach,
des enkom si sêre unt sprach
< wie verst dû sô? waz wirret dir?
weizt dû iht, daz sage mir
daz uns müge wider sîn!>
si sprach< vil liebiu vrowe mîn,
ob iurem tische sitzt ein man,
daz ich iu wol gesagen kan,
der schoenste den ich ie gesach.
mir was von im niht sô gâch,
ich saehe in kuntlîche.
küneginne rîche,
er ist gewâpent rehte wol
als ein man ze strîte sol.
ich meine er rite von malmontân
...
von der klûse her ze disem hûs.>
...
< unt ist ez der ritter guot
der durch âventiure muot
vil manegen prîs hât bejaget,
der die risen unverzaget
durkjôn margôn unt uliân
mit strîte hât bestân
unt den grôzen karedôz,
der was wol des tiufels genôz,
ist daz der helt unverzeit,
der hât mit wârheit
vil manegen hôhen prîs erstriten,
ist der in mîn hûs geriten,
der sol got wilkomen sîn.>
alsô sprach diu künegîn
< er ist ein degen unverzeit,
ich getrowe des sîner manheit
mîn leit daz habe ein ende
von sîner werden hende,
mich richt der ûz erwelte man
an kuriôn, der hât getân
mir vil manec herzeleit.
daz wirt im noch leit!
er ist den vrowen wol sô holt,
daz er unsanfte daz verdolt
swâ in iht leides sol geschehen.
wir suln den werden ritter sehen.>
mit vil zühteclîchen siten
die vrowen in die burc riten,
ir wâren rehte hundert,
vunfzic ûz gesundert
die wâren ob den andern hôch.
den rehtiu missewende ie vlôch
der hete ûf dem palas
wol gaz, dar nâch der degen was
von dem palas ûf den hof gegân.
nû sach der wol gezogen man
die vrowen in die burc varn
mit wunneclîchen vrowen scharn,
bî den vrowen wol getân
riten niwan zwelf man,
die der vrowen pflâgen
unt sich dienst gên in bewâgen.
dô er sach die vrowen komen,
als ich daz maere hân vernomen,
dô leit der küene wîgant
schilt unt sper von der hant
unt sturzt den helm ûf daz gras,
sîn houbet im entwâpent was,
mit zühten stuont der helt gemeit.
diu künegîn zer linden reit
unt erbeizet nider ûf daz gras
unt swaz der andern vrowen was
die mit ir wâren komen dar.
vrou albiûn, diu maget klâr,
gên dem werden ritter gie,
den helt si minneclîche enpfie,
von den andern vrowen wart im genigen,
gên im ir grüezen niht verswigen.
des genâdet er in allen.
mit zühten âne schallen
diu künegîn zem ritter gie,
bî der hende si in gevie
unt vuorte in ûf den palas
dâ er ê wol enbizzen was,
dâ bat si sitzen den wîgant.
diu künegîn mit ir selben hant
entwâpent in, sus hôrte ich sagen,
ein wazzer wart im dar getragen,
er twuoc den râm von im dan,
man gap im rîchiu kleider an.
dô der helt wart gekleit,
vrou albiûn, diu klâre meit,
satzte in an ir sîten.
an den selben zîten
diu künegîn ezzen wolde
gên naht, als si solde.
der ritter sach die vrowen an,
in schame saz der junge man
daz er ê hete gaz,
iedoch der rede er niht vergaz,
er sprach< vil liebiu vrowe mîn,
mîn unvuoge ist worden schîn:
ich kom in ditze hûs geriten;
het ich die unzuht vermiten
daz ich vor iu iht hete gaz,
daz stüende mir an vuoge baz.
nu vergebet mir die schulde,
ich wil nâch iwer hulde
büezen swie ir selbe welt.>
diu maget sprach< vil werder helt,
daz sol iu wol vergeben sîn.
swâ ein man brôt unde wîn
vindet dem ist des nôt,
ob im der hunger daz gebôt,
der sol des niht vergezzen,
er sol trinken unde ezzen,
daz heize ich rehte getân.
nû saget mir, tugenthafter man,
von wannen sît ir her geriten?>
mit vil zühteclîchen siten
saget ir der werde man,
er sprach< ich bin von malmontân
komen über daz birge her.>
diu vrowe sprach< sô sît ir der
der diu wunder hât getân,
der karedôz, den starken man,
sluoc unt den übelen margôn
uliân unt durkiôn
die manec mort hânt getân
an vil manegem werden man.
ir habet vil saeleclîch gevarn,
got müeze iu lîp unt êr bewarn!
iwer lîp in hôhem lobe stât,
sît iwer manlîch ellen hât
sô hôhe werdikeit hât erstriten.
ir habet grôze nôt erliten
von ungeverte disen tac.>
< vrowe, ob ich sô sprechen mac,>
sprach der degen unverzeit
< sô boesen wec ich nie gereit.>
diu vrowe sprach< vil werder degen,
nâch der arbeit sult ir ruowe pflegen,
iu wirt hie guot gemach getân.>
< genâd, vrou,> sprach der werde man
< daz diene ich gerne als ich sol,
ir hât an mir erzeiget wol
daz ir habet reines wîbes muot.>
diu vrowe durch den ritter guot
dester schierre hete gaz.
die wîle si ob dem tische saz
dô saz der degen valsches vrî
der küniginne nâhen bî,
vil dicke si im daz trinken bôt;
ir munt was sô rôsenrôt,
daz er gerne mit ir tranc.
dar nâch was dar niht ze lanc
daz diu küneginne hete gaz
die wîl der ritter bî ir saz.
dô man die tisch hin dan enpfie,
diu künegîn des niht enlie,
si saz zuo dem ritter klâr,
si sprach< herre, mîniu jâr
swaz ich der gelebet hân
sô kom mir nie dehein man
in mîn hûs dem ich gunde baz
( daz wizzet, herre, ân allen haz)
daz im geschaehe guot gemach.>
der ritter dô mit zühten sprach
< vrowe, ir hât an mir getân,
daz ich niht verdienen kan
iwer guot handelunge.
ob iuch kumber dar zuo twunge
daz man iu dienen solde,
vil gerne ich wâgen wolde
mîn lîp durch iwer êre.>
dô sprach si< degen hêre,
got lône iu iwer triwen
mich sol vil lützel riwen
wirt iu hie êren iht getân,
wan ich an iu vunden hân
tugent unt rehten mannes muot.
ich wil mîn lîp unt mîn guot
antwurten in iwer gewalt,
daz ir, küener degen balt,
mich von unrehtem gwalte ernert
unt mich durch iwer tugent wert.
daz geloubet, herre, ân allen wân,
ich wolde iuch dâ ze malmontân
hân gesuocht durch mîne nôt:
mir hât vil manegen ritter tôt
der starke kuriôn erslagen;
herre mîn, ich muoz iu klagen,
er nimt mir liute unde guot
niwan durch rehten übermuot
( ich hân im anders niht getân),
er vâht mir wîp unde man.
ich weiz niht waz er an mir richet.
man seit mir daz er sprichet
er welle gewaltic herre sîn,
liute unde guot, swaz heizet mîn,
dâ von welle er mich vertrîben.
sol ich nû belîben
bî guote unt bî den êren mîn,
daz muoz von iwer helfe sîn,
wan ich enweiz deheinen man
der in törste bestân:
ein scharfer strît in ringe wiget.
sît ir aber hât an gesiget
karedôz, dem starken man,
sô hân ich des deheinen wân
daz dirre müge an iu gesigen,
er sol sigelôs geligen
vil schier von iwer werden hant.
nû wert mich, küener wîgant,
durch aller vrowen êre.
baet ich iuch vürbaz mêre,
daz waere an mir ein kintheit.>
dô sprach der degen unverzeit
< vrowe, ich wil in bestân,
sît ich von iu vernomen hân
daz er iu sölh unreht tuot,
ich bevride iu liute unde guot
oder ich muoz von im tôt geligen.
mac ich mit strîte im an gesigen,
sô muoz er iu iur êre
lâzen immer mêre.>
diu vrowe wart des trôstes vrô,
zuo dem ritter sprach si dô
< got lône iu, küener wîgant!
iu muoz liute unde lant
dienen immer mêre.>
diu küneginne hêre
ergap sich gar in sîn gebôt,
si sprach< herre, ich bit des got
daz er iu lîp unt êr bewar.>
nû truoc man mit zühten dar
vür die edelen künegîn
manegen kopf guldîn
al den vrowen ûf den sal.
dô sie getrunken über al,
ûf stuont diu künegîn unt sprach
< herre, ir sult haben gemach,
ir müget wol waltmüede sîn.
allez daz dâ heizet mîn
dâ mite schaffet swaz ir welt.>
< genâde, vrowe> sprach der helt.
diu künegîn bôt im guote naht,
von dem helde wol geslaht
gie si dâ si gemach vant
unt bevalh den wîgant
dem gesinde daz dâ was.
dô sie nû vür den palas
kômen die vrowen alle dan,
dô vuorte man den jungen man
in eine kemenâten,
diu was vil wol berâten
mit einem bette hêrlîch:
ez wart nie künec alsô rîch
er laege wol mit êren dran.
dâ solde dirre werde man
des tages ûf erbîten.
dô brâht man an den zîten
dem ritter slâftrinken dar
unt nam sîn wol mit vlîze war.
der degen tranc unt legte sich,
mit sanfte, alsô dunket mich,
gie dem helt diu naht hin,
als ich sîn bewîset bin.
des morgens dô der tac ûf brach
dô lac er langer niht, dar nâch
er stuont ûf unt legte sich an,
ûf den palas gienc er dan.
nû was diu küneginne komen
mit ir vrowen, sus hân ich vernomen.
als si den ritter komen sach,
si gie gên im unde sprach
< guoten morgen unde tac
gebe iu got der iu wol mac
iwer swaere gebüezen.>
der ritter der vil süezen
mit zühten dankt, diu maget sprach
< herre, het ir guot gemach
hînte gehabet, des waere ich vrô.>
< genâde, vrowe>, sprach er dô
< mîn gemach ist guot,
ich hân den willen unt den muot,
daz ich iu dien die wîle ich hân
daz leben> sprach der werde man.
diu maget nam den werden man
bî der hant unt vuorte in dan
an ein gesidele hêrlîch,
zuo der küneginne rîch
saz der wol gezogen gast,
an guoter zuht im niht gebrast.
die künegîn vrâget er maere
wâ der man gesezzen waere
der ir nemen wolde ir lant.
sie sprach< küener wîgant,
sîn hûs ist hie nâhen bî,
er ist vor allen tugenden vrî.>
er sprach< sô wil ich rîten
( wes solde iuch langer bîten?)
gên sîm hûse unt wil in bestân.>
diu vrowe sprach< vil werder man,
belîbet unz ir enbizzen sît.
hie nâhen bî ein anger lît
in dem walt vor einer owe;
dar wil ich> sprach diu vrowe
< selbe mit iu rîten,
wan ich dar zallen zîten
durch kurzwîle gerne var.
swenne er wirt des gewar,
sô kumt er unde irret mich
mîner kurzwîl, daz klage ich
got unt iu, vil werder man.
gestern, dô ich solde hân
mîn kurzwîl nâch gewonheit,
dô vienc er mir ein schoene meit
unt stôrte mir mîn vröude gar.>
der ritter sprach< vrowe, ir sult dar
durch mînen willen rîten,
unt kumt er an den zîten,
sô wirt er strîts von mir gewert.
ob sîn herze strîtes gert,
den sol er an mir vinden,
ich wil ê niht erwinden,
er müeze strîtes mich gewern,
wan ich vihte mit im gern
durch sînen grôzen übermuot.
vrowe>, sprach der ritter guot
< ir sult niht langer sûmen,
ja gebîte ich vil kûme
daz ich gesehe den selben man
der iu sô leide hât getân.>
si sprach< degen unverzeit,
ich bin schiere bereit.>
si gebôt den kameraeren
daz si bereit waeren,
si wolde enbîzen unde rîten.
dô riht man an den zîten
die tische ûf dem palas,
von dem gesinde daz dâ was
wart gedienet zühteclîch.
mit der küneginne rîch
az der wol geborne gast.
vil lützel in dâ des gebrast,
man gap im wirtschaft unde rât
von spîse, daz diu werlt hât
niht bezzer spîse gewalt,
dar zuo trinken manecvalt
beidiu wîn unde met
môrâz unde klâret,
dar zuo was daz ein wirtschaft gar
daz er mit der meide klâr
az, diu was sô minneclîch
unde ouch ganzer tugende rîch.
man huop die tische dô man gaz,
diu künegîn niht langer saz,
si stuont ûf, sam tet der werde man.
sîn harnasch bat er bringen sân,
der wart im snelle dar getragen;
dô wâpent in, sus hôrte ich sagen,
diu künegîn mit ir blanken hant.
nâch sînem rosse wart gesant,
dem was des nahtes wol geschehen.
sol ich der wârheit jehen,
sô wart nie man ze strîte sô ger,
man reichte im schilt unde sper.
diu küneginne rîche
vil harte snelleclîche
bereite si sich zuo der vart,
diu wart niht langer ûf gespart.
ein knaben dô des niht enlie,
ûf einen hôhen turn er gie
unt blies ein horn drî stunt.
dô hôrt der degen an der stunt
wol tûsent horn schellen
unt wider einander hellen
an dem birge unt in dem walde.
dô vrâgt der helt vil balde
waz daz blâsen möht bediuten.
< dâ hân ich mînen liuten
heizen kunden über al
in mînem lande ûf unt ze tal
daz ich wil hôchzît hân,
mir koment wîp unde man
in vil kurzen zîten.
wir suln von hinnen rîten
ûf den schoenen anger mîn,
dâ wil ich mit vröuden sîn.
ist daz mir got daz heil beschert
daz ir mich unt iuch ernert
von dem starken kuriône,
sô wirt iu prîs ze lône
unt hân ich immer mêre
vröude vride unt êre.>
der ritter sprach< unt kumt er dar,
man wirt schiere des gewar
wer dem andern an gesiget
oder wer dâ sigelôs geliget.>
nû was den vrowen bereit
schoeniu pfert unt richiu kleit,
sie giengen von dem palas dan
ûf den hof, der werde man
huop die küneginne wert
sunder schanden ûf ir pfert.
dô gie der degen wert erkant
dâ er sîn ros bereit vant,
daz was wol verdecket:
ûf daz îser was gestrecket
ein samît rôt alsam ein bluot,
der was niwe unde guot.
sîn wâpenroc sîn kursît
was beidiu lanc unde wît,
dar in wâren juncvrowen gesniten
mit vil kostlîchen siten;
ein bilde daz gap liehten schîn,
daz was ûf dem schilde sîn
nâch einer meide schône
erhaben mit einer krône;
ûf dem helme vuort der degen wert
ein bilde reht als sîn herze gert
nâch einer meide, diu was klâr,
ein guldîn krône ûf blôzem hâr,
dar inn lac manec edel stein;
daz bilde ab sînem helme schein
rehte in der gebaere
als ob ez lebendic waere.
nû zôch man im daz ros dar,
er nam nie stegereifes war,
er spranc dar ûf al dâ erz vant.
diu küneginne wert erkant
diu hiez disem werden man
zwên knaben mit im vüeren dan
helm schilt unde sper.
bî der künegîn reit er,
si wolde in ir ze gesellen hân.
sie riten von der bürge dan
bî dem wazzer hin ze tal.
hundert vrowen wârn ir an der zal
unt zwelf man die ir solden pflegen
unt der ellens rîche degen,
der bî der küneginne reit.
ûf einen plan wît unde breit,
der was wol einer mîle lanc,
dar ûf ein kalter brunne entspranc
bî einer schoener linden breit,
diu künegîn mit ir vrowen reit.
tandareis, der werde man,
huop die maget wol getân
von dem pferde ûf daz gras,
swaz vrowen mit ir komen was
die huop man nider ûf daz lant.
den ritter nam si an die hant
unt vuorte in under die linden hin,
die vrowen giengen al nâch in.
dâ vant diu maget minneclîch
ein gesidele, daz was rîch,
dar ûf saz der ritter unt diu maget.
mit zühten, sô wart mir gesaget,
sâzen elliu diu juncvröwelîn,
diu gâben minneclîchen schîn.
tandareis der valsches laz
gewâpent bî der künegîn saz
gar unz an daz houbet,
des muotes unberoubet
was der manlîche man.
nû kom, als ichz vernomen hân,
die liute von dem lande,
vil küener wîgande
unt ouch vil schoener vrowen,
die man gerne mohte schowen.
sie wâren noch niht komen gar,
sie drungen dar mit maneger schar
unt enpfiengen wol den wîgant
den man bî den vrowen vant.
dô daz grüezen geschach,
daz volc vuor an sîn gemach
unt sluogen ûf manec gezelt
al umb die linden ûf daz velt,
ir aller vröude diu was grôz.
den ritter sêre des verdrôz
daz niht kom der selbe man
den er dâ solde bestân,
als mir diu âventiure jach.
von dem walt man komen sach
den starken wilden kuriôn,
der was gewâpent schôn
reht als ein man ze strîte sol.
ein samît swarz als ein kol
dar ûz was im gemachet
an rîcheit niht verswachet
wâpenroc unde kursît
unde ein decke lanc unde wît,
sîn ros was swarz rabenvar,
al sîn zimierde gar
was noch swerzer dan ein kol,
sîn herze was ungüete vol.
sîn schilt was swarz sîn helm sam,
einen wurm vreissam
vuorte er ûf dem schilde sîn,
der gap kostbaeren schîn,
der was rôt alsam ein bluot;
von arâbischem golde guot
was sîn wâpenkleit geziert,
mit edelen steinen wol gewiert,
er hete an den stunden
ûf sînen helm gebunden
ein wurm den ziert manc edel stein,
der ouch nâch rôter varbe schein.
ouch vuort der degen wert erkant
ein starkez sper in sîner hant,
daz was swarz unde rôt.
er tet den vrowen grôze nôt
mit dem sînen gewalt.
ouch het der maere degen balt
zwêne liebart erzogen,
die mit dem helt vür unbetrogen
liefen swâ er kêrte,
die wâren sô gelêrte,
daz sie tâten swaz er in gebôt,
sie hulfen im ûz aller nôt;
swen er bestuont mit zorne
der was der verlorne
von den liebarten,
die bizzen unde zarten
swen ir herre bestuont.
nû tet man ditze maere kunt
der küneginne wol getân
daz von dem walde ûf den plân
kurjôn der wilde waere komen.
alsô daz maere wart vernomen
daz der degen unverzeit
von dem walde gên der linden reit,
dô sprach diu minneclîche maget
zuo dem ritter unverzaget
< herre, lât iu mîn leit
ûf iwer genâde sîn gekleit.
nû kumt aber der selbe man
der mir hât leides vil getân,
der wil mir vröuden gunnen niht.
ich sage iu, herre, wes er giht:
ditze lant sül wesen sîn
daz mir liez der vater mîn.>
< vrowe> sprach der werde man
< ich mache iu vride, ob ich kan,
von sîme gewalt den er iu tuot.>
ûf stuont der werde ritter guot
von der künegîn an der stat,
sîn ros er im gewinnen bat,
daz wart im balde gezogen dar.
von der küneginne klâr
nam er urloup zühteclîch.
si sprach< degen êren rîch,
got müeze iu sige unt saelde geben
unt vristen iwer werdez leben
unt müeze iu lîp unt êr bewarn,
ir sult mit mînem kusse varn.>
diu maget stuont ûf, der kus geschach,
der ritter neic ir, im was gâch
von der künegîn ûz der linden.
von allen den edelen kinden
nam er urloup unt gie dan,
sie bevulhen got den werden man
daz er sîn geruochte pflegen.
der vil êren rîche degen
spranc ûf sîn ros al dâ erz vant,
sînen helm er ûf gebant,
man bôt im schilt unde sper.
under dan kom dort her
der starke kuriôn geriten,
den horte man mit unsiten,
ruofen, daz gên im erhal
beidiu berc unde tal.
er sprach zer vrowen albiûnen
< vrowe, lât iu slûnen
unt rûmt mir balde den anger mîn,
hie mac niht hôchverte sîn
ûf mîner schoenen heide!
ê ich von hinnen scheide,
ich erzürn darumbe etlîches muot,
vart balt von hinne, ez wirt iu guot!>
tandareis, der werde man,
sprach< dêswâr, ob ich kan,
ich genider dir dîn hôchvart!>
niht langer wart daz ûf gespart,
er kêrte von den linden dan
gên dem helde ûf den plân.
als in kuriôn ersach,
er reit zuo im unde sprach
< ritter guot nû saget mir,
ûf wietân rede sît ir
komen mit den vrowen her?>
< sît ez ist iwers herzen ger,
ich sage iu wie ich her bin komen.
ich hân daz wol von iu vernomen
daz ir der vrowen tuot gewalt:
nû bin ich> sprach der degen balt
< mit disen vrowen her geriten
unt wil iuch des durch vuoge biten
daz ir der vrowen lât ir lant.
wie stêt daz, küener wîgant,
daz ir der vrowe sît sô gehaz?
dêswâr, iu stüende daz verre baz
daz ir in trüeget holden muot
den daz ir in nement ir guot.>
diu rede was im ungemach,
zuo dem ritter er dô sprach
< hât ir iuch des an genomen
daz ir dâ durch her sît komen
daz ir bevriden welt daz lant
von mir, sô muoz iwer hant
mich mit strîte alrest bestân.
ist daz ir mir gesiget an,
sô sint die vrowen von mir vrî
unt ouch swaz in dem lande sî,
dar zuo wirde ich iwer man
unt diene iu gerne swaz ich kan;
ist aber daz ich iu an gesige,
daz ich niht sigelôs gelige,
sô habet ir den lîp verlorn,
dâ mit riche ich mînen zorn.
waz hât ir iuch genomen an?
ir dunket mich ein tumber man,
daz ir sô ungerne lebet
unt mit willen nâch dem tôde strebet;
des sol ich iuch vil wol gewern,
sît ir des niht welt enbern.>
< herre, ir dröwet mir âne nôt!
ich waen daz iemen gerne tôt
lige> sô sprach der küene man.
< ob ir mir gesiget an,
sol dan mîn lîp des todes wesen,
sô lân ich iuch vor niht genesen,
mac ich den sige an iu bejagen.
ich wil iu waerlîchen sagen,
ich wil der vrowen kempfe sîn,
daz habet ûf den triwen mîn,
ir wert strîtes niht vermiten.>
kuriôn mit zornes siten
sprach< sô sî iu widerseit.
iuch geriwet iwer tumpheit!>
sîn ros er von im wande dan.
tandareis, der werde man,
zem ritter sprach< mir ist leit
swâ ich began dehein tumpheit.
redet niht übel unt tuot swaz ir
immer müget getuon mir,
daz selbe wil ich iu tuon,
hie mac vride noch suon
niht langer zwischen uns gesîn:
sît ir vrum, daz wirt wol schîn.>
sie liezen von ein ander gân,
daz sie den puneiz mohten hân,
unt kêrten gên ein ander her.
âne zageheit sie diu sper
under die arme sluogen,
diu ros ze samen sie truogen
von rabîne rehte als sie vlugen,
der tjoste ein ander sie niht lugen,
ietweders sper vil gar zerbrach.
tandareis kurjônen stach
hinderz ros ûf den plân,
daz er lang lac ê er sich versan.
die zwêne liebarte
den ritter muoten harte,
dô er ir herren nider stach,
mir snellen sprüngen wart in gâch
an den unverzagten man
unt zarten im sîn kastelân
dâ zen lanken enzwei,
ietweders tiufelîchen schrei
ein ungehiure stimme
bitter unde grimme,
daz ros vil nider ûf den plân.
tandareis, der snelle man,
spranc dâ von verre ûf den plân,
die liebart liefen an den man
unt wolden in gern hân zerzart.
der helt sich kûm vor in bewart,
vil dicke sprungen si in an,
beidiu her unde hin
wankten si vor sînen slegen;
iedoch traf der werde degen
den einen mit einem swanc
unt sluoc in, daz er nienâ spranc,
der ander lief den ritter an.
kuriôn, der küenen man,
spranc ûf unt lac niht langer dâ,
an den ritter lief er sâ
unt sluoc ûf in mit zornes site.
sîn liebart volgete im mite,
den andern het er erslagen.
den hôrte man kurjôn klagen,
er sprach< nû wizze, küener man,
ez muoz dir an dîn leben gân,
daz dû mîn liebart hâst erslagen
daz wirt dir langer niht vertragen,
dîn lîp muoz sîn des tôdes pfant.>
tandareis der wîgant
sprach< dû rüemest dich ze vil!
ob dû dîn liebart rechen wil,
sô tuo diu werc unt lâ dîn drô.>
kuriôn mit zorne dô
sluoc ûf den unverzagten man,
sîn liebart lief in hinden an,
vor den beiden muost er sich bewarn.
kuriôn der wolt niht sparn
den ritter an den stunden,
mit slegen er begunde
disem ritter treten zuo,
er sprach< dû bist al ze vruo
den vrowen her ze helfe komen!
dir mac vil kleine vrumen
der vrowen weinen unde klagen:
dû muozt hiute an disem tage
in ze leide hangen,
ez ist umb dich ergangen,
dâ mit wil ich sie êren!>
er begunt mit slegen kêren
den ritter gên den vrowen hin,
sîn liebart der spranc dicke an in
unt zarte im abe diu wâpenkleit.
ich waene ie dehein man gestreit
einen strît sô sorclîch.
ez muost der degen ellens rîch
vor den beiden sich bewarn:
der man kunt sîn niht gesparn,
ouch muote in sêre der liebart.
der ie vor schanden was bewart
vorhte laster unt den tôt.
den schilt er ze scherme bôt
kuriôn, dem starken man,
dô lief in der liebart an
unt wolde in ziehen under sich.
er warf sich umbe einen stich,
dô stach er im zer brust in,
daz der liebart von im hin
strûchte unde tôt gelac.
kuriôn im einem slac
hinden an den helm sluoc,
daz der werde degen kluoc
vor im strûchen began
unt daz er sich des niht versan
ob ez waere naht oder tac.
ê er erzüge den andern slac,
do versan sich der werde degen,
vor sînen ungevüegen slegen
bôt im den schilt ze scherme dar
tandareis, der degen klâr.
kuriôn der wîgant
sluoc durch den schildes rant
ze tal unz ûf die buckel nider,
tandareis sluoc im hin wider
durch den helm ein wunden.
do erzurnet an den stunden
kuriôn, der starke man,
den werden ritter treip er dan
gên der linden mit starken slegen,
er lie dem ellens rîchen degen
nie die wîle daz er kom ze slage.
nû huop sich harte groziu klage
von den vrowen die daz sâhen an,
diu küneginne wol getân
klaget unt was unvrô.
< ôwê mir armen> sprach si dô,
< sol dirre werde man sîn leben
dem tôt durch mînen willen geben,
sô waere ich bezzer ungeborn,
ich wolt mit willen hân verkorn
swaz mir leides hât getân
an mînem lande der übel man,
kuriôn der wilde,
der manec unbilde
in mînem lande hât getân.
ôwê, daz ich ie gewan
daz leben!> sprach diu süeze maget.
< ûz mînem herzen vröude jaget
sîn tôt, unt sol er sterben
unt in mînem dienst verderben,
vür wâr sô muoz ich mîn leben
dem tôde umb sîn sterben geben.>
diu küneginne weinde unt klaget.
nû sach der degen unverzaget
der vrowen klage, daz tet im wê,
er gedâhte< ich sol niht langer mê
disen unverzagten man
sparn mit slegen.> er began
kurjôn hin wider trîben,
er liez in nie belîben,
er muost den selben wec hin
vor im wîchen den er in
het getriben über daz velt.
er vant dâ strîtes vollen gelt
an dem unverzagten man,
er liez in keine ruowe hân,
tandareis, der werde degen,
treip in mit ungevüegen slegen
verre von den vrowen dan.
er sprach< dû muozt ledic lân
der meide ir guot unt ir lant.>
tandareis der wîgant
daz swert ze beiden henden nam,
sîn manheit was âne scham,
er sluoc den starken kuriôn,
daz im von des helmes dôn
erschellet wart daz houbet.
der muotes unberoubet
sluoc im aber einen slac,
daz er vor im nider lac,
daz swert im durch den helm erklanc,
über in er snelleclîchen spranc,
den helm er im abe gebrach
unt daz härsenier. der degen sprach
< ich mac vor dir nû wol genesen!
dîn lîp muoz des tôdes wesen,
ez ist umb dich ergangen:
dû woldest mich hân erhangen,
den selben tôt wil ich dich legen an.>
< neinâ, tugenthafter man,>
sprach der starke kuriôn
< durch dîner werdikeite lôn
solt dû lâzen mir mîn leben,
ich wil dir sichern unde geben
mînen lîp in iwer gebot.
durch elliu wîp unt durch got
sult ir mir mîn leben lân.
swaz ich der küneginne hân getân
des gewinne ich gerne ir hulde
unt wil die selben schulde
büezen swies gebiutet mir,
vil werder helt, unt ob ir
mir welt mîn leben lân.>
dô sprach der ûz erwelte man
< warumb solt ich dich leben lân?
dû woldest mich erhangen hân,
ob dû mir hetest an gesiget:
sît dîn gewalt nû nider liget,
sô wil ich rihten über dich.>
< neinâ, helt, lât genesen mich,
des habet ir vrume unt êre.
iu vrumet mîn leben mêre
den mîn tôt, geloubet daz,
ich wil iu gerne ân allen haz
dienstes wesen undertân
unt wil werden iwer man.>
tandareis, der degen wert,
gedâht< sît er genâden gert,
ich wil genâde an im begân,
wil er mir werden undertân.>
er sprach hinz im< wil dû genesen,
sô lâ die küneginne wesen
mit vride in ir lande,
diu laster unde schande
ân schulde hât von dir erliten.
hetest dû den gewalt vermiten,
daz waer dir nû ze staten komen,
swaz dû der vrowen hâst genomen
daz muozt dû ir wider geben:
sô wil ich dich lâzen leben.
unt gip mir des dîn sicherheit
daz dû nimmer mêr kein leit
getuost der meide wol getân.>
< daz tuon ich gerne, werder man,
ich gibe iu des mîn sicherheit
daz ich ir nimmer mêr kein leit
getuon die wîle ich hân daz leben,
des wil ich iu mîn triwe geben,
dar zuo leisten, werder helt,
mit guoten triwen swaz ir welt.>
dô er des sicherheit enpfie,
tandareis in ûf lie.
grôzer müedes niht vergâzen,
ûf daz gras sie beide sâzen
unt ruoten nâch ir arbeit.
nû was diu künegîn gemeit
daz ir kempfen wol gelanc
unt sô ritterlîch den sige erranc,
tandareis der wîgant
sînen helm er abe gebant
unt sturzte in zuo im ûf daz gras.
diu künegîn unt swaz vrowen dâ was
unt die ritter über al
von vröuden huoben grôzen schal
daz sô ritterlîch gewan
tandareis, der werde man,
den sige an kuriône.
diu künegîn vil schône
nam zuo ir swaz si vrowen vant,
si gie dâ sie den wîgant
bî kuriôn dort sitzen sach,
ir volgten ouch ir ritter nâch.
mit vröuden gie si über den plân.
tandareis, der werde man,
unt kurjôn der betwungen
gên ir ûf sprungen,
diu künegîn mit vröuden gên in gie.
tandareis si umbe vie,
si sprach< vil küener wîgant,
mîn liut mîn guot unt mîn lant
hât ir von grôzer nôt erlôst,
ir sît mîn voget unt mîn trôst,
mit mir schaffet swaz ir welt.>
dô sprach der tugent rîche helt
< genâde, vrowe, nû wizzet daz,
ich diene iu gern ân allen haz
unt allen vrowen sicherlîch.>
si nam den helt ellens rîch
bî der hant unt vuorte in dan,
im volgte der betwungen man,
ab dem velde under die linden breit
dâ diu künegîn gemeit
ein hêrlîch gesidele vant.
diu maget bat den wîgant
an daz gesidele sitzen.
er sprach mit guoten witzen
< vrou, ir sult sitzen, ich wil stên.>
kurjôn hiez er dar gên
unt bat in geben sicherheit
der vil minneclîchen meit.
kuriôn dô nâher gie,
diu maget diu sicherheit enpfie.
dô diu sicherheit geschach,
tandareis mit zühten sprach
< vrowe, ir sult an disem man
durch mîn genâde begân,
des muoz ich iuch mit hulden biten,
wan ich han in überstriten;
würde im hie leides iht getân,
des müeste ich immer laster hân.>
diu vrowe sprach< vil werder helt,
so schaffet mit im swaz ir welt,
ich wil in iu ze gâbe geben
unt wil in durch iu lâzen leben,
des het er doch verdienet niht.>
< vrowe, geloubet daz iu geschiht
von im nimmer mêr dehein leit,
des hân ich sîne sicherheit.
hât er iu leides iht getân,
des wil er iu ze buoze stân.
lât in in iwer hulde sîn,
vergebet im durch den willen mîn
gänzlîch iwer hulde
vür die selben schulde.>
diu künegin sprach< daz sî getân.
ich wil mînen zorn lân
durch iuch, ûz erwelter degen,
mîn haz ist gên im gelegen,
daz er mich leides vür baz erlât.
swaz er mir getân hât
des sol er mîne hulde hân.>
kuriôn, der küene man,
der künegîn sich ze vüezen bôt,
er sprach< vrowe, ir habet nôt
erliten von mînen schulden.
sît ich ziuren hulden
bin komen, vrowe, sô wizzet daz,
ich verdiene nimmer iuren haz.>
diu maget sprach< daz gebiete iu got!
ich hân laster unde spot
vil dic von iu enpfangen,
der haz ist gar zergangen.>
des vröute sich der werde man.
diu künegîn ir ritter sân
satzte nider, al zehant
entwâpent si den wîgant
mit ir blanken handen wîz,
dar an lac der gotes vlîz,
ir dienest was ungespart.
dô kuriôn entwâpent wart,
ein lûter wazzer man dar truoc,
ietweder den râm man von im twuoc.
man brâhte in kleider rîche
den zwein al gelîche,
diu legten an die werden man,
mit zühten giengen sie dan
wider zuo den vrowen.
den ritter begunden schowen
alle die dâ wâren,
wân sie in manegen jâren
gesâhen nie sô schoenen man.
diu künegîn wolt des niht enlân,
gên tandareis dem helt si gie,
bî der hende sie in gevie
unt vuort den helt mit ir dan.
si bat den wol gezogen man
sitzen zuo ir, daz geschach.
ze kuriône si dô sprach,
dô si den helt sach vor ir stân,
< ritter, ir sult sitzen gân
zuo den vrowen swâ ir welt.>
dâ saz kuriôn der helt
mit zühten zuo der vrowen schar.
nu bereite man mit zühten dar
beidiu tischlachen unde brôt,
alsô diu künegîn gebôt,
wan ez was wol ezzens zît
ê daz sich schiet dirre strît.
nû truoc man in daz wazzer dar
der künegîn unt dem ritter klâr
in zwein becken guldîn
unt ein ander juncherrelîn
dar ein wîze twehel truoc.
dô sich diu künegîn getwuoc
unt tandareis, der degen klâr,
nû truoc man daz wazzer dar
den vrowen unde kuriône.
diu künegîn hiez ir pflegen schône,
mit trinken unt mit ezzen
wart ir niht vergezzen.
kurjôn bî den vrowen saz,
tandareis mit der künegîn az,
man gap in wirtschaft willeclîch.
dô nû diu küneginne rîch
hete gaz, dar nâch zehant
tandareis der wîgant
sprach zem starken kuriôn
< helt, durch dînes prîses lôn
leiste dîne sicherheit.>
er sprach< herre, ich bin bereit
durch iuch ze varn swar ir welt.>
< sô vart von hinnen werder helt,
gên pritanjen in daz lant
unt tuot dem künege daz bekant
daz ich iu dar gesant hân:
einer meide wol getân
der sult ir sagen den dienst mîn,
ich welle ir ritter immer sîn,
diu ist flordibel genant.
hôch gelopter wîgant,
sagt artûs unt dem wîbe sîn
den willeclîchen dienst mîn
unt al der tavelrunder schar,
den rittern unt den vrowen gar.>
< daz tuon ich> sprach der werde man.
urloup nam er von in dan
unt gie dâ er sîn harnasch vant,
daz legte an sich der wîgant.
sîn ros wart im schier bereit.
hin reit der degen unverzeit
gên pritanjen in daz lant
dâ er den künec artûs vant
ze karidol in sînem hûs.
vür den künec artûs
kam er ûf den palas.
swaz dem künec enboten was
daz sagte er offenlîche,
daz in der degen êren rîche
tandareis het dar gesant.
er tet in allen daz bekant,
den rittern unt den vrowen klâr,
daz sie sîns dienstes naemen war
mit ganzen triwen lûterlîch.
der künegîn unt dem künege rîch
der helt mit zühten sagte,
vil lützel er verdagte,
swaz in enbôt der degen snel.
nâch der meide flordibel
begunde er vrâgen al zehant,
man zeigte im dâ er si vant.
als er die schoenen maget sach
er kniete vür si unde sprach
< vrowe, ich bringe iu sicherheit:
ein ritter mir daz an erstreit,
der ist tandareis genant.
ich tuon iu von im daz bekant,
daz er iu dient mit triwen gar.>
des vröute sich diu maget klâr
daz der helt was wol gesunt,
si enpfienc an der selben stunt
die sicherheit von dem werden man.
artûs hiez in vüeren dan
dâ er vant guot gemach.
über al diu massenîe sprach
< tandareis der wîgant
kumt er wider in daz lant,
des hât immer mêre
der hof vrume unt êre.>
nû lâzen daz belîben hie
nû lât iu sagen wie ez ergie
tandareis, dem werden man.
bî den vrowen wol getân
ruote er vierzehen tage
nâch der âventiure sage
bî der künegîn gemeit.
al tage si zuo der linden reit
durch kurzwîl ûf daz schoene gras,
ir gewonheit alsô was.
des âbents si ûf die burc reit,
dâ vant si schône bereit
swaz man haben solde
unt noch mêr dan man wolde
von trinken unt von spîse.
tandareis der wîse
mit den vrowen gemeit
al tage ûf den anger reit
unt des nahtes mit ir wider dan.
wunder nam den jungen man,
sît er in dem hûse niht liute sach,
von welhen dingen daz geschach:
die vrowen riten des morgens dan
durch kurzwîl ûf den grüenen plân
zuo der schoenen linden breit,
des âbents vunden si bereit
spîse wilde unde zam,
met môraz wîn alsam,
grôze wirtschaft man dâ vant.
dem ritter dem was unbekant
von wannen diu spîse koeme dar.
er nam des tougenlîche war
daz in dem hûs niht liute was
wan die vrowen ûf dem palas
unt zwelf man die ir pflâgen.
er gedâhte< ich sol vrâgen
wie ez umb disen site waere gewant.>
eins âbents saz der wîgant
bî der künegîn ob dem tische,
wilpraet unde vische
dar zuo wîn unt met
môraz unde klâret
des truoc man gar den vollen dar.
ze der künegîn sprach der degen klâr
< vrowe, ich wil iuch vrâgen,
des lât iuch niht betrâgen,
saget mir, liebiu vrowe mîn,
von wannen diu spîse unt dirre wîn
kom: ez ist niht liute hie.
ich weste gerne rehte wie
diu spîse koeme in ditze hûs,
ez waer dem künege artûs
sölher wirtschaft ze vil!>
< der rede ich iuch bescheiden wil>
sprach diu künegîn zühteclîch.
< ich bin êren unde guotes rîch,
ich hân von den bergen
von den wilden twergen
disen dienst alle tage.
nû merket herre, weich iu sage:
diu sint belêhent dar zuo
daz si spate unde vruo
bringen mir die spîse her.
dan noch hân ich von in mêr:
swaz ich gewande haben sol
daz hân ich âne koufen wol
von mînen getwergen,
diu wonent in den bergen.
sie gebent mir silber unde golt,
ich hân von horde rîchen solt,
dar zuo ist mir undertân
manec wildez wîp unt wilder man,
man mac ouch bî mir schowen
vil ritter unde vrowen,
die sint mir dienstes undertân.
nihtes mir gebresten kan,
sît ich bin vrî von kuriôn.
ir hât der werdikeite lôn
unt hôhen prîs al hie bejaget
mit iwer manheit unverzaget.
mîn lant daz heizet sunder wân
la salvasch montân.
daz gebirc hât wilder liute vil.
daz erbowen lant ich ahten wil
mit vrowen unt mit ritterschaft,
daz ich wol mit mîner kraft
die ich von mînen liuten hân>
sô sprach diu maget wol getân
< eins ieclîch küneges wol erwerte
unt vor sîm gwalte wol ernerte.
daz ich von dem lant niht bin vertriben
unt bî mînen êren bin beliben
daz ist von iwer manheit komen,
mir haete kuriôn genomen
mîn lant unt al min êre.
des wil ich immer mêre
herre, nâch iurm bote leben,
ir hât mir vröuden vil gegeben.>
der ritter dô mit zühten sprach
< ob iu von mir iht liebes geschach,
des bin ich herzenlîchen vrô,
vrowe, unt kumt ez immer sô
daz iu dienstes nôt geschiht,
des sult ir mir verswigen niht,
ich diene iu gerne swaz ich kan.>
< got lône iu, tugenthafter man>
sprach diu maget wol getân,
< lîp unt guot swaz ich hân
da mit schaffet swaz iur êre sî.
ir hât mich aller sorgen vrî
gemachet, hôch gelopter man,
dâ von ich iu wol êren gan.>
ez pflac diu minneclîche maget
des werden ritters unverzaget
vil wol, als ir ir güete riet.
ê er von ir dannen schiet,
dô was dem degen unverzeit
nâch sînem willen wâpenkleit
bereitet kosteclîche
von einem pfelle rîche,
der was roeter dan ein rubbîn,
dar ûz gap kostlîchen schîn
golt von arâbiâ;
dar ûz wart dem helde al dâ
ein wâpenroc gemachet
an koste niht verswachet
unt des selben ein kursît
unt ein decke lanc unt wît.
ein niwer schilt wart im bereit
unt groziu kost dar an geleit:
der schilt was rôt alsam ein bluot,
von arâbischem golde guot
wâren spangen drûf geslagen,
mit edelen steinen( hôrt ich sagen)
die spangen wârn gezieret
unt in daz golt verwieret.
ûf dem schilde mohte man schowen
ein erhaben juncvrowen
mit einer krône guldîn,
ouch was ûf dem helme sîn
ein bilde gemachet alsô klâr,
ein krône über blôzez hâr,
diu was von golde rîche
geworht vil meisterlîche,
die zierte manec edel stein.
ob sînem wâpenrocke erschein
hinden unt vorn zwei bilde rîche,
diu wâren kostenlîche
in den rîchen pfelle gesniten;
ouch was mit ritterlîchen siten
ûf sîn kursît gesniten
( den was rîchiu kost niht vermiten)
zwô klâre juncvrowen.
ûf der decke moht man schowen
vier bilde juncvrowen gelîch,
diu wâren harte meisterlîch
ûf die decke gemachet
an koste niht verswachet.
sus was des heldes wâpenkleit
gepruoft mit grôzer rîcheit.
hie ruot nâch sîner arbeit
bî der küneginne gemeit
der helt wol vierzehen tage
nâch der âventiure sage.
an einem morgen wolde er von dan.
vür die künegîn gie der werde man
unt sprach gezogenlîche
< vrowe saelden rîche,
tuot mir iwer helfe schîn!
möht ez mit iuren hulden sîn,
ich wolde an disen zîten
gern von hinnen rîten,
nû hân ich mîn ros verlorn.
den schaden haete ich lîht verkorn,
waere ich ze malmontân:
dâ vunde ich> sprach der werde man
< wol sô vil rosse deich gerite.>
diu künegîn sprach mit guotem site
< welt ir niht langer hie bestân,
sô wizzet, hôch gelopter man,
daz ist mir inneclîchen leit,
helt, durch iwer werdikeit.
swâ iwer niht wol sî gepflegen,
daz sult ir, ellens rîcher degen,
gên mir niht ver übel hân.
nu geloubet tugent rîcher man,
kunde ich iwer gepflegen baz,
daz het ich gerne ân allen haz
mit guoten willen getân.
welt ir von mir ein kastelân
nemen daz iuch hinnen trage,
daz heize ich morgen an dem tage
zuo der linden bringen,
ich wil an iuch gedingen
daz ir ez nemt von mir ver guot:
ich hân den willen unt den muot,
haet ich iht daz iu waere
ze geben êrbaere,
daz gaebe ich iu vil willeclîch.>
< genâde, vrowe saelden rîch,>
sprach der werde manlîch man
< ir hât mir êren vil getân.>
man pflac des heldes unverzaget
des nahtes, sô wart mir gesaget,
daz harte guot was sîn gemach.
des morgens dô der tac ûf brach
unt man wol enbizzen was
ûf der künegîn palas,
die vrowen wâren alle bereit,
ûf dem anger zuo der linden breit
riten sie mit dem werden man,
der wolte niht langer dâ bestân.
dô sie zer linden wâren komen,
sie vunden, als ich hân vernomen,
ritter unde vrowen âne zal,
daz velt was ûf unt ze tal
vollez pavelûn geslagen.
diu künegîn het vor zwelf tagen
ir boten strîchen gesant
nâch den werden in ir lant,
nâch rittern unt nâch vrowen,
ob sie wolden schowen
den tiurlîchen wîgant
der kuriôn überwant.
sus kômen von den landen dar
ritter unt vrowen mit maneger schar,
daz sie den degen wolden sehen
von dem in liep was geschehen.
ouch lâgen an den bergen
vil wilder getwergen,
manec wilder man unde wîp
den ungeschaffen was der lîp,
sie wolden sehen den werden man
der kuriôn gesiget an.
diu küneginne wert erkant
unt tandareis der wîgant
zuo der schoenen linden riten,
mit vröuden het er dâ gebiten
manec vrowe unt werder man.
sie erbeizten nider ûf den plân
unt giengen under die linden breit.
zuo der küneginne gemeit
saz tandareis, der werde man,
mit dem volke ûf dem plân.
als sie vernâmen disiu maere
daz diu künegîn komen waere
unt mit ir der wîgant
der mit ellenthafter hant
daz lant erlôst von kuriôn,
man hôrt von vröuden manegen dôn
in dem velde über al
von pusînen unde floiten schal.
diu küneginne zühteclîch
diu bat den degen êren rîch
daz er noch drî tage belibe
unt die zît bî ir vertribe.
si saget im diu maere
swes daz volc waere
komen ûf den grüenen plân
beidiu vrowen unde man,
daz sie in gerne wolde sehen.
< daz lât durch mînen willen geschehen.>
des gewerte si der werde man.
zuo der linden ûf den plân
gie diu künegîn in ir gezelt.
daz was geslagen ûf daz velt,
daz was hôch unde wît:
ich waene daz vor des noch sît
nie kein bezzerz wart gesehen,
des muoz man mir der wârheit jehen.
diu künegîn unt der werde man
nû sâzen zuo ein ander sân
ûf ein gesidele rîche.
nû kômen gar gelîche
daz volc dar mit maneger schar
unt enpfiengen disen ritter klâr,
ritter unde vrowen
die begunden in an schowen.
swer den helt ie gesach
mit der wârheit er daz jach
er gesaehe nie schoener man
der alsô saeleclîch getân
an allen dingen möhte sîn.
sie wunschten daz diu künegîn
disen ritter solde nemen,
daz sie des beide solde gezemen,
sô het immer mêre
daz lant vride unt êre.
zem ritter sprach diu maget klâr
< welt ir mit mir rîten dar
an daz gebirge, ich lâze iuch sehen,
daz ir mit wârheit müezet jehen
ir gesaehet nie liut sô wunderlîch.
von den bin ich guotes rîch.>
er sprach< die wil ich gerne sehen.>
dô er des het verjehen,
diu pfert hiez sie bringen dar.
diu künegîn unt der ritter klâr
mit zwelf rittern unt mit vrowen
ritens ûfz gebirc durch schowen,
dâ vant er sölh wunder grôz,
des in ze sehen niht verdrôz.
sie riten gên einer steinwant,
dâ vor diu küneginne vant
wol tûsent twerc oder mêr.
diu enpfiengen diu küneginne hêr
unt den ritter unverzaget.
sie dankten im( wart mir gesaget) schône
daz er sie lôst von kuriône.
si sprachen< herr, wir megen nû
vroelîch nâch unserm willen leben.>
sie wolden im rîche gâbe geben,
der wolde niht der werde man,
mit urloup schiet er von in dan,
si bevulhen got den wîgant.
diu küneginne vuorte in zehant
an ein gebirge, daz was hôch.
den rehtiu zageheit ie vlôch
der sach dâ manegen wilden man
grôz unt vreislîch getân,
daz in der wîl bî in verdrôz,
er sach ouch manec wîp grôz
diu swarz unt ungehiure was,
als ich an der âventiure las.
dar über het diu künegin
den gewalt, daz si in
gebôt swaz si wolde,
ir deheiner daz ensolde
lâzen noch getorste lân.
diu künegîn unt der werde man
wart von in wol enpfangen.
dô daz was ergangen,
sie dankten dem ritter schône
daz er sie von kuriône
erlôste unt von sîme gewalt;
des wolden sie dem degen balt
mit dienste wesen undertân.
urloup nam der werde man
von in gezogenlîche,
sam tet diu künegîn rîche,
sie bevulhen got den wîgant
unt die künegîn wert erkant.
dô er daz wilde volc ersach,
zuo der künegîn er dô sprach
< vrowe, ir habet gewaltes vil!
vür wâr ich daz sprechen wil
daz ich noch nie mêr hân gesehen
sölh liute, daz wil ich jehen.>
si sprach< tugenthafter man,
swaz mir ist êren undertân
dâ schaffet iwer dienste mite,
wan ich si des mit willen bite
daz sie leisten iwer gebot.>
< vrowe, daz vergelte iu got,
des hân ich verdienet niht.
swâ aber iu dienstes nôt beschiht,
des willen bin ich gar bereit
daz ich durch iwer werdikeit
iu immer gerne dienen sol.>
< herre, des getrowe ich iu wol>
sprach diu maget wol getân.
von dem gebirge ûf den plân
riten sie dô sâ zehant.
diu maget dem ritter wert erkant
schuof harte guot gemach,
man pflac sîn sô, daz er des jach
daz sîn nie baz würde gepflegen.
eins morgens vruo der werde degen
urloubes gerte,
des in ungerne gewerte
vrou albiûn diu künegîn:
ir waer liep wolde er bliben sîn
bî ir in dem lande.
dem küenen wîgande
het diu künegîn wert erkant
gegeben ir lîp unde ir lant,
unt wolde er bî ir sîn bestân;
des enwas dem jungen man
nindert ze muote.
sît der degen guote
niht langer wolde dâ bestân,
sô ist ouch zît daz er von dan
rîte unt sî niht langer dâ.
vür die künegîn gienc er sâ,
er sprach< vil liebiu vrowe mîn,
ich enmac niht langer hie gesîn,
gebiet mir unde lât mich varn.>
< welt ir die vart niht langer sparn?>
sprach diu maget wol getân.
< vrowe> sprach der werde man
< ich mac niht langer hie gesîn.>
dô sprach diu guote künegîn
< sît ir niht belîben welt,
sô nemt von mir, vil werder helt,
ein ros daz iuch hinnen trage.
geloubet mir waz ich iu sage:
ez ist daz beste daz iemen vant
indert über al mîn lant.
dar zuo ist iu hie bereit
schilt unt niwiu wâpenkleit,
daz nemt von mir, werder man,
dar zuo allez daz ich hân
dâ schaffet mite swaz ir welt.>
< genâde, vrowe>, sprach der helt
< ir hât mir êren vil getân.
ich nime vil gerne> sprach der man
< swaz ir mir gebet, vrowe mîn,
wan ich wil mit triwen sîn
immer iwer dienestman
die wîle unt ich daz leben hân.>
diu künegîn hiez tragen dar
sîn zimierde lieht gevar.
der wâpenroc daz kursît
diu wâren tiure ân allen strît
von gesteine unt von golde;
ob erz selbe wünschen solde,
er enkunde sicherlîche
zimierde alsô rîche
mit wunsche nimmer hân erdâht.
nû wart im schilt unt helm brâht,
diu wâren beidiu kostenlîch
von gesteine unt von golde rîch.
dô er die zimierde ersach,
dô wart er vrô unde sprach
< genâde, vrowe hêre,
ir hât an mir iur êre
getân sô volleclîchen,
ich mac niht gelîchen
ze iuren tugenden, daz ist wâr.
swar ich in dem lande var,
ich muoz ân alles wenken
iwer werdikeit gedenken.>
man brâht im sînen harnasch dar,
diu küneginne lieht gevar
wâpent in mit blanker hant.
nâch sînem rosse wart gesant,
daz wart im gezogen dar,
ein rôter pfelle lieht gevar
dâ mit was ez verdecket.
sîn manheit wart erwecket,
dô er daz schoene kastelân
sach verdecket vor im stân.
dô er nû was gewâpent gar,
vür die küneginne klâr
stuont der degen êren rîch
unde sprach zühteclîch
< vrowe, got muoz iwer pflegen!>
si sprach< êren rîcher degen,
got müeze iu lîp unt êr bewarn!
ir sult mit mînem kusse varn.>
si kuste unt bevalh in got
mit guoten triwen âne spot,
ouch bevalh si got der werde man,
von den vrowen schiet er dan
mit urloup zühteclîche.
man sach die künegîn rîche
weinen, dô er von ir schiet,
als ir ir triwe geriet.
ze sînem rosse gienc er dan,
dar ûf spranc der werde man
ân stegereif ritterlîche.
der degen êren rîche
bevalh daz gesinde got,
mit guoten triwen âne spot
ergâben sie in gotes segen
den vil ellens rîchen degen.
tandareis der wîgant
sînen helm ûf gebant,
man reichte im schilt unde sper.
in daz her kêret er,
er nam urloup zal der diet,
der helt geprîset dannen schiet.
dô wunschten man unde wîp
daz got sînen werden lîp
behüete swâ er kêrte
unt im sîn saelde mêrte.
der ritter kêrte balde
von den liuten gên dem walde,
eine strâze er gevie
diu rehte durch den walt gie.
der volgte er allen den tac,
daz er ruowe niht enpflac.
gên âbent kom der wîgant
in ein wol erbowen lant,
daz was ein wîtez künecrîch.
nû was dem degen lobes rîch
daz selbe lant niht bekant.
kurnewâl hiez daz lant,
daz wîlen marken des küneges was.
cons lischeit viz tinas
des marke an daz lant stiez.
des sîn manheit niht enliez
ez rite der küene degen balt
nâch âventiure in den walt,
wan in her gâwân het erzogen
an werder vuore niht betrogen.
tandareis der unverzeit
bî dem walde ze tal reit.
er kom an ein wazzer grôz
daz rehte durch daz lant vlôz.
dô sach der unverzagte man
anderhalp ein burc stân,
diu naht unt diu müede in lêrte
daz er gên der bürge kêrte.
ein brücke über daz wazzer gie.
tandareis des niht enlie,
gên der bürge er kêrte dan,
über die brücke der werde man
den berc ûf gên der bürge reit.
dâ vant der degen unverzeit
lischeit, den werden man,
nidnân vor sîner bürge stân;
cons lischeit viz tinas
bî im vor der bürge was
ritter unde knaben vil.
nû kom ouch an dem selben zil
tandareis zuo in geriten.
ungern het er daz vermiten,
der wirt selbe gên im gie,
den gast er minneclîch enpfie
unt brâht in selbe an sîn gemach
unt pflac sîn sô, daz er des jach
daz sîn nie baz würde gepflegen.
des morgens vruo der werde degen
schiet mit urloube dan.
dô bat in der wirt sân
daz er noch langer dâ belibe,
unz er die müede sîn vertribe.
daz verseite im der werde man;
sus nam er urloup unt vuor dan
unt ergap sich in des wirtes bot.
lischeit bevalh in got,
sît er niht wolde dâ bestân,
hin reit der ûz erwelte man
gên dem walt durch âventiure.
nû reit der helt gehiure
von danne; ichn weiz wie manegen tac
daz er ruowe niht enpflac
wan sô vil: swâ der wîgant
under wegen einen wirt vant,
bî dem er durch ruowe beleip
unz er die naht hin vertreip.
eins morgens kom der werde man
geriten ûf einen grüenen plân,
der lac vor eim gebirge hôch.
den rehte zageheit ie gevlôch
über den plân gên dem birge er reit,
der was wol einer mîle breit.
sus reit er inz birge dan,
dâ durch ein starkez wazzer ran,
dar über ein brücke was geworht.
tandareis der unervorht
vür sich an die brücke reit,
dâ von kom er in arbeit
unt wil iu sagen wie daz geschach.
under im ein dil zerbrach
unt brast dem rosse abe ein bein.
dar ane sîn ungelücke schein.
der ritter von dem rosse spranc,
von disem unheil wart kranc
sîn vröude unt ouch sîn hôher muot.
< ôwê> sprach der ritter guot
< war sol ich nû kêren hin,
sît ich ân ros worden bin?
daz muoz ich wol von schulden klagen,
ich enmac mîn harnasch niht getragen
ze vüezen, dêst ze swaere.
ôwê der leiden maere>
sprach der ritter< wie sol ich varn?>
vor vlust sich niemen kan bewarn.
sô den man unheil bestât
unt in diu saelde verlât,
sô muoz er kumber dulden.
von ungelückes schulden
kumt manec man in grôze nôt,
der im niht buoze unz an den tôt
nimmer mêre werden mac;
sô kumt ouch mangem der tac
daz in unheil verlât
unt mit im vollen zuo gât
beidiu ere unde guot.
diu saelde kunsteclîchen tuot
an mannen unde an wîben,
bî dem si wil belîben
der mac wol trûrens sich bewegen.
tandareis, der werde degen,
umb den striten beidiu teil,
beidiu saelde unt unheil:
saelde im hôhe êre gap,
diu volget im unz an sîn grap,
daz unheil wolde ouch bî im sîn,
daz tet im under wîlen schîn
daz ez im vuoget arbeit;
sô was ver saelde ie bereit
unt schiet in von der swaere.
dô dem degen maere
sîn ros von unheil gelac,
dô kom vrou saelde diu sîn pflac
unt lôste in von dem kumber sîn,
an im wart ir helfe schîn.
tandareis, der werde man,
stuont ob dem rosse unt sach ez an,
er sprach< mir ist umb dich vil leit.>
nû sach er wâ dort her reit
ein ritter, der vuorte ein maget
diu sêre weinet unde klaget
daz si muoste volgen dan.
under wîlen sluoc si der man,
daz si weinet unde schrê.
< wê mir armen meide wê>
sprach diu maget< wê mir der nôt!
noch lieber waere mir der tôt
dan daz ich iu muoz volgen her.>
< ir übel maget> sprach er
< swaz ir mir leides hât getân
daz riche ich an iu ob ich kan.>
nâch der rede er si sluoc
unt tet ir leides genuoc.
diu schoene unt diu klâre
er vuort si ungewâre
baz dan rehte reise.
tandareis der kurteise
sach zuo im komen disen man
mit der meide wol getân
die er unschône vuorte:
mit slegen er si ruorte
under wîlen daz si lûte schrê.
diu nôt tet dem ritter wê
die er an der meide sach
tandareis mit zühten sprach
< saget an, ritter unverzaget,
waz hât getân iu disiu maget
daz ir si slaht? daz stêt niht wol.
ob ichz mit hulden sprechen sol,
sô tuot ir ungevuoge an ir.
ritter guot, nû volget mir,
swaz iu diu maget habe getân
daz sult ir durch al vrowen lân
unt slaht si niht sô sêre,
des habet ir prîs unt êre.>
der ritter zorneclîchen sprach
< iwer rede ist mir ungemach.
waz welt ir weich der meide tuo?
ir sît komen al ze vruo
mir mit iurem râte,
nû rûmet mir vil drâte
die brücke unt lât mich über varn.>
er sprach< herre, ir sult sparn
iuren zorn gên einem man:
disiu maget wol getân
mac sich iwer niht erwern,
ir mügets an vröuden wol behern
mit iuren zornigen siten.
hulfe ez iht, ich wolde iuch biten
daz ir durch den willen mîn
sölhen zorn liezet sîn
den ir habet gên der meide.>
< ist iu dar umb iht leide
daz ich die maget hân geslagen,
ich wil iu waerlîchen sagen:
ich hân si geslagen ê,
des wirt ir zehen stunt mê
durch iuren willen hie ze stete.
unt wizzet daz mich iwer bete
müet alsô sêre.>
er sluoc die maget hêre
mit der hant an den munt.
< daz habet iu an dirre stunt
durch den der ûf der brücke stât,
dem iwer leit sô nâhe gât>
sô sprach der helt ûz zornes siten.
< welt ir iht mêre umb si biten?
iu ist ir kumber nie sô leit,
ir komt sîn selbe in arbeit!>
daz bluot die maget gar begôz.
< diu ungevuoge ist al ze grôz>
sprach tandareis, der werde man,
< sol si mîn engolten hân
daz müet mich sêre, geloubet mir.
haet ich ein ros alsam ir,
daz ich iuch möhte errîten,
ir müezet an disen zîten
die juncvrowen slege erlân.
welt aber ir> sprach der werde man
< mit ir über die brücke varn,
ir kunnet nimmer daz bewarn,
ir müezet des slages ze buoze stân
den ir der meide hât getân.>
er sprach< sît daz ir
die brücke welt weren mir,
sô muoz ich suochen ob mîn hant
bevriden müge mîn eigen lant
vor iu, ir vil tumber man.>
von dem rosse ûf den plân
erbeizte er nider al zehant,
daz ros er an die brücke bant.
des vröute sich mîn her tandareis.
dô der degen kurteis
den ritter ûf der erden sach,
sîm herzen lieber nie geschach.
abe der brücke er gên im gie,
er sprach< helt, nû sî wir hie
bî ein ander beide,
ich waene uns niemen scheide.
ist daz ich iuch erbiten kan,
ir müezet die maget slege erlân.>
der ritter zorneclîchen sprach
< iwer rede ist mir ungemach!
ir wert von mir wol gewerte
swes iwer wille an mich gert,
sît ir mich strîtes noetet.
iwer helm wirt geroetet
unt iwer schilt verhowen,
ich schône niht der juncvrowen
diu ûf iurem helme stât!
ich sol wol schaffen daz ir lât
ein ieclîch man rîten
ân vrâgen unt ân strîten.>
tandareis, der werde degen,
sprach< ich hân mich des bewegen,
swaz mir von iu mac geschehen,
man sol daz kurzlîche sehen
wer an dem andern prîs bejaget.>
sie wâren beide unverzaget,
der rede wart niht mêre.
nâch ir herzen lêre
zukten sie diu swert zehant,
tandareis der wîgant
unt der grâve kalubîn,
der mohte ouch küener niht gesîn.
sie liefen beide ein ander an
die zwêne muotes rîche man.
die küenen helde unverzaget
vâhten( sô wart mir gesaget)
ein sô herteclîchen strît,
daz weder vor des noch sît
ein strît sô herter nie geschach
von zwein mannen. des sît jach
diu juncvrowe wol getân,
diu sach disen strît an
der durch ir willen dâ geschach.
si klaget des ritters ungemach.
der dâ durch ir willen vaht,
mit alsô strîteclîcher maht
vaht tandareis, der werde degen.
kalubîn mit starken slegen
sluoc disen ritter dan
gên der brücke über den plân.
dô daz diu juncvrowe sach,
si begunde klagen unde sprach,
< hilf mir, süezer herre got,
lâ dîn genâde unt dîn gebot
hiute an mir werden schîn:
hilf mir daz der kempfe mîn
mit dîner kraft hie gesige
unt daz der sigelôs gelige
der mir hât herzeleit getân.>
dô tandareis, der werde man,
der meide klagen hôrte unt sach,
er lachte si an unde sprach
< vrowe mîn, gehabet iuch wol,
wan ich daz wol geschaffen sol
daz er iuch leides gar erlât.>
er nam in an der selben stat
mit starken slegen für sich,
er sprach< helt, dû solt durch mich
die maget mit gemache lân.
swaz dû ir leides hâst getân
daz muozt dû büezen sicherlîch.>
er sluoc den degen ellens rîch,
daz er strûchen began.
tandareis, der werde man,
sluoc im aber einen slac,
daz er vor im der nider lac,
vil snelle er wider ûf spranc,
tandareis in nider swanc
unt brach im abe den helm zehant,
von dem härsenier der wîgant
im daz houbet machte blôz.
er sprach< dîn gewalt was ze grôz
an der meide diu hie bî uns ist,
diu mac wol an dirre vrist
von dîme gewalte belîben vrî:
dir ist der tôt vil nâhe bî.>
< neinâ, ûz erwelter man,
ir sult genâde an mir begân>
sprach der grâve kalubîn,
< lât iwer tugent werden schîn
an mir, des habet ir êre!
ich wil iu immer mêre
dienstes wesen undertân,
welt ir mich genesen lân,
daz hoehet iwer werdikeit.>
tandareis der unverzeit
sprach< ich wil dich lâzen leben,
wil dû mir sicherheit des geben
daz dû gên pritanjen varst
unt die vart niht langer sparst
hinz einer meit, heizt flordibel.
der bringe> sprach der degen snel
< dîn ritterlîche sicherheit,
der vil minneclîchen meit
der solt dû sagen den dienst mîn:
swar ich var, ich wil doch sîn
ir ritter unde ir dienstman
unt wil ir dienen swaz ich kan.
sag artûs unt dem wîbe sîn
den willeclîchen dienst mîn
dar zuo der massenîe gar
unt al der tavelrunder schar.
dar zuo wil ich von dir hân
dise maget unt dîn kastelân.
sprichest dû dâ wider iht,
sô laze ich dich genesen niht.>
dô sprach der grâve kalubîn
< swaz ir gebiete daz sol sîn:
die maget muoz ich ledic lân,
dar zuo hapt iu mîn kastelân,
ich var ouch> sprach der wîgant
< gên pritanjen in daz lant
zuo dem künege artûs
unt wirbe dâ in sînem hûs
swaz ir mich heizet werben,
des lâze ich niht verderben,
daz ir mir lâzet mîn leben,
des wil ich iu mîn triwe geben,
ich bringe ouch mîne sicherheit
der vil minneclîchen meit
diu dâ heizet flordibel.>
dô liez er ûf den degen snel.
sie sâzen nider ûf daz gras,
grôz müede an in beiden was.
diu juncvrowe kom zehant,
tandareis dem wîgant
vil schône sich ze vüezen bôt,
si sprach< herre, ir habet nôt
erliten durch den willen mîn,
dâ von wil ich immer sîn
swie ir gebiet unt swie ir welt.>
tandareis, der werde helt,
zukt ûf die maget wol getân,
er sprach< ir sult mich erlân
vuozvallens, liebiu vrowe mîn,
darumbe wil ich immer sîn
swie ir mir gebietet,
mîn herze sich des nietet,
ich leiste gerne iwer gebot.
vuozvallens mich erlât durch nôt,
wan ich bin ein armman,
der êrn ich gerne rât hân.>
diu maget sprach< herre,
mir was vröude verre,
nû hât ir trûrens mich erlôst,
ir sît mîn herre unt mîn trôst,
swâ mite ich iu dienen kan
vil guot reht ich dar zuo hân.>
tandareis, der degen klâr,
er sprach< vrowe, mîniu jâr
swaz ich der ze leben hân,
daz sult ir wizzen sunder wân,
sô wil ich staete belîben
mit dienst gên allen wîben;
swaz den leides sol geschehen
daz ist mir leit, des wil ich jehen,
ir êren bin ich immer vrô.>
diu schoene maget dankte im dô
sô si beste kunde,
sie sâzen an der stunde
zuo ein ander in daz gras.
zuo dem helt von tandernas
sprach der grâve kalubîn
< herr, tuot iwer zühte schîn
unt habet mich dester wirs niht
durch die grôzen ungeschiht
daz ich die maget sô sêre sluoc:
si hât mir smâheit genuoc
erboten unt unwirde grôz.
ich bin an burt wol ir genôz.
nu gerieten mir mîn sinne
daz ich nâch ir minne
diente tac unde naht.
mit dienste het ichz dar zuo brâht
daz disiu maget wunnesam
mîn kleinoet unt mîn dienst nam.
ich enweiz unt spottes mîn da mite,
wan ich nâch ritterlîchem site
ir diente gar ân allen scham,
ich enweiz ob si in spottes nam
mîn dienest alsô manegen tac.
durch ir minne ich mich bewac
lîbes unde guotes,
wan ich was des muotes
daz ich mich lasters werte,
lîp unt guot ich zerte
in ir dienst volleclîch:
ich bin nû arm, ê was ich rîch.
daz kumt von ir schulden
( herr, bî iuren hulden!),
sît sî mînen dienst nam
unt si der trügeheit gezam
daz si mîn spotten wolde.
des doch niht tuon solde
ein wîp diu êre wolde hân
daz si naem von keinem man
dienst, des solt si wol enbern,
den si niht lônes wolde gewern.
si sitzet hie unt hoeret ez an!
dô ich in ir dienst het vertân,
daz rîcher habe mir gebrast,
dô was ich lôns ein gast
unt truoc mir in ir herzen haz.
ir waere gestanden baz
haet si niht mînen dienest genomen
unt waere ouch ir ze staten komen.
dô ich dar mînen dienst geleit
daz ich wânde ez waere lônes zît,
dô kom ich ûf genâde dar,
ich mande dise maget klâr
waz ich ir dienstes het getân
unt daz ich noch ir dienestman
wolt sîn unz an mînen tôt.
gên der rede si mir bôt
smaehe rede unde spot.
daz was mir leide unt klagte got
daz ich mîn dienest hete vlorn,
mir was wol von schulden zorn;
daz si mir mit spotte lônte
unde ir zuht an mir niht schônte
daz muot mich sêre unt schiet von dan.
mit urlouge greif ich an
ir vater durch den selben zorn,
des habe wir beide vlorn
beidiu liute unde guot.
vil dicke erkuolte ich mînen muot
an ir vater unt an den sînen,
von mir unt von den mînen
hât er gewunnen dicke leit:
manegen strît er mit mir streit,
daz ich im nie an mir gelanc
unt daz ich ie den sige erranc
an im gewalteclîche.
sus habe wir gar gelîche
verwuost unser beider lant
beidiu verhert unt verbrant.
gestern reit ich ein dâ hin
niwan ûf âventiure gewin.
vor sîner bürge lît ein anger breit,
dar ûf mir gestern wider reit
disiu maget mit ir vrowen,
die wolden bluomen schowen;
dô ich der vrowen wart gewar,
von dem walde huop ich mich dar
unt vienc die maget wol getân
unt wolt si des erzogen hân
daz si in spot mîn dienest nam
unt daz ich laster unde scham
von ir schulden hân erliten.
nû hât ir mir daz an erstriten
daz ich si muoz ledic lân,
ich het ir doch ungern getân
dehein lasterlîchen ungemach.
swaz von ir schulden mir geschach
an liuten unde an guote,
ich was doch in dem muote,
wenn ich si heim hete brâht,
mir was niht anders mit ir gedâht
wan daz si bî der swester mîn,
diu hât ouch minneclîchen schîn,
waere gewesen ân laster gar,
unz ob die maget wol gevar
sich gên mir baz het bedâht.
nû hât si mich in kumber brâht
des mir nû nimmer wirt rât.
herre, sît iur manheit hât
mir die maget an erstriten,
nû wil ich iuch durch zuht des biten
daz ir die maget wert erkant
wider bringet in ir vater lant,
des habet ir êre sicherlîch.>
tandareis der êren rîch
sprach< ich bringes gerne dar>.
des vröute sich diu maget klâr
unde dankte im vlîzeclîch.
tandareis der êren rîch
sprach zem grâven kalubîn
< helt, ich hân daz ros mîn
von ungelücke hie verlorn.
nu geloube, degen ûz erkorn,
daz ich unsanft ze vüezen gân.
unt solde ich dir dîn kastelân
nemen, daz waere ein laster grôz,
wan mich ie des verdrôz
swâ ich guot solde nemen
daz mir ze nemen niht solde gezemen.>
dô sprach der grâve kalubîn
< herre, ditze lant ist mîn;
ir sult niht ze vüezen gân:
ich gewinne wol ein kastelân,
nemt mîn ros daz ich her reit,
ich sage iu bî der wârheit
ez ist starc unde guot.>
des wart der ritter hôch gemuot,
er zôch im daz ros dar.
tandareis, der degen klâr,
sprach zem grâven kalubîn
< daz habet ûf die triwe mîn,
daz ros daz ir mir hât gegeben,
sol ich deheine wîle leben,
ich gilte ez iu sicherlîche.>
der degen ellens rîche
huop die maget wol getân
ûf ir pfert, der werde man
spranc âne stegereif ûfz ros sîn
daz im gap kalubîn.
mit urloube schiet er von dan
kalubîn, der werde man,
sprach< got müeze iwer pflegen.>
hin reit der ellens rîche degen
mit der meide minneclîch,
kalubîn der ellens rîch
gie zeiner sîner veste
die er dâ nâhen weste,
er wart dâ wol enpfangen.
dô er kom dar gegangen
des nam sie alle wunder.
nû seite er in besunder
wie im was sîn dinc komen.
dô sie daz heten vernomen,
daz was in leit. zehant dar nâch
bereite er sich, im was gâch
gên pritanjen in daz lant
dar in der ritter het gesant
ze dem künege artûse.
den vant er in sîm hûse
mit êren werdeclîche.
kalubîn der ellens rîche
brâhte sîne sicherheit
vrou flordibeln, der schoenen meit,
unt sagte ouch zühteclîche
artûs, dem künege rîche,
waz im enbôt der degen klâr
dar zuo der massenie gar.
sie wunschten alle gelîche
arme unde rîche
daz er koeme wider in daz lant,
kalubîn der wîgant
den brâht man schône an sîn gemach.
die rede lât sîn, hoert wie geschach
tandareis, dem werden man.
mit der meide wolde er dan
rîten, der degen wert erkant,
er wolde si in ir vater lant
mit êren gerne haben brâht,
des was im vil wol gedâht.
diu maget hiez claudîn,
si het vil minneclîchen schîn,
ir muoter hiez angnîe
vor valscheit diu vrîe,
ir vater hiez moralde
von - dem - schoenen - walde.
gên dem walde wîset in diu meit.
waz si im hübscher maere seit
die wîl sie riten under wegen!
eins tages kom der werde degen
geriten ûf ein grüenen plân
mit der meide wol getân.
dô sach er an den zîten
gewâpent liute gên im rîten,
der wâren vierzic oder mêr,
ir herre was ein vürste hêr,
der herzoge kandaljôn.
der het an lobe hellen dôn
mit rehter ritterschaft bejaget,
er was des lîbes unverzaget,
wan daz er untugende pflac.
der site an sînem lîbe lac:
sîn dienst was gên wîben kranc
unt daz er maneger über ir danc
an gewan ir êre.
sîn herz gap im die lêre,
daz was wol untugent geschoben,
zuht unt êr von im gekloben,
het die grôze untugent,
der er pflac von kindes jugent.
er was ein küener wîgant,
swen er in strîte überwant
der het den lîp zehant verlorn.
ein turn het er im erkorn,
der was geheizen malmort,
er lac ûf sîner bürge an einem ort.
swen er in strîte überwant
den hiez er vâhen al zehant
unt in den selben turn legen,
den kunde niemen bewegen,
er muost dar inne ligen tôt
vor durste unt vor hungers nôt,
wan im niemen niht engap.
alles übels urhap
was sîn herze unt sîn lîp,
in vluhen man unde wîp
den sîn vuore was bekant.
tandareis der wîgant
mit sîner juncvrowen reit
gên im über die heide breit.
als in der herzoge ersach,
zuo den sînen er dô sprach
< dort kumt ein man unt sîn wîp!
dem manne wil ich nemen den lîp,
bî dem wîbe sule wir alle ligen.>
sîne ritter alle swigen,
wan einer sprach< herre mîn,
möht ez mit iurn hulden sîn,
ich sagte iu gerne ein maere.
erec der lobebaere
vuorte vrowen enîten
in den landen wîten,
die man dicke het genomen,
het erz mit strît niht überkomen
daz man vüeren lie sîn wîp.
si het sô minneclîchen lîp,
daz des geluste manegen man
daz er die vrowen wol getân
im gerne nemen wolde,
darumbe maneger dolde
den tôt von sînen handen,
dem wart vil sêre enplanden
daz er sich strîts gên im bewac.
herre, ob ich sô sprechen mac,
ir sult ze disen zîten
mit vride lâzen rîten
disen ritter unt die vrowe sîn wec.
ob er sich wert als mîn her erec,
des möht ir komen in arbeit.>
er sprach mit zorne< ir sît verzeit>
ze dem ritter der im gap den rât.
< ich waene ir niht den bern bestât,
geturret ir niht an gesehen
was von uns beiden sol geschehen.
er muoz mir daz wîp lân!
ich bite iuch alle mîne man
daz ir habet stille,
daz ist wol mîn wille,
ich wil ein gên im rîten,
er muoz mir an den zîten
daz wîp mit guotem willen geben
oder ich nime im daz leben.>
die sînen habeten ûf den plân,
al eine reit er vor in dan
gên tandareis dem wîgant.
dô sprach diu maget sâ zehant
< herre, ich vürhte enre man
der well mit strîte iuch bestân
der dort von den andern her
rîtet. ich waen wol daz er
iuch vrâgen wil der maere.>
dô sprach der lobebaere
tandareis, der werde man,
< wir hân im leides niht getân,
wil er mich maere vrâgen,
mich sol des niht betrâgen,
ich sage im swes vrâget mich,
unt ist sîn vrâge bescheidenlich.>
kandaliôn zuo im reit,
er sprach zem helde unverzeit
âne gruoz< nû saget mir,
von welhem lande vüeret ir
dise vrowen wol getân?
ir müget si verstoln hân
in ir vater lande!
ir müezt dar umb ze pfande
mir hie lâzen iwer leben.
welt ir mir daz wîp geben
güetlîch, sô lâze ich iuch genesen;
iwer lîp muoz des tôdes wesen,
unt sprechet ir dâ wider iht,
sô lâze ich iu daz leben niht.>
tandareis mit zühten sprach
< herre, ich waen daz nie geschach
daz ein man sîn wîp gaebe hin.
ez dunket mich ein kranker sin
an iu daz ir der bete gert
der ir nimmer wert gewert.
solde ich iu mîn vrowen geben
unt dâ mit koufen mîn leben,
ze wiu solt mir dan schildes amt?
ich waere immer mêr geschant,
ob ich iuch gewert der bete.>
kandaliôn sprach an der stete
< sô sî iu von mir widersaget.>
tandareis der unverzaget
sprach< daz muoz nû alsô wesen.
ob ich an strîte sol genesen
vor iu, des muoz walten got.
ê daz ich lite disen spot,
daz iemen daz von mir saget
daz ich durch vorhte dise maget
iu gaebe, ich wolde ê ligen tôt.>
kandaliôn sîn zorn bôt,
daz er von dem ritter reit
wol eines rosseloufes breit,
durch tjostiern daz wart getân.
tandareis, der werde man,
was bereit mit sînem sper.
nû kom ouch ritterlîchen her
kandaliôn hurteclîche,
diu tjost wart schoene unt rîche.
tandareis der wîgant
der valte nider ûf daz lant
den unverzagten kandaljôn,
daz er lac unschôn;
diu tjost sô hurteclîch geschach,
durch den schirm unt durch den arm im brach
von der tjoste hurt daz sper.
mit zornes siten reit er
ûf in unde trat in nider,
dô hulfen im die sînen wider
daz er niht den lîp verlôs.
ir herre der was sigelôs
worden von dem werden man.
tandareisen den ranten an
die ritter alle gelîche,
unverzagetlîche
habet er gên in ze wer.
doch was ir über in ein her,
iedoch wert sich der wîgant
mit sîner ellenthafter hant,
daz man im muost mit wârheit jehen
sô küener helt wart nie gesehen.
der werde ritter ûz erkorn,
enneben, hinden unde vorn
ranten in die ritter an,
mit werde reit der werde man
vor in über die heide.
diu maget sach ir leide
an dem ritter unverzaget,
von ir vil sêre wart geklaget
des werden ritters ungemach.
mit slegen er dicke durch brach
ir schar an allen sîten.
ir gehôrt nie von strîten
gesagen sölh wunder mêr:
mit sîn eines hant valt er
vil gâhes zwelf ritter tôt,
ouch kom er in vil grôze nôt
von den andern die dâ mit im striten,
wan sie mit manlîchen siten
ûf den ritter drungen,
ir swert vil lûte erklungen
ûf den unverzagten man.
mit were reit er vor in dan
über die wîte an die enge,
er machte in dem gedrenge
vil manegen helm von bluote rôt.
nû wart im erslagen tôt
sîn vil guot kastelân,
dar ûf er wunder het getân
in dem selben strîte;
dô muoste er an der zîte
ze vüezen strîten sorclîch.
zuo dem degen ellens rîch
erbeizten nider ûf daz lant
dise ritter alle sant
die kandaljôn brâhte dar,
vor in muost der degen klâr
gên einem steine entwîchen;
er wert sich degenlîchen,
doch mohte er gên der überkraft
al dâ niht werden sigehaft.
tandareis der wîgant
entweich gên einer steinwant,
diu nâhen bî der strâze stuont.
uns tuot diu âventiure kunt
dar an kêrt der werde degen
den rücke, mit starken slegen
werte sich der wîgant,
ez enmohte vor der steinwant
hinden niemen zuo im komen.
ein ritter het genomen
ein scharfez sper in sîne hant,
dâ mit schôz er den wîgant
durch den arm unt durch den schilt.
tandareis, der degen milt,
zukte balde ûz daz sper,
mit mannes kreften schôz er
daz sper hin wider durch den man,
daz er viel tôter ûf den plân
der in durch den arm schôz,
vil lützel er des genôz.
dô der helt was worden wunt,
nû kom ouch an der selben stunt
kandaliôn her nâch gegân,
der het die maget wol getân
gevangen ûf der heide.
in ir grôzem leide
daz si umb den ritter truoc
si het ouch leides genuoc:
si vorhte ir êre waere verlorn.
dô tandareis der ûz erkorn
die juncvrowen gevangen sach,
in aller sîner nôt er sprach
< waz hât iu diu maget getân?
die sult ir âne kumber lân
unt rechet iwer leit an mir.>
kandaljôn sprach< unt welt ir
die maget vor laster machen vrî,
ob iu ir êre liep sî,
so ergebet iuch an genâde mir.
tuot ir des niht sô müezt ir
mit iuren ougen sehen an
daz alle die ich bî mir hân
bî dirre meide müezen ligen.>
< die rede sult ir hân verswigen,
diu ist iu gar ân êre.>
diu maget weinde sêre.
tandareis der wîgant
het mit ellenthafter hant
verwundet mêr dan zweinzic man,
drîzehen lâgen ûf dem plân
die der helt het erslagen
vil ungelîche einem zagen.
er was von strîte müede nuo,
mit slegen trâten sie im zuo
unt liezen in kein ruowe hân;
tandareis, den werden man,
diu müede unt ouch diu wunden in twanc
daz er âne sînen danc
wart sicherheit betwungen.
wie möht im sîn gelungen
gên vunfzic mannen an der stunt?
doch waere er niht worden wunt,
er haet sich doch alsô gewert,
daz manegem waer dâ von beschert
der tôt sicherlîche.
do der degen ellens rîche
die maget in den noeten sach,
daz muote in sêre unde sprach
< neinâ, herre, tuot sô niht!
von dirre grôzen ungeschiht
waer iwer êre gar verlorn,
ir sult die maget wol geborn
ân laster lâzen hinnen varn
unt iwer zuht gên ir bewarn.>
kandaliôn sprach zorneclîch
< daz wizzet, degen ellens rîch,
dû woldest den dich mir ergeben,
diu maget muoz mit schanden leben
hin vür immer mêre:
ich benime ir al ir êre
daz muozt dû mit ougen an sehen.>
er sprach< des sol niht geschehen:
welt ir die maget wol getân
ledeclîchen rîten lân
unt welt mir lâzen mîn leben,
sô wil ich mich iu ergeben.>
dô sprach der untugenthaft man
< ich wil die maget ledic lân,
wil dû dich an genâde ergeben,
sô daz dîn tôt unt dîn leben
beidiu stên in mîner hant,
oder diu maget wirt geschant
unt hâst dû doch den lîp verlorn.>
tandareis, der ûz erkorn
gedâhte< ich mac wol genesen,
wil mir got genaedic wesen,
sol aber hie ich sterben
unt diu maget verderben
an êrn, sô hân ich missevarn.
ich wil vor laster si bewarn,
ich wil mich disem man ergeben
( wil mich got lâzen leben,
sô kan mir leides niht geschehen),
ich wil daz nimmer an gesehen
daz dirre meide hêre
benomen werde ir êre.>
tandareis, der werde man,
sprach< unt welt ir rîten lân
von hinnen die maget âne leit,
sô gibe ich iu mîn sicherheit
ûf genâde> sprach der helt
< unt schaffet mit mir swaz ir welt.>
daz lobete kandaliôn
daz er die maget schôn?
mit êren lieze rîten.
dô gap im an den zîten
ûf genâde tandareis daz swert,
alsus vienc in der degen wert.
dô er daz swert von im enpfie
( nû hoeret wie ez dô ergie)
dô wolde er in erslagen hân,
wan daz in nerten sîne man.
sie sprâchen< herre, sît gemant
daz dirre küene wîgant
iu ûf genâde gap sîn swert.
unt slüeget ir den degen wert,
sô waere iwer êr vervarn,
dâ vor sult ir iuch bewarn.>
kandaliôn mit zorne sprach
< von man mir nie sô leide geschach:
er hât erslagen mîne man,
der ich immer schaden hân,
dar zuo sît ir von im wunt.
daz solde ich an dirre stunt
selbe an im rechen,
ich solde durch in stechen
ditze swert unz an die hant,
waer ichs niht immer mêr geschant.>
dô nerten in des vürsten man,
diu juncvrowe muoste dan
mit jâmer eine rîten.
dô kust si an den zîten
den ritter unt bevalh in got
mit guoten triwen âne spot,
mit grôzer klage schiet si dan.
kandaliôn unt sîne man
huoben ûf die tôten
die der helt het verschrôten,
tandareis, den werden man,
satztens ûf unt vuoren dan
mit grôzem jâmer sâ zehant
gên sîner bürge, die was gnant
zer montâniklûse,
sîn lant hiez emparûse.
poidekunjunz der künec rîche,
der vil gewalteclîche
ze gors truoc die krône
vor sînen vürsten schône,
der lêch mit sîner werden hant
emperûse daz lant,
kandaliôn was sîn mâc.
sîn burc vor dem birge lac,
diu beslôz gewalteclîch daz lant,
montâniklûse was si genant.
kandaliôn unt sîne man
kêrten gên der bürge dan
mit ir gevangen ritter hin.
sie brâhten kleine gewin:
drîzehen tôten,
die sêre wârn verschrôten,
unt wol zweinzic ritter wunt,
daz kleinaet brâhtens an der stunt
ze montâniklûse.
in der stat unt ûf dem hûse
wart von jâmer grôzer schal,
die liute vrâgten über al
von wem der schade waere geschehen.
kandaliôn begunde in jehen
< den schaden den ich enpfangen hân
den hât mir dirre man getân
den ich gevangen vüere hie.
mir getet bî mînen zîten nie
ein man sô grôzen schaden,
ich bin mit jâmer überladen
nâch mînen helden die ich hân vlorn.
ich wil niht rechen mînen zorn
an im, er muoz mîn hulde hân
der mir den schaden hât getân:
in mînem turne malmort
der ûf mîner bürge ort
liget dâ muoz er inne sîn
gewaltic wirt; im wirt schîn
vil guoter handelunge dâ,
er gevrâget nimmer mêre wâ
im baz möhte werden
ûf kristenlîcher erden:
swenne er dâ gewaltic wirt,
in kurzer wîle in gar verbirt
elliu sorge sicherlîch.>
tandareis der êren rîch
hôrte dise rede an,
mit zühten als ein hübscher man
sweic er daz er niht ensprach.
swer den ritter ie gesach
der muoste im des mit wârheit jehen
daz er nie het gesehen
dehein ritter alsô lobelîch,
schoene unde zühte rîch
was sîn hôch gelopter lîp.
in klagten man unde wîp
daz er solt verderben
unt sô jaemerlîche ersterben
in dem turn, daz was in leit
niwan durch sîne manheit.
der herzoge kandaljôn
der hiez pflegen schôn
der wunden ritter in der stat,
er gebôt unde bat
daz man die tôten werdeclîch
bestatte, der herzoge rîch
reit ûf sîne burc dan,
er vuorte sîn gevangen man
mit im ûf die veste.
wie wol der helt daz weste
daz sîn unschône würd gepflegen!
dô man nû brâht den werden degen,
do entwâpent man in sâ zehant,
man lie dem degen wert erkant
niht mer dan sîn spaldenier an
unt vuorte in ûf den turn dan
unt hiez in lâzen dar în;
sie sluzzen zuo unt giengen hin
unt hiezen disen ritter ligen,
gemaches wart im gar verzigen.
in dem turne dâ er lac
dâ schein vil selten în der tac,
ez was vinster unde kalt.
tandareis, der degen balt,
het des lîbes sich bewegen.
haet sîn got niht gepflegen,
sô waer er benamen tôt.
nu gedâhte er in der grôzen nôt
< mir mac got gehelfen wol,
er ist genâden wol sô vol,
daz er mich niht verderben lât.
swie kumberlîch mîn dinc stât,
sô hân ich doch ze gote trôst
daz ich von kumber werde erlôst
mit sîner helfe, swenne er wil:
sîner gnâden ist sô vil.>
sus lac der edel ritter guot
unt nam im einen ringen muot
in dem kerkaere.
swie grôz was sîn swaere,
doch het er gedingen
daz wol möhte geringen
got sîn kumberlîche nôt.
kandaliôn der verbôt
daz sîn niemen naeme war,
er wolde daz der degen klâr
vor hunger müeste ligen tôt.
nu bedâhte got sîne nôt
unt half im sît mit êren dan.
kandaliôn, der rîche man,
dem wart an den stunden
verbunden sîne wunden,
mit grôzem vlîze daz geschach,
er hiez im schaffen guot gemach
als ein man der des state hât.
diu âventiure uns wizzen lât
ûf dem hûse was ein maget,
daz nindert lebete, sô man saget,
ir gelîche bî der zît.
ir güete ir schoene âne strît
was wol ganzes lobes wert,
ir herze niht wan êren gert,
ir wonte rehtiu kiusche mite,
reiniu tugent wîplîcher site
was gar an ir lîbe.
ich waene nie von wîbe
kiuscher vruht wart geborn,
diu saelde het zuo ir gesworn.
kandaliôn, der vürste rîche,
des swester was diu minneclîche.
swaz ir bruoder untugende pflac,
ir tugent ir güete wider wac
sîn untugent volleclîch.
dô man der meide zühte rîch
sagete disiu maere
daz ir bruoder wunt waere,
daz wart der schoenen leide.
si nam zuo ir vier meide
unt gienc mit zühten al zehant
dâ si ir bruoder ligen vant
an einem bette, der was wunt.
vür den saz si an der stunt,
si hiez in willekomen sîn,
si sprach< vil lieber bruoder mîn,
mir ist umb dîne wunden leit.>
si begunde weinen unde kleit
mit triwen sîne wunden,
si vrâgte in an den stunden
wer im den schaden het getân.
< swester mîn, daz hât ein man,
der küenste den ich ie gesach.
swie mir leit von im geschach,
doch muoz ich im der wârheit jehen,
sô küener helt wart nie gesehen.
swester mîn, ich wil dir sagen,
mir hât sîns eines hant erslagen
drîzehen mîner man,
zweinzic brâhte ich wunt dan
von sîn eines ellen
mîner mâge unt mîner gesellen,
er brâhte uns alle in grôze nôt.>
diu maget sprach< ist er aber tôt
der den schaden hât getân?>
er sprach< den selben man
hân ich behûset dêr muoz sîn
in malmort, dem turne mîn,
dar inne muoz er wesen wirt,
ich waene in vröude gar verbirt!>
diu maget zuo dem wirte sprach
< bruoder mîn, nû habe gemach.
mir ist gar von herzen leit
dîn kumber.> diu vil schoene meit
gienc mit urloube dan
dâ si ir vrowen het gelân
in einer kemenâten,
diu was wol berâten
mit senften plûmîten.
nû was ouch an den zîten
zwên ritter mit ir gegangen dar,
die bat diu juncvrowe klâr
mit zühteclîchen witzen
zuo den vrowen sitzen.
sie tâten beide als si sie hiez.
diu maget dô des niht enliez,
dô sie wârn gesezzen,
von ir wart niht vergezzen,
si vrâgt die ritter maere
wie ez dar zuo komen waere
daz in der einige man
sô grôzen schaden het getân.
ein ritter dô mit zühten sprach
< vrowe, ich sage iu wie ez geschach.
den ritter den wir gevangen hân
der ist vür wâr der schoenste man
der ie mit ougen wart gesehen,
man muoz im ganzer zühte jehen,
sîn lîp ist klâr unt wol gestalt,
manlîch mit rede niht ze balt.
vrowe, ich sage iu daz wol:
swaz ein ritter tuon sol
mit tugenden unt mit manheit
dar ûf ist sîn lîp bereit.
ez reit der unverzagte man
mit einer meide wol getân
gên uns ûf einer heide,
uns was allen leide
daz in mîn her niht rîten lie,
wan ez uns niht wol ergie.
mîn herre wolde gelastert hân
die maget, daz wert der selbe man
mit alsô manlîchen siten,
daz uns baz waere vermiten
daz wir in heten nie bestân.>
er seite der meide wol getân
vil rehte disiu maere
wie ez allez komen waere
unt wie der ritter unverzaget
vür die minneclîchen maget
sich selbe gap in den tôt,
dâ mit want er ir lasters nôt.
< swie leide uns ist von im geschehen,
doch wil ich mit der wârheit jehen,
unt sol verderben der werde man,
des muoz diu werlt schaden hân.>
dô er diu maere het gesaget,
dô was der minneclîchen maget
leit des ritters ungemach,
diu süeze mit reinen siten sprach
< mîns bruoder ungezogner muot
der wirt im doch ze jungst niht guot!
waz hilft in nû des ritters nôt,
unt doch die sînen ligen tôt?
haet er in mit gemache lân,
er haete im leides niht getân.>
der ritter sprach< vrowe, dêst wâr,
wan er uns zühteclîchen gar
bat an den selben zîten
daz wir in liezen rîten,
daz het mîn herre vür ein spot.
wir megen immer klagen got
daz wir gesâhen ie den man,
er hât uns grôzen schaden getân.>
die ritter ein wîle sâzen dâ,
dar nâch giengen sie dô sâ
ze ir herren von den vrowen dan.
die vrowen klagten allen den man
der in dem turne gevangen lac.
diu maget gedâhte< ob ich mac,
ich sol im neren sînen lîp,
sît er durch elliu werde wîp
sich des lîbes hât bewegen.>
si gedâhte< ich wil daz ane legen
mit allen mînen sinnen
wie ich in gewinne
ûz dem turn verholne
unt alsô gar verstolne,
daz sîn niemen werde gewar.>
nû nam diu juncvrowe klâr
ein ir heimelîche maget,
verholne si ir daz saget
daz ir des waere ze muot
daz si den vremden ritter guot
gerne neren wolde
der grôzen kumber dolde
in dem turne unt ungemach.
zuo ir juncvrowen si sprach
< vil liebiu, nû rât mir dar zuo
wie ich werbe oder wie ich tuo,
daz ich den ritter müge ernern.>
diu maget sprach< sô heizt iu swern
iwer vrowen alle,
ob iu daz wol gevalle,
allez daz ir grîfet an
daz sie daz mit iu bestân
unde swaz ir in saget
daz daz werde verdaget,
daz sîn niemen werde gewar.>
dô sprach diu süeze wol gevar
< dû hâst mir gerâten wol,
dîns râtes ich gerne volgen sol,>
als ich daz maere hân vernomen,
nû hiez diu maget vür sich komen
ir vrowen alle gelîche,
dô sprach diu minneclîche
< ich hân durch daz nâch iu gesant
( sît iwer triwe gemant
mîn vrowen unt mîn meide!)
daz ir bî dem eide
mir lobet swes ich iuch alle bite,
daz ir mit zühteclîchem site
daz tuot unt daz ez werde verdaget.>
dô lobete sie der schoenen maget
swaz sis tuon hieze
ir deheiniu daz niht enlieze,
unt ob deheiniu under in waere
diu daz selbe maere
iemen vür baz taete kunt,
daz man der vür die selben stunt
nimmer mêr getrowen solt
unt daz si ir nimmer mêre holt
würde unz an ir ende.
darumbe butens ir hende
die vrowen alle gelîche,
des wart diu tugentrîche
in ir gemüete rehte vrô.
zuo den vrowen sprach si dô
< ir vrowen unt ir meide,
uns sol wesen leide
swâ einem tugentrîchen man
an sînem lîp sol missegân
der durch vrowen kumt in arbeit.
ir hoeret wol waz man uns seit
tugent von dem einen man
unt waz er wunders hât getân
den mîn bruoder hât gevangen brâht.
ich sage iu wes ich hân gedâht:
daz ich in gerne nerte,
ob mir got daz heil bescherte
daz ich in mit mînen sinnen
möhte gewinnen
ûz dem turne dâ er inne lît.
swelhiu mir den rât gît
daz ich in her ûz gewinne
der lône ich des mit minne.>
die vrowen wurden alle vrô,
sie sprâchen zuo ir vrowen dô
< vrowe, ez ist guot getân,
ernert ir den werden man,
des habet ir immer êre.
nû volget mîner lêre,
wir suln iu rât dar zuo geben
daz wir den ritter sîn leben
behalten, vrowe, daz ist guot.>
< ich sage iu, vrowe, waz ir tuot>
alsô sprach einiu under in.
< nû lât den tac slîchen hin;
als uns kumt diu vinster naht,
sô habet daz in iwer aht:
so daz volc slâfe über al,
sô sule wir lîse ân allen schal
zuo dem turne slîchen,
wir suln wîslîchen
mit disen dingen werben,
der ritter sol niht sterben.
wir suln ze samene binden
swaz wir under uns vinden,
unser lîlachen
sul wir ze samen machen
swaz wir der megen hân,
dâ mit sul wir den werden man
ziehen ûz dem kerkaere
unt benemen im sîn swaere.>
diu rede in wol behaget,
sie dankten alle der maget
diu den rât het vunden.
sie giengen an den stunden
in ir kemenâten.
ich sage iu wie sie tâten.
swaz sie lîlachen mohten hân
diu nâtens an ein ander sân
mit snüeren alsô vesten,
daz sie niht mohten bresten.
dô der tac ein ende nam,
diu juncvrowe lobesam
warte unz daz volc entslief.
niemen dô rette noch enrief,
daz volc slief über al,
dô slichen sie ân allen schal
ûf den turn dâ der ritter lac
inne unt lützel ruowe pflac.
der turn stuont unbehuot:
ez het des niemen keinen muot
swer in den turn kaeme
daz in niemen dar ûz naeme.
des het ir bruoder gesworn;
swer dar in kom der was verlorn,
den liez man alsô sterben
unt jaemerlîch verderben,
daz niemen des geruochte
daz er daz versuochte
ob er waere lebendic oder tôt,
daz was ein jaemerlîchiu nôt.
nû was der degen maere
in dem kerkaere
unz an die dritte naht gelegen,
daz der êren rîche degen
weder âz noch entranc.
in dem turn was sölhiu stanc
von den tôten die dâ lâgen,
daz in wol moht betrâgen,
ouch smarz in sêr sîn wunden.
nû kom an der stunde
über den kerkaere
diu maget saeldenbaere
mit ir juncvrowen,
sie wolden gerne schowen
ob in dem kerkaere
noch bî leben waere
der ritter der dar inne lac.
diu maget daz turlîn ûf wac.
si het mit ir dar getragen
zwô laterne( hôrte ich sagen),
dar inn zwô kerzen brunnen lieht.
der ritter der enwânde niht
daz in iemen lôste von der nôt,
er wânt daz er solt ligen tôt
in dem turne jaemerlîche.
diu maget saelden rîche
hin abe ruofen began
< lept iemen dinne?> do sprach der man
< jâ, ich lebe kûme noch,
ich waene ez sî unlange noch,
sol ich in disem turne sîn.>
diu maget sprach< iwer pîn
wil ich wenden swâ ich kan.>
im hiez diu maget wol getân
ein laterne lâzen dar in,
si sprach< ritter, habet ir sîn,
ir sult iuch selber machen
an disiu lîlachen
unt lât iuch helfen von der nôt.>
dô tet er als si im gebôt,
er begunt sich vaste machen
an diu lîlachen,
die vrowen den degen maere
zugen ûz dem kerkaere.
dô er nû was her ûz gezogen
unt daz der helt unbetrogen
die klâren juncvrowen sach,
er viel ir ze vuoze unt sprach
< genâde, vrowe hêre,
ir habet an mir iur êre
alsô volleclîch getân,
daz ich vil guot reht dar zuo hân,
kume ich immer von dirre nôt,
daz ich iu unz an mînen tôt
sol dienen als iur eigen kneht,
dar zuo hân ich vil guot reht.>
diu maget hiez in ûf stân,
si sprach< hôch gelopter man,
ich wil iu den lîp ernern.
ir sult mir sichern unde swern
daz ir iht von hinnen vart
unt iwer zuht dar an bewart,
ez ensî mit dem willen mîn.>
< vrowe, ir sult ân angest sîn>
sprach tandareis, der ritter guot,
< daz ich immer gewinne muot
daz ich ân urloup hinnen var,
ez ensî mit iurem willen gar.>
dô diu sicherheit geschach,
diu maget zuo dem ritter sprach
< ir sult gevuoclîchen
mit uns hinnen slîchen,
daz uns iemen werde gewar.
ich sage iu> sprach diu maget klâr
< unt würd man unser inne,
daz kaeme uns zungewinne:
sô hete wir den lîp verlorn.
ich bekenne wol mîns bruoder zorn,
der pfliget der ungewizzenheit,
daz er uns allen taete leit.>
diu maget mit zühte wîse
brâht den ritter lîse
in eine kemenâten,
diu was vil wol berâten
mit senften plûmîten.
dâ hiez in an den zîten
diu juncvrowe sitzen,
im wart mit guoten witzen
an den selben stunden
sîn wunder arm verbunden.
dar nâch brâhten zwô meide klâr
hanttwehelen unde ein wazzer dar.
der helt sîn hende getwuoc,
mit zühten man vür in truoc
beidiu tischlachen unde brôt,
man buozte im wol des hungers nôt
mit spîse diu im wol gezam
unt mit guotem trinken sam.
dô der helt nû hete gaz,
diu juncvrowe niht langer saz,
wan ir ir zuht daz gebôt,
si west wol daz dem ritter nôt
gemaches unde ruowe waere.
dô diu saeldenbaere
von dem ritter wolde gân,
dô wolt der wol gezogen man
gên ir sîn ûf gestanden,
daz wart im sêre enplanden.
diu maget sînen kumber sach,
mit süezen zühten si dô sprach
< herre, sitzet stille,
daz ist wol mîn wille,
wan ir hât ungemach erliten.>
mit vil zühteclîchen siten
diu maget mit urloup dannen gie,
zwô meides bî dem ritter lie
die im enpfiengen sîn gewant,
er legt sich nider al zehant.
des morgennes dô ez taget
dô brâht im ein klâriu maget
zwei lînîn gewant reine
unt zwô hosen von seine,
diu maget valsches vrîe
sant im ir suckenîe
unde ein mantel scharlatîn,
diu veder was lieht hermîn.
der ritter den noch sanfte slief,
niemen dâ rette noch enrief
der in schiet von der ruowe sîn.
nû leit daz juncvröwelîn
diu vrischen kleider zuo im dar,
hin wider gienc diu maget klâr
dâ si ir juncvrowen vant,
sie sprach< wie tuot der wîgant?>
< vrowe, er slâft nâch sîner nôt.>
den vrowen allen sî gebôt
daz sie stille waeren
unt allen schal verbaeren,
daz man in iht erschrecken
solde noch entwecken.
der helt nâch arbeit ruowe pflac
unz wol ûf mitten morgens tac,
do erwachte der vil werde man.
diu vrischen kleider leite er an
diu er bî im ligen vant.
nû kom gegangen sâ zehant
diu edel juncvrowe klâr
mit ir vrowen, si wolde nemen war
wie des heldes waere gepflegen.
nû sach der ellens rîche degen
die juncvrowen gên im gân,
ûf stuont der wol gezogen man
vil gezogenlîche
gên der meide saelden rîche.
diu maget im guoten morgen bôt,
si sprach< herre, nâch iur nôt
sult ir noch ruowe pflegen.>
dô sprach der ellens rîche degen
< vrowe, ich hân guot gemach.
swaz mir leides ie geschach
des hân ich nû vergezzen wol,
vil gerne ich immer dienen sol
die genâde die ir an mir tuot.>
diu vrowe nam den ritter guot
bî der hant unt bat in sitzen.
mit zühteclîchen witzen
schuof si an den stunden
daz im wart verbunden
sîn wunder arm, dar nâch zehant
was bereit dem wîgant
sîn spîse meisterlîchen gar.
im dienten juncvrowen klâr,
die stuonden vor im zühteclîch,
im sneit diu maget saelden rîch
mit ir selber hant die spîse
unt pflac sîn wol ze prîse.
dô nû enbizzen was der degen,
dô muoste er sich durch ruowe gelegen,
des wolde si in niht erlân.
diu maget pflac des werden man
vil wol wan er wol behaget.
mit urloup diu reine maget
von im dan ze tische gie,
vier meides bî dem ritter lie,
die sîn mit vlîze pflâgen;
die kunde des niht betrâgen,
wan sie mit wârheit jâhen
daz sie nie gesâhen
kein man alsô lobelîch
sô schoene unt sô zühte rîch.
hie lâze wir den werden degen
bî den vrowen, des wart wol gepflegen,
unt sagen von der schoenen maget
bî der der helt unverzaget
wart gevangen wâ diu reit.
vil grôze klage si niht vermeit
umb den ritter der sîn leben
durch si in den tôt het gegeben.
si muost nû rîten eine.
ir vröude diu was kleine
umb den hôch gelopten man,
si wolde nimmer vröude hân
unz an ir tôt
si gevriesch dan daz er waer von nôt
gescheiden unt von sîner swaere.
ir herz was vröuden laere.
diu maget reit vil balde
gên dem schoenen walde
al weinent unt mit jâmers siten.
ûf der strâze kom ir wider riten
ir vater, der wolt die schoenen maget
mit strît vil gerne hân bejaget
an dem grâven kalubîn.
nû sach er die tohter sîn
ein her gên im rîten.
an den selben zîten
als er die maget komen sach,
sô rehte liebe im nie geschach.
als er si erkande
mit vröuden er si nande
< vil liebiu tohter claudîn,
dû solt got wilkomen sîn!>
er vrâgte si der maere
wie si ledic worden waere.
diu maget trûrens niht vermeit,
al weinent si ir vater seit
wie tandareis der wîgant
si mit ellenthafter hant
von kalubîne lôste
unde ir kom ze trôste
unt wie ez im dar nâch ergie
unde wie in kandaljôn vie.
dô si im daz gesagte,
ir vater mit ir klagte
umb des ritters ungemach.
ze sîner tohter er dô sprach
< vil liebiu tohter, nû weinet niht,
ich bin der der des mit iu giht
daz mir tuot wê sîn ungemach,
sît ez im durch uns geschach.
got gebe daz der werde man
mit vröuden, als ich im des gan,
ledic werde von sîner nôt!
unt solt der helt ligen tôt
daz waer mir leide sicherlîch.>
moralde der grâve rîch
unt diu schoene claudîn,
diu vil liebiu tohter sîn,
riten dannen balde
ûf sîne burc zem schoenen walde
ze ir muoter, diu wart vröuden rîch
daz diu maget minneclîch
ir tohter was wider komen.
dô si het vernomen
von ir tohter wol getân
wie si der ritter wider gewan
unt wie ez im dar nâch ergie,
dô wart grôziu klage hie
von ir muoter unt von den vrowen.
< wir suln got getrowen
er helfe im wol mit êren dan
von dem ungevüegen man
der in dâ gevangen hât.>
< got gebe im helfe unde rât!>
sprach diu maget claudîn
< ich wil âne vröude sîn
unz ich vernime diu maere
ob der lobebaere
von sînen noeten sî erlôst.>
ir gap ir muoter guoten trôst;
daz half niht die reine maget,
mit rehten jâmers siten si klaget
den ritter der sîn werdez leben
durch si dem tôde het gegeben.
hie sule wir die maget lân,
wan ich iu vil ze sagen hân
wie der ritter ledic wart.
ez het volendet sîne vart
dodineis der wîgant
den artûs nâch im het gesant
gên der bürge ze malmontân.
mit wârheite sunder wân
brâht er ze hove diu maere
daz tandareis waere
durch âventiure ûz geriten
unt er het sîn dâ heim gebiten
wol zwelf wochen oder mêr.
diu maer seit er dem künege hêr
unt daz im in den selben tagen
niemen niht kunde sagen
von im dehein maere
war er komen waere.
artûs sprach< mir hât gesant
tandareis der wîgant
mir zêren unt durch prîses lôn
den starken küenen kuriôn
unt den grâven kalubîn.
von tandareis dem neven mîn,
sageten si mir maere
daz er mit vröuden waere
unt daz der helt gehiure
suoche âventiure
in der wilde, unt swâ er hôrte sagen
da er âventiure müge bejagen
sie seiten mir dâ kêre er hin
niwan durch âventiure gewin.
er kan an strîte sich niht sparn.
got müeze im den lîp bewarn,
ich hân grôze sorge umb in.
ez waere an vröuden ein gewin
daz der küene wîgant
mir wider kaeme in daz lant.
möhte ich vinden den degen,
ich het mich des durch in bewegen
daz ich nâch im het gesant
allenthalben in diu lant,
ob man den helt vunde.>
dô sprach an der stunde
diu künegîn unt her gâwân
< alsô mac ez niht ergân
daz wir wider bringen den degen:
er hât sich des gar bewegen
daz der helt gehiure
suochte âventiure
in walde unde in lande.
wir haeten immer schande,
solt wir in alsô vliesen.
herr, nû sule wir kiesen
alrest iwer werdikeit,
daz ir den degen unverzeit
wider bringet in daz lant.>
dô sprach der künec wert erkant
< ich braeht in gerne, weste ich wie,
wan ich saehe in gerne hie.>
diu künegîn sprach an der stunt
< wir haben vunden einen vunt,
ober indert bî leben ist,
daz er kumt in kurzer vrist.
ir sult durch den wîgant
heizen kunden in diu lant
ein kurzwîl diu ein jâr wer:
swer rehter ritterschefte ger
daz die ze sabins bî der karonicâ
komen, die vinden dâ
ein turnei al mânôtlîch.
unt wizzet, werder künec rîch,
des gewinnet ir prîs unt êre
unt werdikeite mêre
den ie kein iwer genôz gewan.
ez kumt her manec werder man
durch kurzwîle in daz lant:
lept tandareis der wîgant,
sô kumt er sicherlîchen her.>
< iwer rât ist mînes herzen ger>
sprach der künec rîche,
< ir hât mir ritterlîche
gerâten unt ouch mîne êre.
ich wil nâch iwer lêre
in diu lant senden,
des lâze ich mich niht wenden
unt wil die turnei machen kunt.>
dô sande an der selben stunt
von im manegen boten dan,
ez hiez der hôch gelopte man
sîn boten strîchen in diu lant.
man tet vil wîten daz bekant
daz der künec artûs
ze karidôl von sînem hûs
in daz lant ze lover waere geriten
unt dâ nâch ritterlîchen siten
ein jâr wolde belîben
unt dâ die zît alsô vertrîben:
dâ wolt der hôch gelopte man
al mânôt einen turnei hân.
diu maere wâren wîten kunt.
artûs hiez an der stunt,
als ich daz maere hân vernomen,
dô er was ze sabins komen,
wurken einen palas,
dâ diu küneginne was
mit maneger werden vrowen,
die gerne wolden schowen
al der helde arbeit.
daz maere wîten wart geseit
in vremdiu künecrîche
ez kom vil werdeclîche
dar vil manec ritter guot
des lîp von schanden was behuot.
bî artûs, dem werden man,
lac mit wârheit sunder wân
manec degen êren rîch
ûz sîn drin landen krefteclîch,
ouch wâren im sîn vriunde komen
mit rittern sus hân ich vernomen.
gâwân unde gramoflanz
unt der künec melianz
die wâren dâ mit grôzer kraft.
ouch het dâ schoene ritterschaft
der ûz erwelte karel,
lanzilet, der degen snel,
brâhte ouch manegen ritter dar,
bêâcurs der lieht gevar
brâht dar von norwaege
manec ritter gar untraege,
erec, der künec von testrigeis,
het da manegen ritter kurteis,
dar brâht der werde iwân
manegen ellenthaften man,
fergulaht, der künec von ascalûn,
der lac dâ bî dem pritûn
mit einer ritterlîchen schar,
von tandernas der künc dulcemâr
lac bî artûs dem künege rîch,
mit manegem ritter lobelîch.
man vant dâ ritterlîch vür wâr
al der tavelrunder schar
bî artûs dem wert erkant.
die künege die ich dâ hân genant
lâgen an sînem teile.
vor allem valschen meile
was artûs sicherlîchen vrî.
wer gên den werden liuten sî
geherberget ûf den plân?
als ich daz maere vernomen hân,
dâ lac der künec von frankrîch,
er het dâ genendeclîch
vil manege ritter unverzaget,
von irelande ist mir gesaget
het dâ der werde künec rîch
manegen ritter lobelîch,
von navarren unt von arragûn
die künege gên dem pritûn
al dâ ze velde lâgen,
die enkunden des niht betrâgen,
sie brâhten mit in in daz lant
manegen küenen wîgant;
dar brâht der künec von patrigalt
vil manegen küenen degen balt,
dar brâht der künec von portigâl
manegen schilt lieht gemâl,
von sweben unt von isenlant
zwêne künege wert erkant
die durch prîses lôn kômen dar
die brâhten manegen ritter klâr,
von gors der künec rîche
kom dar mit rittern krefteclîche,
clamîde von prandigân
der het dâ manegen werden man,
der künec von hispâne
der het ûf dem plâne
manegen ritter wert erkant,
der herzoge von prâwant
brâht manegen ritter kurteis,
dâ lac der werde schampaneis
mit rittern ûf dem plâne,
bî dem künege von hispâne
von castel unt von schotten
zwên künec mit grôzen rotten
gên artûs ze velde lâgen.
wolt iuch des niht betrâgen,
ich wolt daz maere lâzen hie
unt wolde iu sagen wie ez ergie
tandareis, dem werden man.
bî den vrowen wol getân
was er gevangen wol ein jâr,
daz in diu juncvrowe klâr
het in schoener huote.
diu reine unt diu guote
het in ir ze liebe genomen,
er was ir in ir herze komen
vür alle die si ie gesach.
in ir gedanken si des jach
daz si ê wolde ersterben,
ê si nimmer wolde erwerben
dehein liep mêr wan in einen.
si begunde in alsô meinen
mit triwen, daz nie maget gewan
sô grôze liebe gên eim man;
ê daz si daz het an gesehen
daz im iht leides waere geschehen,
si waer benamen ê vür in tôt,
si half dem helde ûz grôzer nôt.
mit sîner zuht er dar zuo brâhte,
daz diu maget gedâhte
si wolt den werden jungen man
immer ê gevangen hân,
ê daz si von im solde
scheiden, si enwolde
nimmer werden undertân
deheinem anderen man.
dâ von pflac si des heldes wol,
ir reinez herz was tugende vol,
si kurzet im die stunde
sô si beste kunde.
swie schône sîn die vrowen pflâgen,
doch mohte in wol betrâgen
daz er sô lange gevangen lac.
swenne er sîner ruowe pflac
durch slâf an dem bette sîn,
sô twanc in senelîcher pîn
daz er muoste wachen,
gedenken kunde im machen
daz er mohte geslâfen niht.
er gedâht< mîn leben ist enwiht.
swie wol mir bî den vrowen ist,
doch vunde ich gerne den list
ob ich möhte komen hinne
mit dirre meide minne.
waz vrumt si hie mîn langes wesen?
sît ich von ir güete bin genesen>
gedâht der ritter valsches laz
< wolt si mir helfen vür baz,
sô het si wol an mir getân.>
in den gedanken kom gegân
vür sîn bette dâ er lac
diu maget, noch was niht hôch der tac.
als er die maget komen sach,
er schamt sich sêr; diu maget sprach
ûz süezem rôten munde
< guoten morgen guote stunde
gebe iu got hiute unt alle tage!
ob iwer herze swaere trage
daz ist mir leide unt wizzet daz,
ich gunde iu vröuden verre baz
dan trûrens, ûz erwelter degen.
des sult ir iuch durch mich bewegen
unt habet ze staeten vröuden wân.>
tandareis, der werde man,
sprach< genâde, vrowe mîn,
iwer tugent ist an mir worden schîn
unt iwer reiniu güete.
ir müget mîn gemüete
wol ze vröuden bringen
unt al mîn trûren ringen.>
diu maget sprach< vil werder man,
daz tuon ich gerne, ob ich kan.>
zuo im an daz bet si saz.
unt wolt der degen valsches laz
ihtes hân an si gegert,
ich waen si hete in wol gewert.
daz liez er niht durch zageheit:
vrou flordibel, diu schoene meit,
het in mit ir minne
sô sêre sîne sinne
betwungen unde sîn gedanc,
aller ander vrowen lôn in kranc
dûhte gên ir lône,
mit rehter staete schône
truoc er gên ir liebe grôz.
vil wênic des ir lîp genôz.
daz si niht west wie ez umbe in stuont
dâ von was ir herze wunt,
diu vil minneclîche maget
was an vröuden gar verzaget
daz si niht west war er was komen.
als ich daz maere hân vernomen,
tandareis, der werde man,
bat diu maget wol getân
diu bî im an dem bette saz
daz si im hulfe vürbaz.
er sprach< liebiu vrowe mîn,
iwer güete ist an mir worden schîn,
an iu lît aller mîn trôst.
sît ir mich hât von nôt erlost,
sô helfet mir von hinne
mit etelîchem sinne.
daz diene ich al die wîle ich hân
daz leben> sprach der werde man.
dô sprach diu minneclîche maget
< küener helt unverzaget,
ich wil mit iu von hinnen
tougenlîche entrinnen.
ir sult iur êre an mir begân,
wan ich des guoten willen hân
daz ich mit iu von hinnen var.>
< genâd, vrou> sprach der degen klâr.
der rede wart er harte vrô
unt gedâhte in sînen sinnen dô
< jâ herre got der rîche,
sît alsô ganzlîche
disiu maget wol getân
ir muot hât an mich verlân,
solde ich die betriegen
unt sô valschlîchen liegen,
des waere ich immer mê geschant.
tuon ich der süezen nû bekant
daz mir mîne sinne
einer andern meide minne
hât betwungen, dêst niht guot:
sô wirt si lîht sô ungemuot,
daz ich von ir zorne
bin lîhte der verlorne.
nû gebe mir got guoten rât
der mich unz her gewîset hât,
daz ich behalte mîne êre,
daz disiu maget hêre
von mir iht werde betrogen,
wan ich noch nie hân gelogen
weder maget noch wîben.
ich wil noch staete belîben,
swie halt mir darumbe beschiht,
ich wil der meide triegen niht;
sô ez an den ernest gât,
ich sage ir wie mîn dinc stât,
swie halt ich dar an gevar.>
der helt der juncvrowen klâr
begunde danken sêre,
der rede wart niht mêre.
diu maget mit zühten wîse
sleich hin wider lîse,
daz si niemen wart gewar.
diu werde maget des ritters klâr
pflac mit zühten schôn.
nû was ir bruoder kandaljôn
ze gors bî dem künege rîche,
der hete sich ritterlîche
gên dem turnei erhaben.
kandaljôn sande einen knaben
vor im gên sînem lande dan,
er hiez mâge unt sîne man
daz sie waeren bereit.
dô in daz maere wart geseit,
do bereiten sie sich zuo der vart,
diu wart niht langer ûf gespart,
gên dem künege artûs.
kandaliôn kom in sîn hûs.
dô daz diu juncvrowe vernam,
diu schoene maget lobesam
mit zühten zuo ir bruoder gie,
vil minneclîche si in enpfie.
er sprach< got lône dir, swester mîn,
nû tuo mir dîn helfe schîn.>
er seite ir gar diu maere
wie der lobebaere
artûs den turnei het genomen
unt was dâ hin waer ritter komen.
si sprach< bruoder, swie ich kan
sô hilfe ich dir, vil werder man.>
dô sprach der degen unverzeit
< swester, daz mir werde bereit
wâpenkleit unt kursît rîch,
darumbe wil ich sicherlîch
leisten allez daz dû wil
beidiu mit ernest unt mit spil.>
diu maget sprach< bruoder mîn,
daz sol dir unversaget sîn.>
si gie von im drâte
in ir kemenâte,
ir vrowen sie daz seit
daz dem helde werde bereit
wâpenroc unt kursît
ûz einem pfelle lanc unt wît.
dâ grifen balt die vrowen zuo.
tandareis der vrâgte duo
die juncvrowen maere
war ir bruoder gedâhte waere
mit dirre zimierde klâr.
dô sagete si im diu maere gar
wie artûs der künec rîch,
ze sabins waere werdeclîch
mit rittern unt mit vrowen klâr
unt waz ritter kaemen dar.
dô er diu maere vernam,
im wart vröude wilde unt sorge zam,
swîgende er von ir gie,
ein sölih trûren in gevie,
daz er wart vröuden âne,
daz markt die wol getâne.
tandareis, der werde man,
der gie trûreclîchen dan
an sîn heimelîch gemach
dâ in niemen ensach,
an sîn bette er gesaz,
sîn herze wart an vröuden laz.
er gedâhte an sînem muote
< ach herre got der guote
wie hâst dû sô an mir getân!
dâ sô manec werder man
ze samene koment dâ solde ich sîn,
waere ez an den saelden mîn.
nû muoz ich vröuden mich bewegen,
wan ich hân mich hie verlegen,
unt waer doch sicherlîchen tôt,
wan daz mir half von sterbens nôt
disiu maget reine:
wan si unt got alleine,
sô kunde ich nimmer sîn genesen.
nû bin ich sider hie gewesen
sît mich ûz dem turne nam
diu maget der êren ie gezam
wol ein jâr oder baz,
daz mîn diu maget valsches laz
vil wol pflac unde noch pfliget,
ir lîp hât valscheit an gesiget.
swie wol mir bî den vrowen sî,
mir waer doch baz unt waere ich vrî.
nû ist mîn vröude alsô gedigen,
daz ich muoz leider hie verligen
mîn tage unt mîn stunde.
ob mir diu saelde gunde
daz ich solde ledeclîchen varn,
ich solt den lîp vil kleine sparn
an der ritterschaft ze sabin
dâ artûs mit den vriunden hin
kumt unt manec werder man
unt manec vrowe wol getân.
ich geloube wol ouch daz dâ sî
diu reine süeze valsches vrî,
ich meine die ich minne
von herzen unt von sinne,
flordibel, diu süeze maget.
mir waer der saelden tac betaget
solt ich si zeinem mâle gesehen,
mir kunde lieber niht geschehen.>
sus muost sîn vröude wanken,
in sorgen unt in gedanken
saz der werde degen hie.
in den gedanken zuo im gie
diu reine maget diu sîn pflac,
wan er ir an dem herzen lac.
si weste wol daz sîn gedanc
mit kumber unt mit sorgen ranc,
sîn trûren was ir ungemach.
dô er die maget komen sach,
er spranc ûf gên ir zühteclîch.
dô sprach diu maget saelden rîch
< herre mîn, wie tuot ir sô?
gehabet iuch wol unt weset vrô!
durch mînen willen, werder degen,
sult ir trûrens iuch bewegen,
wan ich iu aller êren gan.>
< vrowe> sprach der werde man
< ich gehabe mich wol.> diu maget sprach
< ich weiz wol, iu ist ungemach
daz ir niht müget komen dar
da die ritter unt die vrowen klâr
bî artûs, dem künege rîch,
sint. welt ir getriwelîch
iwer êre an mir behalten,
kunnet ir triwen walten
daz ir her wider komt zuo mir,
herre mîn, swenne ir
ritterschaft dâ hât getân,
sô wil ich iuch, vil werder man,
da hin senden in dem dienste mîn,
unt welt ir dâ mîn ritter sîn.>
< genâd, vrou> sprach der werde man
< swaz ich iu gedienen kan
daz tuon ich willeclîche.
unt wizzet, vrowe, sicherlîche
ich kume her wider unt sol ich leben,
des wil ich iu mîn triwe geben,
unt wil dâ iwer ritter sîn.
daz wizzet, liebiu vrowe mîn,
swaz ich iu gedienen kan,
dâ enzwîvelt nimmer an,
daz tuon ich willeclîche.>
dô sprach diu maget zühte rîche
< nû saget mir, ûz erwelter man,
waz kleinoetes welt ir hân
daz ir vüeret durch den willen mîn?>
er sprach< vrowe, unt möhte ez sîn,
ich wolde drî turnei dar
des êrsten tags ein ros swarz gevar,
swarz wâpenroc unt kursît
unt mîn decke âne strît
rehte sî swarz gevar,
dar ûf poyen wîz gevar;
mîn schilt swarz, ein poye wîz
dar ûf mit kostelîchem vlîz
vil schône werde geslagen;
ich wil ûf mînem helme tragen
einen poyen härmîn,
der helm der sol swarz sîn
als daz ander gevar.
vrowe> sprach der degen klâr
< zem andern turnei wolde ich hân
rôt schilt rôtez kastelân
rôt wâpenroc rôt kursît
unt daz mîn helm âne strît
rehte sî rôt gevar
als diu ander zimierde gar,
dar ûf poyen härmîn.
des dritten tages wolde ich sîn
rehte gar snêwîz,
( vrowe, dar an kêrt iuren vlîz!)
alliu diu zimierde mîn
unt daz dar obe gebe schîn,
poyen rehte swarz gevar,
swer des welle nemen war.>
diu maget zuo dem ritter sprach
< gehabet iuch wol unt habet gemach,
ir müezet dâ mîn ritter sîn,
daz habet ûf den triwen mîn,
ich wil iuch dâ hin senden
unt wil daz kurzlîch enden.>
< genâd, vrou> sprach der ritter guot
< ir hât geringet mir den muot,
iwer trôstlîcher trôst
hât mich trûrens gar erlôst.
sît ich sol turnieren varn,
nû wil ich allen trûrens sparn
unt wil von herzen wesen vrô.>
diu maget vuort den ritter dô
her wider zuo der vrowen schar
unt hiez ir balde tragen dar
samît unde pfelle rîch.
dem helde wart vil meisterlîch
drîer hande wâpenkleit
nâch sînem willen bereit.
diu maget vür die kemenâten trat,
ir garzûn si gewinnen bat,
den sande si vil balde dan
nâch einem triwen rîchen man,
der was von hôher art ir mâc,
sîn herze ganzer triwen pflac,
er was ein grâve rîche.
den hiez si tougenlîche
ze montâniklûse zuo ir komen.
dô er daz het vernomen,
dô kom er zuo der meide klâr.
der grâve der hiez kilimâr.
diu maget in minneclîche enpfie,
mit im si an ein heimlîch gie
unt sâzen beidiu an ein stat.
den grâven kilimâr si bat
daz er ir lobet an ir hant
swaz si im taete bekant
daz er des niht gedaehte
noch nindert vür baz braehte.
dô lobete er der schoenen maget
daz ez waere wol verdaget
was sie im sagete sicherlîch.
dô sprach diu maget saelden rîch
< vil lieber vriunt kilimâr,
ez stêt an dînen genâden gar
mîn dinc, wan ich getrowe dir
daz du helfest volenden mir
des ich mich hân an genomen.
wil dû mir ze staten komen,
sô mac mîn werden guot rât,
ich sage dir wie mîn dinc stât.
ich solde haben driu kastelân
unt schilt unt satel einem man,
der vert in dem dienste mîn
ze sabins unde wil dâ sîn
mîn ritter. des wil ich hân.>
dô sprach er< vrowe, wer ist der man
dem ir gebet in iurem dienest pfliht?>
< woldest dû mich melden niht,
ich saget dir wer er waere.>
< vrowe saeldenbaere,
ez wirt von mir wol verdaget.>
dô saget im diu schoene maget
wer der ritter waere.
dô er vernam diu maere,
dô sach er die maget an,
er sprach< vrowe, hât ir den man
ernert den mîn herre vienc
unt unprîs an im begienc,
sô hât ir saeleclîch getân:
der ist der aller küenste man
den ich mit ougen ie gesach.>
diu juncvrowe im dô verjach
wie sînem site waere
unt daz der lobebaere
waer noch kiuscher dan ein wîp
unt daz sîn minneclîcher lîp
waer von allem valsche vrî.
< ob dir mîn êre liep sî,
vil lieber vriunt kilimâr,
sô hilf mir deich den degen klâr
ze dem turnei alsô sende,
daz ez mîn lop iht schende,
daz diene ich immer eigenlîch.>
kilimâr der grâve rîch,
sprach< vrowe, sît von mir gewert
swes iwer wille an mich gert,
dâ habet deheinen zwîvel an.
wir suln berâten wol den man
nâch sînem willen als er gert:
harnasch ros unde swert
dar zuo allez daz er haben sol.>
si sprach< sô handelst dû mich wol.>
kilimâr der valsches laz
sprach< vrowe, ich wil iu râten daz:
lât ze disen zîten
disen ritter mit mir rîten
heim ze mîme hûse.
ir müget in durch die klûse
nimmer bringen hinne,
sîn werde etwer inne,
des komt ir lieht in arbeit.>
dô sprach diu minneclîche meit
< er sol ûz mîme hûse varn,
ich getrowe daz wol bewarn
daz sîn niemen wirt gewar.
ich hân im bereitet gar
elliu sîne wâpenkleit,
nû schaffe daz im werde bereit
harnasch ros swert helm unt schilt.>
< daz tuon ich> sprach der degen milt,
urloup nam er von ir dan,
er vuor heim. der werde man
hiez bereiten kostelîch
drî schilt dem degen ellens rîch
nâch sînem willen, als er gert,
satel harnasch helm unt swert
unt ouch driu ros starc unt guot.
dô nû dem degen hôch gemuot
sîn zimierde elliu was bereit,
nû wart kandaliôn geseit
daz der künec von gors mit sîner kraft
unt mit schoener ritterschaft
hinz dem turnei waere gevarn.
dô wolde er ouch niht langer sparn,
er bereit sich ûf die reise
gên artûs dem priteneise,
er vuort ûz sînem lande dan
mit im manegen werden man.
ê er von sînem hûse schiet,
sîner swester daz ir triwe riet
daz im diu maget gehiure
gap ûf die vart ze stiure
wâpenroc unt kursît
unde ein decke lanc unt wît.
des vröute sich der junge man,
mit urloup schiet er dan
von der minneclîchen maget,
dô sprach der helt unverzaget,
< swester, allz daz heizet mîn
des solt dû gar gewaltic sîn.>
diu juncvrowe bevalh in got
mit guoten triwen âne spot,
sus schiet der vürste von ir dan
er unt alle sîne man.
dô ez an den âbent gie,
diu juncvrowe des niht enlie,
diu vil saeldenbaere
hiez den portenaere
tougenlîche vür sich komen,
si sprach< hâst dû daz vernomen:
ich wil dich immer rîchen,
daz dû mir tougenlîchen
entsliezest swenne ich des ger.
ich bin mit wârheit dîn gewer,
ist daz dû ez wol verdagest
unt daz dû ez niemen vür baz sagest,
ich mach dir dîner armuot buoz.>
der vrowen neic er ûf den vuoz,
er sprach< vil liebiu vrowe mîn,
ir sult des gar ân angest sîn
swaz ir welt daz ich verdage
daz ich daz iemen vür baz sage.>
des swuor er ir einen eit.
diu juncvrowe hiez ein meit
dem portenaere zehen marc geben.
< got lâze iuch mit saelden leben>
sprach er< liebiu vrowe mîn!
iwer tugent ist an mir worden schîn.>
der portenaer dan mit vröuden gie.
diu juncvrowe niht enlie,
si enbôt dem grâven kilimâr
daz er ir ritter sande dar
harnasch unt swaz er wolde hân,
si wolde in von ir senden dan
gên lover in daz lant.
des andern morgens zehant
dô brâht der grâve kilimâr
ein alsô schoenez harnasch dar,
daz er ein schoenerz nie gewan.
des vröute sich der junge man,
dô er daz harnasch ersach.
er schuof daz man im brâhte her nâch
bî der naht ros schilt unt sper,
bî dem tage brâhte er
gar verholne mit im dar,
daz des niemen wart gewar,
halsperc hosen helm unt swert.
diu maget klâr unde wert
enpfie wol den grâven kilimâr.
nû truoc man ir den harnasch dar
in zwein wîten soumschrîn,
als ez kleinoet solde sîn.
kilimâr der wîgant
den vuort diu maget bî der hant
in ir kemenâten dan.
dô er sach den werden man,
do er in die kemenâten gie,
kilimâr den helt enpfie,
des dankte er im zühteclîch.
dô kilimâr, der grâve rîch,
tandareis den helt ersach,
in sînem herzen er des jach
er gesaehe nie sô schoenen man
der alsô saeleclîch getân
an allen dingen möhte gesîn.
er hete jugent unt liehten schîn.
diu juncvrowen kilimâren bat
zuo ir sitzen an der stat,
anderhalp saz tandareis,
der was klâr unt kurteis.
kilimâr zem helde sprach
< mir was leit iur ungemach
unt diu grôze unbescheidenheit
die mîn herre an iuch leit,
mir ist liep daz ir sît genesen.
solt iwer ende sîn gewesen,
des haeten schaden elliu lant.>
tandareis der wîgant
sprach< herre, daz vergelte iu got!
der weiz wol daz ir disen spot
nie verdienet an deheiner stat.
mîn vrowe diu mich ernert hât
der diener wil ich immer sîn,
ir güete ist an mir worden schin.>
nu begunt diu naht den tac verjagen,
diu juncvrowe hiez dar tragen
beidiu tischlachen unde brôt,
ir juncvrowen sî gebôt
daz sie trüegen trinken unt ezzen dar
man nam ir wol mit triwen war.
dô sie nû gâzen gên der naht,
nû heten sie sich des bedâht,
der ritter wolt von dannen varn
unt ouch sîn vart niht langer sparn.
diu juncvrowe hiez tragen dar
von rîcher koste lieht gevar
wâpenroc unt kursît
von einem swarzen samît,
dar ûf poyen härmîn,
von arâbiâ des goldes schîn
dâ mit was ez geblüemet gar;
sîn decke diu was rabenvar,
härmîn poyen dar ûf geströut.
dem ritter als sîn herze ervröut,
dô er diu wâpenkleit ersach.
ze der juncvrowen er dô sprach
< vrowe, ir hât mich wol gewert
zimierde als mîn herze gert.>
dô truoc der grâve kilimâr
vür in zühteclîchen dar
ein harnasch, daz er des jach
daz er kein schoenerz nie gesach.
ez was an den stunden
ûf sînem helm gebunden
ein poye wîz härmîn
mit einer keten guldîn,
diu entwerchs über den helm gienc.
an zwein stangen der poye hienc
an den helm gebunden enebene,
die stuonden schône unt ebene;
die stangen wâren goltvar,
der poye wîz unde klâr,
die keten guldîn ze mâzen grôz,
dâ mit man in ze samene slôz.
vil der edelen steine
grôze unde kleine
in den poyen wârn gewieret
unt harte wol gezieret,
die gâben liehten werden schîn.
elliu diu zimierde sîn
was beidiu rîche unde guot,
des wart der ritter hôch gemuot.
tandareis der wîgant
den wâpent mit ir selber hant
diu maget kiusche unde klâr.
dô er was gewâpent gar,
dô stuont ûf der werde man,
mit urloube wolde er dan
von der juncvrowen varn.
si sprach< got müeze iuch bewarn
unt gebe iu saelde unt êren vil,
des selben ich iu wünschen wil.>
tandareis, der degen klâr,
nam urloup von al der vrowen schar;
sie ergâben in in gotes segen
unt wunschten daz der selbe degen
saeleclîche müeste gevarn
unt daz im got ruochte bewarn
sîn lîp unt ouch sîn êre,
sus schiet der gar unhêre
mit zühten von der vrowen schar.
mit im gie diu maget klâr
selbe unz vür daz bürgetor.
dâ vant der werde ritter vor
ein ros schilt unde sper,
daz was im heimlîchen her
vür diu burc under ein linden brâht.
tandareis der wol geslaht
nam urloup von der schoenen maget.
dô sprach si< ritter unverzaget,
ir sult mit mînem kusse varn,
got müeze iu lîp unt êre bewarn.>
diu maget saelden rîche
kuste in minneclîche
unde ergap in gotes segen.
von ir gie der werde degen
gên der linden dâ er sîn ros vant,
dar ûf saz der wîgant,
man reicht im schilt unde sper,
nâch ritterschefte was im ger.
von dem grâven kilimâr
nam urloup der degen klâr,
do bevalh in got der werde man.
nû kêrte der degen von in dan
von der bürge den berc hin nider,
diu juncvrowe gie hin wider,
daz sîn niemen wart gewar.
bî ir der grâve kilimâr
beleip die naht unz an den tac,
des morgens vrou er sich bewac
daz er mit urloube dan
schiet von der vrowen wol getân:
er wolde ouch gên dem turnei varn.
dô bat si in got bewarn,
sus schiet er von der vrowen dan.
nû hoeret wie dem werden man
tandareis sîn dinc ergie,
wan in saelde nie verlie,
diu pflac sîn wol ûf den wegen.
die naht streich dan der werde degen,
des morgens dô ez tagte
dô kom der unverzagte
geriten ûf einen grüenen plân,
dâ sach der unverzagte man
ein volc ûf dem anger ligen.
nû wirt iu niht von mir verswigen
wes daz gesinde waere.
drî man unwandelbaere,
die wâren bruoder alle drî,
ir hûs lac dâ nâhen bî,
die wolden zuo dem turnei varn.
sie kunden sich vil wênic sparn
an rehter ritterschefte,
mit manlîcher krefte
bejagtens êre unde guot,
beidiu ir sin unde ir muot
ranc nâch gewinne
in turneis beginne.
swâ sie daz vernâmen
dâ liute ze samen kâmen
durch turnieren dâ vuorens hin
durch anders niht wan durch gewin.
sie wâren helde maere.
sie vuorten soumaere
unt ieclîcher zwelf knaben kluoc,
ir harnasch unde ir kleider truoc
ir soumaere mit in dan.
tandareis, der werde man,
kom zuo in ûf ein gras
dâ durch ruowe erbeizet was
die bruoder alle drîe
mit ir massenîe.
sus kom der helt zuo in geriten,
mit vil zühteclîchen siten
gap er in guoten morgen.
< herr, von allen sorgen
müeze iuch got machen vrî>
sprâchen die bruoder alle drî.
al drî sie gên im giengen,
mit zühten sie in enpfiengen,
sie bâten zühteclîchen
den degen ellens rîchen
daz er erbeize dâ bî in,
swâ er dan wolde kêren hin
des waere dennoch volliu zît.
< ob ir niht gar unmüezic sît,
so erbeizet zuo uns ûf den plân.>
< got lône iu> sprach der werde man,
< ich wil volgen iwer bete.>
do erbeizte er nider an der stete,
ir knaben sprungen dar zehant
unt enpfiengen dem wîgant
sîn ros unde vuortenz dan,
die ritter disen werden man
vuorten mit in ûf daz gras.
ein gulter dâ gebreitet was,
dar ûf saz der wîgant,
den helm er von im gebant
unt stroufte abe daz härsenier.
dô sie den klâren degen vier
ersâhen alsô wunneclîch,
sie jâhen er waere saelden rîch.
bî in ran ein klârer bach.
sie twuogen sich, dô daz geschach,
dô truoc man vür den degen klâr
brôt unt tischlachen dar.
ir soumaer wâren wol berâten:
vier hüenre wâren brâten,
die truoc man schône vür sie dar.
sie bâten disen degen klâr
daz er vast solt ezzen.
von im wart niht vergezzen,
er gedankte in vlîzeclîche.
dô der ellens rîche
mit in tranc unde geaz,
mit grôzer zuht er bî in saz.
sie vrâgten in der maere
von wannen sîn reise waere
oder war er an den zîten
von in wolde rîten.
mit urloup diu vrage geschach,
tandareis mit zühten sprach
< mîn reise tuon ich iu bekant.
durch âventiure in vremdiu lant
bin ich gevarn manegen tac,
ritterschaft ist mîn bejac.
nû ist mir ein maere geseit
vür ein rehte wârheit
daz artûs, der künec rîch,
ze lover vil werdeclîch
sî durch turnieren komen
( alsus hân ich daz maere vernomen)
mit rittern unt mit vrowen schar.
nû wolde ouch ich des endes dar
durch turnieren rîten,
ob ich ze disen zîten
dâ möhte guotes iht bejagen.>
dô sie den helt daz hôrten sage
sie sprachen< herr, dar wellen ouch wir.
wir sîn des vrô ob ir
mit uns welt varn in daz lant,
wir loben iu an iwer hant
mit triwen reht gesellekeit
unt sîn iu dienstes gar bereit.>
des wart der ritter rehte vrô,
zuo den rittern sprach er dô
< wolt ez iu niht versmâhen,
ich wolt vil gerne enpfâhen
iwer kumpanîe,
ich eine unt ir drîe
möhten wol bejagen guot,
stêt nâch gewinne iwer muot.>
sie sprâchen< herr, wir sîn bereit
unt loben iu mit sicherheit
daz wir iu mit staeter kraft
leisten geselleschaft.>
des wart der ritter harte vrô,
ein ander lobeten sie dô
geselleschaft under in,
beidiu vlust unde gewin
daz sie daz gemeine trüegen,
swaz in got wolde gevüegen.
dô diu sicherheit geschach,
ze tandareis der eine sprach
< herre unde vriunt mîn,
wir suln gar einmüetic sîn,
ir sult ze disen zîten
niht in harnasch rîten,
ir sult daz harnasch swaere
ûf mînen soumaere
durch iwer lîbes ruowe legen.>
< daz tuon ich gerne> sprach der degen.
do entwâpent sich der wîgant,
sîn harnasch wart im zehant
ûf einen soumaere geleit
der ouch ander harnasch treit.
tandareis, der degen vier,
het niht an dan sîn spaldenier;
dô gâben sie dem werden man
von scharlât ein kappen an
unt einen roc grüene,
den leite an sich der küene.
sie wâren sîn zuo gesellen vrô.
ir soumaer sie luoden dô,
langer wart dâ niht gebiten,
mit vröuden sie dannen riten.
ich enweiz wie lange sie vuoren dan,
unz daz die vier man
kômen ze lover in daz lant.
uns tuot diu âventiur bekant,
ze sabins bî der karonicâ
artûs den künec sie vunden dâ
mit grôzer ritterschefte,
ouch lac gên im krefte
vil manec werlîcher man.
beidiu stat unt der plân
voller ritterschefte lac.
tandareis sich des bewac,
dô er kom zem lande,
daz er niemen vür sande
durch herbergen in die stat.
er sprach< den gewerf lât>
ze sînen gesellen,< ich weiz daz wol,
die herberge sint al vol
von gesten unt von kunden.
wir suln ze disen stunden
herbergen von der stat hin dan
etwan ûf einem grünen plân
unt doch sô nâhen dâ bî>
sô sprach der degen valsches vrî
< daz wir bî artûs, dem werden man,
nâhen ligen ûf dem plân
unt ouch an sînem teile sîn.
daz habet ûf den triwen mîn,
daz wirt uns nutz unde guot,
ich erkenne wol der helde muot
die von der tavelrunder varnt
unt den lîp an ritterschaft niht sparnt.
belîbet an ir teile,
daz kumt uns zallem heile.
geloubet, waer wir wider sie,
sô möht wir wol verliesen hie.>
nû volgeten sie dem râte
unt kômen eines âbents spâte
ze sabins an die karonicâ.
ein oede müle sie vunden dâ
bî der stat nâhen,
des endorft sie niht versmâhen,
gên der müle sie kêrten dan
tandareis, der werde man,
unt sîn gesellen alle drî.
ûf dem plâne dâ bî
was manec gezelt ûf geslagen
al umb die stat. ich hôrte sagen
daz ouch des tages komen was
dulcemâr, der künec von tandernas,
unt der künec von ascalûn
zuo dem werden pritûn,
als daz maere hân vernomen;
ouch was anderthalben komen
der künec von ispâne
unt der grâve von schampâne
unt von prâwant der herzoc rîch,
die herbergten ritterlîch
ze den franzôsen ûf den plân
gên artûs, dem werden man.
nû hoeret wie ez dort ergie.
die künege lâz wir ligen hie
unt sagen von dem werden man
den diu âventiure erbet an
wie der sîn dinc ane vie.
in die müle sie herbergten hie
unt schuofen schône ir gemach.
des morgens dô der tac ûf brach
dô wârn die vier wol bereit
unt komen in ir wâpenkleit,
ir ros wârn verdecket,
ir manheit wart erwecket.
ê sie ûf die ros gesâzen,
ein wênc sie trunken unde âzen,
dar nâch giengen sie dan
dâ si ir kastelân
wol verdecket vunden.
an den selben stunden
tandareis der wîgant
spranc ûf daz sîne dâ erz vant,
sîn zimierde gap liehten schîn.
nû markten die gesellen sîn
sîn gebaerde, diu was ritterlîch,
sîn zimierde tiure unt rîch
von gesteine unt von golde.
der einen ritter wünschen solde
der kunde in niht gewünschen baz:
ûf dem rosse er ritterlîchen saz,
als ob er waere gemâlet dar.
sîn gesellen bat der ritter klâr
daz sie im etlîch knaben liezen,
die solden des wol geniezen,
die sîn pflaegen in dem turnei.
< ich staech gern etlîch sper enzwei
noch hiute zwischen den scharn,
wir sullen uns vil wênic sparn.>
die ritter sâhen ein ander an,
sie sprâchen< ich waene dirre man
noch hiute hie wil prîs bejagen,
er gebaeret nindert eime zagen
gelîche, swie ez umbe in stât.
ich waene in her gesendet hât
ein wîp daz er ir dienen sol,
wir sehen an sîn geberden wol
er mac wol ein herre sîn.>
< ich wil im die knaben mîn>
sprach der eltest bruoder< lîhen
( wir sullen in niht verzîhen),
daz sie warten dem degen
unt sîn in disem turnei pflegen.>
er schuof im sehs knaben dar,
daz sie des heldes naemen war.
des genâte er in unt was sîn vrô.
ûf sâzen sîn gesellen dô,
von der müle sie riten sâ
unt liezen ir gesinde dâ
die in die müle behielten
unde ir dinges wielten
daz sie liezen hinder in,
sie trahten vaste ûf gewin.
sus kêrtens von der müle dan
gên dem palas ûf dem plân
dâ der turnei solde sîn,
dar ûf was die künegîn
mit maneger klâren vrowen,
die gerne wolden schowen
al der helde arbeit.
tandareis der unverzeit
gên dem palas kêrte,
sîn kumber er baz gemêrte
unt sîn senelîchen pîn:
er gedâhte an die vrowen sîn,
an die klâren süezen flordibel,
in den denken hielt der degen snel
wie er von ir gescheiden was.
gên der künegîn palas
hielt der degen gên valscheit kranc.
diu starke liebe in des betwanc
unt ouch diu strenge minne
daz er vergaz der sinne
unt gedâhte an die vrowen sîn.
sîner zimierde liehten schîn
pruoften diu vrowen,
die wâren komen durch schowen
mit der künegîn ûf den palas.
vrou flordibel diu maget was
in der kappeln an ir gebet,
daz si mit andâhten tet
umb tandareis, den werden degen,
daz sîn got geruochte pflegen
unt im sîn saelde mêrte
swar er der lande kêrte.
si het sich vröuden gar bewegen,
si enwolde ouch niht anders pflegen
wan daz si in der kirchen was
unt an ir venje ir salter las
unt bat got umb den werden man
der dâ hielt ûf dem plân
unversunnen nâch ir minne.
dô er die küneginne
in dem venster begunde schowen
mit maneger klâren vrowen
unt sîner vrowen niht ensach,
daz was im leide unt ungemach,
er vorhte daz si waere tôt,
daz vuogte im denke unde nôt,
dâ von er unversunnen hielt,
diu minne witze von im spielt.
den noch was ez harte vruo.
nû zogten allenthalben zuo
die künege unt ir werde man
gên dem palas ûf den plân
mit pusînen unt mit schalle grôz;
daz velt über al erdôz,
dô sie mit rotten zogten her,
ritterschaft was ir ger.
sie wâren beidenthalp bereit
mit manegem ritter unverzeit
der wol strît getorste tuon.
utepantragûnes sun
der zogte her mit maneger schar,
ouch nam man anderthalben war
daz der künec von frankrîche
gên im kom vil ritterlîche
unt der künec von arragûn,
die kômen gên dem pritûn.
der turnei was ân schande,
man teilte lant gên lande.
artûs der het driu lant,
gên im man werlîchen vant
den werden künec von frankrîch
unt von arragûn den künec rîch.
dô scharte sich ûf dem plân
der wert erkant gâwân
unt bêâcurs von norwaege
gên valscheit der traege
gên dem künec von gruonlant,
den man genendeclîchen vant.
dô scharte sich bî im enneben
gên dem künege von sweben
lanzilet, der werde man,
ouch was geteilet ûf dem plân
gramoflanz, der werde degen,
der getorste wol ritterschefte pflegen,
von gors gên dem künege rîch
meljacanz, der vil ritterlîch
vil manegen hôhen prîs bejaget
manlîche unt unverzaget.
erec, der degen balt,
wart gên dem künec von patrigalt
geteilet ûf den grüenen plân.
von dem brunne her iwân
wart gên dem künec von portigâl
geteilt. man hôrt dâ grôzen schal
beidenthalben ûf der heide breit.
karel, der degen unverzeit,
kom gên dem kunig von navarrenlant,
den man genendeclîchen vant.
dô schart sich ûf dem plâne
melianz gên dem von ispâne.
dulcemâr der künec von tandernas,
des tages gên im geschart was
der herzoge von prâwant
unde ein degen wert erkant,
der grâve von schampânirîche.
man sach ouch ritterlîche
von ascalûn den künec hêr
ze velde komen mit manegem sper,
gên im die provinzâle
mit spern lieht gemâle.
nû ist geteilt der turnei.
des tages wart manec sper enzwei
ûf dem velde gestochen
unt schilde vil zerbrochen
von den helden unverzaget,
als mir diu âventiure saget.
tandareis, der werde man,
hielt unversunnen ûf dem plân,
des twanc in diu minne.
nû kom durch prîses gewinne
der werde künec von frankrîch
vor den sînen werdeclîch
gevarn her mit einem sper,
tjostieren was sîn ger.
tandareis, der helt gemeit,
hielt dâ zeiner tjoste bereit
bî der künegîn palas
dâ manec vrowe ûf was,
diu strenge minne in lêrte pîn.
nu gesâhen die gesellen sîn
den künec von frankrîch komen her
mit einem lieht gemâlten sper,
elliu diu zimierde sîn
gap sô kostelîchen schîn,
daz man sîn jach vür rîcheit,
er was des lîbes unverzeit.
tandareis hielt âne sin,
sîn gesellen manten in,
ir einer zuo dem ritter sprach,
dô er den künec komen sach
< herr, sît ir von sinnen komen
oder waz hât ir iuch an genomen,
daz ir vür komen sît?
versinnet iuch, dêst an der zît!
dort kumt genendeclîchen her
mit eime lieht gemâlten sper
der künec von frankrîche.>
tandareis der ellens rîche
begunde den ritter ane sehen,
er sprach< wie ist mir geschehen,
daz ich mich alsô hân verdâht?>
nû het der degen wol geslaht
in sîn hant ein starkez sper genomen,
dô er den künec gên im sach komen,
dô wart im gên der tjoste ger.
von rabîne sankten sie diu sper,
ein rîchiu tjoste dâ geschach,
tandareis den künec stach
hinderz ros ûf den plân,
er nam daz ros unt zôch ez dan,
daz nâmen die gesellen sîn.
tandareis der tet manheit schîn:
den künec er âne sînen danc
umbe sicherheit betwanc.
dô diu sicherheit geschach,
den künec von arragûn er sach
komen ritterlîchen her
vor sîner schar mit einem sper,
als er tjostierens gerte.
tandareis in gewerte
einer tjoste rîche,
diu ergie sô hurteclîche,
dâ von der edel künec gelac
des herze ie manheit pflac
hinderz ros ûf den sâmen.
sîn gesellen daz ros nâmen
von dem helde unverzaget.
tandareis( wart mir gesaget)
mit rehter manlîcher ger
zer tjost zerstach siben sper,
als manegen ritter er nider stach,
des man in vür ellen jach.
nû mischte sich der turnei,
vil vremder krîe man dô schrei.
artûs der künec rîche
kom vil ritterlîche
mit der tavelrunder schar,
der getât muost man nemen war.
die von frankrîche
sich werten ritterlîche,
sam tet der künec von arragûn.
dâ wart vil manec pritûn
von dem rosse gevalt,
man sach die küene helde balt
mit arbeiten ringen,
man hôrt vil swert erklingen
den küenen helden an der hant.
artûs, der künec wert erkant,
vienc den künec von arragûn.
dâ wart manec pritûn
ûf der slâ abe gevalt,
dô artûs, der degen balt,
vienc den künec wol geborn,
dâ wart gewunnen unt verlorn.
der ûz erwelte gâwân
stach hinderz ros ûf den plân
den werden künec von gruonlant,
in betwanc ouch sicherheit sîn hant.
mit kreften werten in die sîn,
sie tâten manlîch ellen schîn,
sie viengen her wider den degen wert
des herze niht wan êren gert
bêâcurs von norwaege.
gên valscheit der traege
lanzilet der wert erkant
der valte nider ûf daz lant
von sweben den künec rîche,
die sînen werte in ritterlîche
mit den scharfen swerten,
die helde strîtes gerten.
dô stach der künec gramoflanz
von gors den künec meljacanz
hinderz ros ûf den plân
unt zukte in von den sînen dan;
daz war gar den sînen leit,
die küenen helde unverzeit
wolden in gerne errettet hân,
des enmohte niht ergân.
erec fil di roy lac
des herze ie manheit pflac
den werden künec von patrigalt
von dem rosse ûf die bluomen valt,
do beschutten in die sînen,
sie liezen daz wol schînen
daz sie wâren unverzaget.
her iwân( wart mir gesaget)
vienc den künec von portigâl,
dô wart von swerten grôzen schal
von den sînen, die heten in gerne erwert,
dô was in niht daz heil beschert.
dô stach der werde karel,
der ellens rîche degen snel,
den künec von navarrenlant
hinderz ros mit sîner hant
unt twanc in umbe sicherheit;
daz war gar den sînen leit,
dem tâten sie vil wol gelîche,
wan sie vil manlîche
manegen ritter valten nider.
der künec von ispân vienc sider
melianz, den künec von lîz,
die sînen kêrten al ir vlîz
daz sie ein pfant vür in errungen,
des muotes unbetwungen
was diu edel ritterschaft.
dulcemâr mit heldes kraft
vie den herzoge von prâwant
mit sîner ellenthafter hant
unt den grâven von schampâne
ûf dem grüenen plâne.
von provenz der markîs
bejagte dâ vil hôhen prîs,
der vie den künec von askalûn,
den lôste sît der pritûn:
artûs, der künec ritterlîch,
der vie den marcgrâven rîch
von provenz, den werden man.
tandareis der kêrte dan
mit eime starken grôzen sper,
wan daz was sînes herzen ger,
dâ er den herzogen vant.
von montâniklûse der wîgant
valt dâ manegen ritter snel,
sîn lop sîn manheit was hel,
wan daz er unbescheiden was.
des küneges sun von tandernas
kom gedrungen durch die schar,
er nam des vil rehte war
daz der herzoge kandaljôn
mit sîner rotte schôn?
gewalteclîch die poinder stôrte,
von sîner hant man hôrte
vil manegen ellenthaften slac.
tandareis sich des bewac
daz er disen küenen man
mit ritterschefte wolt bestân.
des was gelîch ir beider ger:
ir ietweder mit einem sper
gên dem andern kêrte,
als sie ir manheit lêrte.
ein rîchiu tjoste dâ geschach,
tandareis den herzogen stach
mit ros mit alle ûf den plân,
zehen ros gwan er im an,
diu gap er den gesellen sîn.
er tet dem wol gelîche schîn
daz er dem vürsten was gehaz,
von grôzen schulden tet er daz.
wan im sîn ungewizzenheit
het geprüevet arbeit.
der turnei der werte
reht als ir herze gerte
den tac unz an die naht gar.
tandareis, der degen klâr,
sölih tât al dâ begie,
daz sie alle gelîche jâhen hie
beidiu vrowen unde man
ez het niemen alsô wol getân
ûf dem velde bî dem tage
( daz was ein gemeiniu sage)
so der ritter der die poyen vuorte,
wackerlîch die hende er ruorte.
den turnei in diu naht benam,
die müeden des wol gezam
daz sie ze herbergen riten.
dâ was ein turnei erliten,
daz ich mit wârheit sprechen mac:
swer ie ritterschefte gepflac
der müeste mit der wârheit jehen
sô hert turnei wart nie gesehen.
die müeden vuorn an ir gemach.
dar nâch schiere daz geschach,
tandareis der ellens rîch
huop sich dannen tougenlîch
gên sîner müle dâ er ê pflac
herbergens, unz an den tac
entwelten sîn gesellen hie.
des morgens dô der tac ûf gie
dô bat er die drî man
daz sie mit im vüeren dan
tougenlîche unt verholn,
daz sîn vart dem here waer verstoln,
daz niemen west war er waer komen.
dô sie daz heten vernomen,
sie sprâchen< herre, sît gewert
alles daz ir an uns gert,
daz tuo ich willeclîche,
wir sîn worden rîche,
daz kumt von iwer manheit.>
ez het der degen unverzeit
wol vunf unt zweinzic ros bejaget,
als mir diu âventiure saget,
diu gap er sînen gesellen gar,
des genâten sie dem degen klâr,
er wolt dar an niht haben teil,
sîn lîp was âne valschiu meil.
alsus stal er sich von dan,
vroelîch mit im die drî man
mit den er was komen dar.
dô der werde degen klâr
kom an die stat dâ er sie vant,
dô vrâgte sie der wîgant
ob sie dar wider wolden komen,
wan er daz wol het vernomen
daz über vier wochen
ein ander turnei was gesprochen.
sie jâhen sie wolden gerne dar.
dô bat sie der degen klâr
daz sie sîn ûf der heide biten
da er kom von erste zin geriten,
daz lobetens unde wârn sîn vrô,
mit urloup schiedens von im dô
mit vröuden heim ze hûse.
nû hoeret von dem künege artûse,
der vie sîn dinc mit êren an.
künege vürsten ir werde man
swaz man ir in dem turnei vie
artûs der künec des niht enlie,
er macht sie ledic über al,
dâ von sîn lop wîte erhal.
die geste vrâgten maere
wer der ritter waere
der dâ was nâhe swarz gevar.
< härmîne poyen klâr
gâben ûz sînen wâpen schîn,
die keten wâren guldîn
dâ mit sie sint geslozzen.>
nâch dem helde unverdrozzen
begunde vrâgen manec man
der im het sicherheit getân;
niemen west war er was komen,
sie heten ouch des niht vernomen
von wanne er was geriten dar.
den prîs ze sînen handen gar
het der ritter hie bezalt,
des jach dâ manec ritter balt.
die künege unt ir werden man
vuorn mit urloube dan
von dem künege artûse
ieclîcher heim ze hûse
unt ruoten nâch ir arbeit.
artûs dem künege dem was leit
daz er niht erkande
den helt der âne schande
het al dâ den prîs bejaget
manlîche unt unverzaget.
dô sich diu ritterschaft geschiet,
artûs der künec sich beriet
mit der edelen künegîn
daz er der gesellen sîn
deheinen wolde von im lân,
in schuof der vil werde man
nâch ir willen guot gemach.
die rede lât sîn, hoert waz geschach.
tandareis, der degen wert,
des herze niht wan êren gert
was zuo montâniklûse komen
verholne, als ich hân vernomen,
daz sîn niemen wart gewar.
der werde grâve kilimâr
sîn warte bî der linden breit
unt diu juncvrowe gemeit
diu in hete ûz gesant,
diu was antonîe genant.
der hete kilimâr gesaget
waz der helt unverzaget
prîses het errungen
unt sicherheit betwungen
in dem turnei manegen man
unt daz er den prîs gewan
al dâ ze beiden sîten.
< in turnei unde in strîten
kan er nâch êren werben,
sîn lop mac niht verderben.>
dô er ir diu maere gesaget,
des vröute sich diu werde maget,
si was sîns gelückes vrô.
tandareis der kom dô
geriten zuo der linden breit,
dâ vant er die schoenen meit
unt den grâven kilimâr,
der was mit ir gegangen dar
bî der naht vil tougenlîch.
dô der degen ellens rîch
die maget unt den ritter sach,
von dem rosse wart im gâch
zuo in nider ûf daz lant,
den helm er von im gebant
unt lôst von im daz härsenier.
kilimâr, der degen vier,
enpfie daz ros sâ zehant,
diu juncvrowe wert erkant
gên dem ritter vroelîch gie,
den helt si mit kusse enpfie.
kilimâr enpfienc in dô,
des genâte er im. diu maget was vrô
daz der helt was her wider komen,
daz het ir trûren gar benomen.
si nam den helt unt vuorte in dan
in die burc den werden man
an ir heimelîch gemach
dâ im allez guot geschach.
kilimâr, der werde man,
schilt unt ros vuorte er dan
heim ze sîner veste,
daz ez niemen weste
niwan der portenaere,
der versweic ouch diu maere.
tandareis der unverzaget
wart entwâpent von der maget,
den harnasch truoc man von im dan,
diu maget gap den ritter an
ir mantel unde ir suckenîe.
antonîe diu valsches vrîe
hiez balde ein wazzer bringen dar
unde ein twehel wîz gevar.
den râm er gar von im getwuoc,
mit zühten man vür in truoc
beidiu tischlachen unde brôt,
man buozte im wol die hungers nôt
mit trinken unt mit spîse,
man pflac sîn wol ze prîse.
dô der ritter hete gaz,
antonîe diu valsches laz
hiez in prüeven sîn gemach,
von vrowen handen daz geschach,
als in diu juncvrowe gebôt.
dem ritter was gemaches nôt.
nâch sîner grôzen arbeit
wart im senfteclîch bereit
ein bette harte rîche.
diu maget minneclîche
sprach< herre, ir sult gemaches pflegen,
guot naht geb iu der gotes segen.>
< genâd, vrou> sprach der werde man.
sus stuont si ûf unt gie dan
dâ sie guot gemach vant.
man vuort den degen wert erkant
in ein sunder kemenâten,
diu was wol berâten
mit einem bette hêrlîch,
dar an der degen ellens rîch
solde ligen durch gemach.
mit grôzen zühten daz geschach.
diu kleider man von im enpfie,
der helt an daz bette gie,
die juncvrowen giengen dan,
guot naht gap in der werde man.
der helt senfter ruowe pflac.
des morgens dô erschein der tac
do gebôt diu minneclîche maget
daz dem helde unverzaget
bereit würde ein reinez bat,
al ir vrowen si des bat
daz ir deheiniu würde lût
die wîl dâ sliefe ir herzen trût,
si het in ir ze liebe genomen.
in dirre rede dô sach man komen
ir bruoder mit sîner schar,
daz sagete man der meide klâr.
dô si vernam diu maere
daz ir bruoder komen waere,
dar gie diu minneclîche maget
unt enpfie in wol( wart mir gesaget).
dô er nû was ze gmache komen,
als daz maere hân vernomen,
vor im manec ritter saz,
diu juncvrowe valsches laz
ir bruoder vrâgt der maere
wie im gelungen waere.
daz wart dem ungevüegen zorn,
er sprach zer meide wol geborn
waz si der vrâge wolde,
er sprach daz si solde
in al sölher vrâge erlân
unde balde von im gân
ze ir meiden danne si waere komen.
dô si sîn unzuht het vernomen,
dô gie si mit zühten dan,
si sprach zuo dem jungen man
< bruoder, ist dir nû zornes gâch,
daz geriwet dich lîhte her nâch.>
er sprach zer meide< habet ir sin,
sô gêt balde von mir hin.>
danne gie diu maget drâte
in ir kemenâte,
ir was diu rede ein teil zorn.
nû was der degen wol geborn
tandareis ûf gestân.
den wolde man des niht erlân,
er muoste sitzen in daz bat;
sît man in des niht erlât
dô tet erz, wan ez muoste sîn.
vier klâriu juncvröwelîn
erstrichen von im sîn amasier,
sîn lîp was klâr unde fier.
nû kom diu juncvrowe gegân
dâ si vant den jungen man
in dem bade, des schamte er sich.
si sprach< herre, daz ich
bin her zuo iu gegangen
des lât iuch niht belangen,
wan ich mit iu ze reden hân.
warumbe hât ir daz getân
daz ir den wirt hât gesant
sô zornigen in daz lant?
des müezt ir mir ze buoze stân!>
ez nam diu maget wol getân
ein halm in ir wîze hant,
dâ mit sluoc si den wîgant
in dem bade als ein kindelîn,
si sprach< ir sult gevüege sîn
unt maht den wirt niht zornic mêr!>
< vil gerne, vrowe> sprach er.
< küsst an den besem, werder degen>
sprach si< welt ir vor mînen slegen
genesen>. dô sprach der werde man
< vrowe mîn, daz sî getân,
ich tuon swaz ir gebiete mir.>
si sprach< herre, dâ sult ir
hübesch unde wol gezogen sîn.>
< vil gerne, liebiu vrowe mîn>
sprach der wol gezogen man.
nû gie diu juncvrowe dan,
dô des schimpfes was genuoc,
ein badelachen man dar truoc,
daz was von sîden kleine
wîz unde reine,
daz legte an sich der werde man.
die juncvrowen liez er dâ niht stân,
dô er ûz dem bade gie,
sîn zuht in des niht erlie,
ûz dem bade an sîn bette er schreit.
nû was dem ritter bereit
zwei wîziu lînîn gewant,
diu legte an sich der wîgant
unt zwo niwe hosen kleine,
die stuonden sînem beine
wol, man brâhte im rîch gewant
von einem pfelle von triant,
daz legte an sich der werde man.
mit einem tiuren vürspan
wart der helt gezieret,
ein gürtel wol verwieret
mit edelem gesteine
grôz unt niht ze kleine
ûf einem borten von arabî,
der was grüene als ein achmardî,
diu ringge ein edeler rubbîn,
der gap vil wunneclîchen schîn,
den gurte umb sich der degen klâr.
man muost im jehen des vür wâr
daz er waere schoene unt wol gestalt.
mit zühten gie der degen balt
zuo der meide. als si in ersach,
ir gruoz si gên dem ritter sprach,
des genâdete er der klâren maget.
si bat den helt unverzaget
diu klâre maget wert erkant
daz der küene wîgant
mit ir solde ezzen.
von ir wart niht vergezzen
si snite im sîn spîse
unt pflaeg sîn wol ze prîse.
dô diu minneclîche maget
unt der ritter unverzaget
enbizzen wârn, man nam von in
tische unt tischlachen hin.
ûf stuont diu maget wol getân,
den werden ritter vuort si dan
an sîn heimelîch gemach
unt pflac sîn sô, daz er sach
daz si in mit triwen meinde.
vil dicke si sich vereinde
bî dem edel ritter wert,
unt haete er ihtes an si gert,
ich waen si haete ims niht versaget,
daz lie der helt unverzaget
durch sîn selbes werdikeit.
vrou flordibel, diu schoene meit,
het im elliu wîp benomen,
sîn herze kunt von ir niht komen
mit gedanc, swie wol man imz erbôt.
sie liten nâch ein ander nôt
tandareis, der degen snel,
unt diu maget flordibel.
die rede lât sîn unt hoeret hie.
antonîe des niht enlie,
si pflac des heldes unverzaget
vil wol( sô wart mir gesaget),
unz er aber solde varn
dâ man niht schilde torste sparn
zem andern turnei, daz ist wâr.
was ê vil ritter komen dar,
ir kom dar nû michels mê.
die künege die dâ wâren ê
die wâren al hin wider komen.
nû wart daz maere vernomen
zer montâniklûse.
nû huop sich von sîm hûse
kandaliôn des endes dar
mit manegem schilde lieht gevar,
vunf hundert ritter oder mêr
vuort dar der edel vürste hêr.
dô er von sînem lande schiet,
als im sîn manheit geriet,
antonîe diu lieht gevar,
sîn swester, sande nâch im dar
tandareis, den werden man,
heimelîche von ir dan,
daz niemen gevriesch diu maere
niwan der portenaere
unt der grâve kilimâr
unt diu juncvrowe klâr
antonîe, diu schoene maget.
diu het dem helde unverzaget
nâch sînem willen wâpenkleit
von rîcher koste bereit
ûz einem rôtem samît
beidiu lanc unde wît.
sîn wâpenroc sîn kursît
was rôt unt tiure ân allen strît,
sîn decke rôt alsam ein bluot,
sîn schilt niwe unde guot
noch roeter den ein rubbîn.
sîn helm muost rôt sîn,
dar ûf was gebunden
an den selben stunden
ein rîcher poye härmîn wîz,
dar an lac vil grôzer vlîz
von edelem gesteine,
grôze unde kleine
die wâren drîn verwieret.
der schilt was gezieret
mit einem poyen härmîn,
diu puggel diu was guldîn
diu ûf den schilt was geslagen,
der schilt was rôt( hôrt ich sagen),
elliu diu zimierde sîn
diu gap liehten rôten schîn,
härmîn poyen drîn gesniten
mit vil kostelîchen siten.
mit disen wâpen sande dan
diu schoene maget den werden man.
der getriwe grâve kilimâr
brâht im vür di burc dar
ein ros rôt unde guot,
daz gap dem ritter guoten muot,
sîn sper was rôt von varwe lieht.
langer er sich sûmt niht,
mit urloup schiet er von dan
von der meide wol getân
unt von al den vrowen klâr
unt von dem grâven kilimâr
unt von dem portenaere,
hin reit der lobebaere.
bî der naht streich er dan,
des morgens vant der werde man
sîn gesellen an der stat
dâ sie der helt warten bat,
dô er nû nâhest von in reit.
dô sie den degen unverzeit
von verre rîten sâhen,
sie begunden gên im gâhen
unt enpfiengen werdeclîche
den ritter ellens rîche,
sie wâren sîner kunfte vrô.
tandareis der dankte in dô
mit vil zühteclîchen siten.
mit ein ander sie dô riten
ze sabins bî der karonicâ,
ir müle vunden sie noch dâ,
da herbergten in die vier man.
in der stat unt ûf dem plân
lac ritterschefte alsô vil,
daz ich vür wâr wol sprechen wil
daz artûs, der künec rîch,
vil manegem ritter lobelîch
het al dâ ze samen brâht.
dâ lac mit krefteclîcher maht
die künege unt manec ritter wert
der herze niht wan êren gert.
vil maneger dâ nâch prîse ranc
den diu minne des betwanc
daz er durch sîne vrowen
sich ritterlîch liez schowen.
tandareis was ouch nû komen,
sîn kunft von niemen wart vernomen,
wan sîn gezoc was niht ze grôz.
ez het der degen schanden blôz
von dem her geherbergt in ein tal,
dâ mit er sîne kunft verhal.
doch wart sîn dicke dâ gedâht,
do daz her was samen brâht,
ob der helt dar kaeme,
daz er dâ manegem naeme
sîn prîs den er solde hân.
sie heten ûf den einen man
grôz angest under al dem her,
wan er mit manlîcher wer
in dem êrsten turnei prîs bejaget
an manegem ritter unverzaget.
vil manegen niht betrâgte
daz er nâch im vrâgte
ûf dem velde unt in der stat
unt im den ritter zeigen bat,
ob in dâ iemen haete gesehen.
dô kunde niemen des verjehen
daz er dâ iemen waer bekant.
von welhem lant der wîgant
hinz dem turnei waere komen
daz hete niemen dar vernomen,
daz dûhte wunderlîch genuoc.
tandareis, der degen kluoc,
in der müle verholne lac,
sîns gemaches er dâ pflac
er unt die gesellen sîn.
des morgens vor des tages schîn
was der degen wol bereit
unt komen in sîniu wâpenkleit
mit sînen gesellen, daz ist wâr.
die schuofen zwelf knaben dar
die des heldes solden pflegen,
des vröute sich der werde degen,
der ieclîcher vuorte ein sper.
mit sînen gesellen zogte er her
über velt gên dem palas
dâ diu küneginne ûf was.
die liute den noch sliefen,
vil garzûne riefen
in dem her her unde dâ
< wâ nû, ritter, wâ nû wâ!
wol ûf ez wil werden tac.>
vil maneger ruowe sich bewac,
daz er sich gar erbôrte.
vil pûsînen man dâ hôrte,
vloiten unt tampûren schal,
daz al daz velt dar nâch erhal.
gên der ritterlîchen arbeit
was vil schiere bereit
daz her ze beiden sîten.
nû was ouch an den zîten
diu küneginne ûf gestân
unt an ein venster gegân.
der tac durch die wolken brach.
diu edel küneginne ersach
disen ritter halten hie,
diu künegîn hin wider gie
zuo dem künege dâ er lac
unt noch sîns gemaches pflac.
si wakte in zühteclîche,
si sprach< künec rîche.
ez halt dâ vor ûf dem plân
daz ich waene der selbe man
der in dem naehsten turnei
stach sô manec sper enzwei,
sîn zimierde ist durchliuhtec rôt.
ob im ein wîp her gebôt,
der dient er wol, daz wil ich jehen.>
der künec sprach< wir suln in sehen.>
er stuont ûf unde legte sich an,
mit der künegîn gienc er dan
an ein venster dâ er den ritter sach.
der künec zuo der vrowen sprach
< dirre man wil hiut hie prîs bejagen,
er gebâret einem zagen
nindert gelîche.
sich hât der ellens rîche
vür genomen mit einem sper,
er wil mit manlîcher ger
hiute prîs erwerben hie.>
artûs der künec dan gie,
er saz ûf ein kastelân
unt reit ûf den grüenen plân
dâ er den werden ritter sach.
sînen gruoz er zuo im sprach,
dô neic im der werde man,
der künec vrâgen in began
von welhem lande er waere komen.
als er der rede niht het vernomen
dem gebârte er gelîche,
der ritter ellens rîche
reit von im vür baz ûf den plân,
ez wolde niht der werde man
daz er iemen waer bekant.
artûs der künec gedâhte zehant
< von welhem lande ist dirre man?
er wil sich niht erkennen lân,
ouch sol ich mîne vrâge sparn
gên im. got lâze in wol gevarn!>
artûs reit gên der stat dan
dâ er vant sîn werde man;
die wâren schône bereit
unt komen in ir wâpenkleit,
als sie turnierens wolden pflegen.
tandareis, der werde degen,
hielt gên dem palas
dâ manec vrowe ûf was
bî der küneginne.
diu markte in ir sinne
daz tandareis, der werde degen,
der widerrede niht wolde pflegen
gên artûs dem künege rîch.
nu gedâht diu künegîn< sicherlîch,
swie ez umb disen ritter stât,
sît er niht gesaget hât
dem künec von wan sîn reise sî,
ich waen der degen valsches vrî
uns allen ist vil wol bekant:
ob tandareis der wîgant
lebet, er mac ez vil wol sîn.>
nu gedâht diu edel künegîn
< ich wil die maget flordibel
her bringen, ob der degen snel
an ihtiu möhte sîn bekant.>
dô gie die künegîn zehant
nâch der meide an der stete,
die vant si an ir gebete.
dô sie diu küneginne komen sach,
zuo der meide si dô sprach
< vil süeziu maget flordibel,
lept tandareis, der degen snel,
sô ist er endelîchen hie.>
diu künegîn des niht enlie,
si bat die maget mit ir gân,
daz si gesaehe den selben man,
ob er ir möhte sîn bekant.
dô gie diu maget al zehant
mit der küneginne dan
ûf den palas an ein venster stân.
bî der künegîn was vil vrowen.
tandareis begunde schowen
diu vrowen al gelîche,
nû sach er die maget minneclîche
bî der küneginne.
nu gebrast im an den sinnen,
dô er sach die schoenen maget,
daz der helt unverzaget
hielt in der gebaere
als er entslâfen waere:
des betwanc in ir minne
daz er schiet von den sinnen.
daz selbe ouch ir von im geschach:
dô si den ritter halten sach,
dô wart si varwelôs unt bleich,
ir kraft ir vil gar gesweich,
daz si kom von den sinnen.
daz markt diu küneginne,
wan si wol an der meide sach
daz si von liebe ungemach
het, dô si in erkande,
diu künegîn si mande
daz si rehte sich versan.
dô sprach diu maget wol getân
< vrowe, ez ist mîn amîs
tandareis der manegen prîs
in sîner jugent hât bejaget
mit heldes handen unverzaget.
mir kan nû leides niht geschehen,
sît ich den helt hân gesehen.>
diu künegîn wart der rede vrô,
zuo der meide sprach si dô
< dû solt trûrens dich bewegen:
ist ez tandareis der degen,
den gewinne ich wider sicherlîch.>
dô wart diu maget vröuden rîch,
dô si ir sölhen trôst enbôt,
tandareis den brâht in nôt
diu maget unde ir liehter schîn.
hie lâz wir die rede sîn
von ir liebe, der was vil,
dâ von ich nimmer reden wil,
wan ich iu vil ze sagen hân
wie dâ manec werder man
nâch prîse runge, dirre unt der.
nû kom durch tjostieren her
von arragûn der künec rîch
gên dem palas ritterlîch,
vor den vrowen( ich hôrte sagen)
wolt er die êrsten tjost bejagen,
daz vor im niemen kaeme dar.
sîn zimierde diu was lieht gevar.
er ranc nâch wîbes lône,
des het er vil schône
den lîp gezimieret.
er kom geleischieret
ûf einem rosse, daz was guot,
er het ouch selbe hôhen muot.
den noch was ez harte vruo;
si grifen wackerlîchen zuo,
als ich daz maere hân vernomen,
sie wâren gar ze velde komen
die turnierens wolden pflegen.
tandareis, der werde degen,
hielt vor den vrowen âne sin,
sîn gesellen manden in
daz er sich gedâhte baz.
dô der degen valsches laz
sînen sin her wide gewan,
nû sach er disen küenen man
komen ritterlîchen her
gên im ûf geworfem sper.
als in tandareis ersach,
ze sînen knaben er dô sprach
< sît mir mit den spern bî.>
dô nam der degen valsches vrî
von einem knaben ein starkez sper,
gên dem künege kêret er,
ein rîchiu tjoste dâ geschach.
tandareis den künec stach
hinderz ros wol speres lanc,
umb sicherheit er in betwanc,
daz ez die vrowen sâhen an.
sîn gesellen zugen daz ros dan,
den künec lie der werde man
al dâ ûf den bluomen stân.
( dem chomen schier sein man
und hulfen im auf ein kastelân).
tandareis der wîgant
ze rehter tjoste valt sîn hant
zwelf ritter ûf daz gras,
ê der turnei erhaben was,
daz ez die vrowen sâhen an,
sîn gesellen zugen diu ros dan.
nû kom gar diu ritterschaft
mit vil ritterlîcher kraft
beidenthalben gên einander her,
dâ wart verstochen manec sper
von den helden ze beider sît.
beströut wart der anger wît
mit manegem gezimierten man,
der lac dâ ûf dem grüenen plân
gevellet vil gar âne zal.
manec hurte dâ vil lûte erhal,
daz al daz velt dar nâch erklanc.
dâ was von storje grôz gedranc,
dô die künege mit ir scharn
ze samen kômen gevarn,
dirre vlôs, ener gewan,
man sach dâ manegen werden man
der mit rehter manheit
al dâ nâch hôhem prîse streit.
artûs mit den sînen
die liezen daz wol schînen
daz sie waeren unverzaget,
von in wart hôher prîs bejaget,
bêâcurs unt gâwân
von den wart ez dâ guot getân
erec unde melianz
unt der künec gramoflanz
die wurben wol nâch prîse
in ritterlîcher wîse;
karel und lanzilet
ietweder dâ guot getet;
dulcemâr von tandernas
des getât wol ze prîse was;
von ascalûn der künec rîch
unt her iwân der lobelîch
die tâten ritterlîch getât.
an prîs sich niht versûmet hât
der werde künec von frankrîch,
des getât was vil ritterlîch,
unt der künec von arragûn,
der was gên dem pritûn
ze wer dâ vil manlîch,
von navarren der künec rîch,
von sweben unt von gruonlant
der drîer getât was wol bekant
des tages ûf dem plâne.
der künec von ispâne
unt von provenz der markîs
der bejagete dâ hôhen prîs,
der herzoge von prâwant,
von gors der künec wert erkant
unt der herzoge kandaljôn
bejageten an lobe hellen dôn;
von iserreterre unt von irlant
ez worhte al dâ ir beider hant
mit ritterschefte sölh getât
die man vür hôhes ellen hât.
tandareis der nam des war
daz sîn vater dulcemâr
hin umbe nâch gewent was;
als ich an der âventiure las,
daz werte tandareis zehant:
den herzoge von prâwant
vienc er ûf dem plâne
unt den grâven von schampâne
unt erratte wol den vater sîn.
kandaliôn den lêrte er pîn
von der montâniklûse,
den habet er wol ze hûse,
den valte er nider ûf den plân,
vier unt zweinzic ros gwan er im an.
dâ wart gewunnen unt verlorn,
vil manec ritter ûz erkorn
vaste nâch gewinne ranc.
die ûzern wurden âne ir danc
mit gewalte hinder sich getân
verre über den grüenen plân
unz an ir herberge stat,
des was dô dehein ander rât,
ir dinc vuor dar gar uneben.
wan durch den künec von sweben
unt von ispân der künec rîch
in wart dâ gewalteclîch
durch die snüere gerant;
daz half der künec von gruonlant
weren ritterlîche
unt von gors der künec rîche.
der turnei werte unz an die naht,
diu müede het sie dar zuo brâht
daz sie den turnei liezen sîn,
wan in zerran des tages schîn.
ze herberge zogte manneclîch.
tandareis der ellens rîch
gên sîn herberge kêrte er dan
mit sînen gesellen abe dem plân.
sie wâren gewinnes niht verzaget:
vunfzic ros het er bejaget,
diu gap er den gesellen sîn,
er sprach< den gewin mîn
den ich hie gewunnen hân
mînes teils ich iu wol gan,
dâ schaffet mit swaz ir welt.>
< got lône iu, tugent rîcher helt,>
sprâchen die bruoder alle drî
< wir sîn nû armüete vrî.>
er sprach< wir sullen hie niht ligen,
mir ist liep wirt dem her verswigen
war ich des landes kêre.>
sie sprâchen< degen hêre,
wir varn mit iu swar ir welt.>
dô sprach der zühte rîche helt
< wir sullen ruon unz gên dem tage.
sô sît bereit als ich iu sage
unt vart mit mir von hinnen,
daz man iht werde innen
wer ich sî oder war ich var,
daz ist an mînem willen gar.>
sie schuofen schône ir gemach,
des morgens dô der tac ûf brach
dô vuoren si mit im von dan.
des tages suochte in manec man
ûf dem velde unt in der stat.
artûs der künec mit vlîze bat
daz man in ervüer diu maere
wer der ritter waere
der des tages ûf dem plân
het sölh ritterschaft getân.
im kund niemen des verjehen
daz er in indert het gesehen,
sie heten ouch des niht vernomen
war der ritter waere komen,
daz dûhte si alle wunderlîch.
artûs, der künec rîch,
lie die geste von im dan
scheiden, daz dem werden man
vil lobes wart gesprochen,
über vier wochen
solden sie hin wider komen,
sus was der turnei genomen.
die geste mit urloube dan
vuoren von dem werden man,
sîn vriunde dâ bî im beliben,
unz sie die zît hin vertriben.
hie lâze wir den künec sîn
bî der edelen künegîn,
sîner vriunde hiez er schône pflegen.
tandareis, der werde degen,
streich mit sînen gesellen dan.
dô er kom ûf den plân
dâ er die ritter alrest vant,
dô bat sie der wîgant
wenn sie zem dritten turnei riten
daz sie sîn ûf der heide biten,
unz er kaeme zuo in dar.
daz lobeten sie dem degen klâr.
urloup nam er von in dan,
die naht streich der werde man
zer montâniklûse.
under der linden vor dem hûse
vant der helt die maget klâr
unt den grâven kilimâr.
er erbeizte, do er die maget sach,
si gie gên im unde sprach
< got willekomen herre mîn,
ir sult von mir geküsset sîn.>
< genâde, vrowe> sprach er dô,
diu maget in kuste, si was vrô
daz im sô wol gelungen was.
des küneges sun von tandernas
nam diu maget an die hant,
kilimâr sich underwant
des rosses unde vuorte ez dan
unt enpfienc ouch wol den werden man.
ez vuort der grâve kilimâr,
daz sîn niemen wart gewar,
daz ros ze sînem hûse,
von der montâniklûse
diu maget vuort den werden man
mit ir in die burc dan
dâ er guot gemach vant.
diu maget mit ir blanken hant
entwâpent den vil werden degen.
was sîn ê wol gepflegen,
si pflac sîn nû michels baz,
mit guotem willen tet si daz.
dô der werde degen kluoc
den harnaschrâm von im getwuoc,
man rihte im den tisch zehant
unt gap wirtschaft dem wîgant.
dô der helt nû hete gaz
unde ein wîl dar nâch gesaz,
man vuorte in an sîn slâfstat,
diu maget in vaste slâfen bat
unt schiet mit urloube dan
von dem hôch gelopten man.
juncvrowen enpfiengen sîn gewant,
er legte sich slâfen al zehant.
des morgens nâch sîn arbeit
wart im ein schoenez bat bereit
mit zühten, daz dâ niemen rief
die wîl der werde degen slief.
nû erwachte der werde man,
in daz bat gienc er dan,
vier juncvrowen minneclîch
dienten dem helden ellens rîch
mit zühten als man in gebôt,
der munde wâren rôsenrôt.
nû was ouch komen des landes wirt.
antonîe des niht verbirt,
ez gie diu maget wert erkant
mit zühten dâ sie ir bruoder vant.
in enpfie wol diu werde maget,
si vrâgt den helt unverzaget
wie im gelungen waere.
sîn lîp was zühte laere;
er strâft die maget minneclîch
sô sêre, daz diu zühte rîch
gie von im swîgende dan
dâ si vant den werden man
in dem bade dâ er saz.
ir zühte si dâ niht vergaz,
mit einem halme si in sluoc,
dô sprach diu juncvrowe kluoc
< herre, ir sult hân vermiten
daz ir mit sölhen unsiten
den wirt her heim hetet gesant.>
dô sprach der ritter wert erkant
zuo der meide wol gevar
< vrowe, ich bin unschuldic gar,
doch leiste ich gerne iwer gebôt
mit guoten triwen âne spot
unt diene iu gerne sicherlîch.>
dan gie diu maget zühte rîch
unt hiez vil wol des ritters pflegen.
man brâht dem ellens rîchen degen
ein sîdîn badelachen dar.
ûz dem bade gie der degen klâr
an sîn bette, ein wîle lac er dâ,
dar nâch brâht man dem helde sâ
rîchiu kleit, diu legte er an.
der helt gie mit zühten dan
dâ er den tisch geriht vant.
mit der meide wert erkant
az der wol gezogen gast,
an im vil lützel des gebrast,
man pflac sîn wol ze prîse.
diu juncvrowe wîse
behielt disen ritter klâr,
daz sîn niemen wart gewar
wan ir juncvröwelîn,
diu tâten im dienst mit triwen schîn.
diu zît dem ritter hin gie
bî der juncvrowen hie
mit vröuden unz an die stunt
daz man über daz lant tet kunt
daz der herzoge mit sînen scharn
zem dritten turnei wolde varn.
dô er von dannen was gewant,
diu juncvrowe wert erkant
ir ritter ouch dar sande
vil gar ân alle schande.
im wurden rîchiu wâpenkleit
nâch sînem willen bereit
von einem pfelle snêwîz,
dar an lac kostelîcher vlîz
von gesteine unt von golde.
als er selbe wolde
was dem helde erziuget
( daz maere iuch niht betriuget)
wâpenroc unt kursît
unde ein decke lanc unde wît,
dar ûf poyen zobelîn
mit rîchen keten guldîn.
sîn schilt der was snêwîz gar,
ein zobelîn poye swarz gevar
mit koste was dar ûf geslagen,
man sach in ûf dem helme tragen
ein swarzen poyen zobelîn,
sîns helmes tach was härmîn.
sus was geprüefet kurlîch
sîn wâpenkleit tiure unt rîch.
bî einer naht( wart mir gesaget)
wâpent in diu schoene maget
unt brâht in vür diu burc verholn,
daz sîn vart was gar verstoln
den liuten al gemeine
wan dem portenaere alleine
der in ûz der porten lie.
diu juncvrowe mit im gie
mit vier juncvrowen vür daz tor,
bî der linden dâ vor
vundens den grâven kilimâr,
der het dem ritter brâht dar
ein ros guot unde blanc,
des seite er im vil grôzen danc.
urloup nam der werde man
von der vrowen wol getân,
diu maget kuste in unt bevalh in got?
mit guoten triwen âne spot.
urloup nam der ritter klâr
von dem grâven kilimâr,
der bat sîn got von himel pflegen,
hin reit der ellens rîche degen.
ze ir vrowen gie diu maget dan,
kilimâr, der getriwe man,
kêrt heim ze sîner veste
die er dâ nâhen weste.
tandareis die naht streich dan,
des morgens kom der werde man
dâ er sîn gesellen vant,
die enpfiengen wol den wîgant,
die heten sîn al dâ gebiten.
mit ein ander sie dô riten
gên lover in daz lant,
diu herberge was in wol bekant.
sie riten ûf bî der karonicâ
in ein tal, sie vunden dâ
ir müle die sie dâ liezen,
die knaben sie dô hiezen
herbergen an den stunden,
sô sie beste kunden
schuofen sie dâ ir gemach.
des morgens dô der tac ûf brach
dô wârn bereit die vier man
unt zogten gên dem palas dan.
dennoch was niemen ze velde komen,
sie heten sich sô vür genomen,
daz ir sûmen was gespart.
jenovêr diu ie was bewart
von allem valsche sicherlîch
unt flordibel diu minneclîch
die heten artûs daz gesaget,
der dâ den prîs het bejaget
daz mohte tandareis wol sîn.
diu maget sprach< herre mîn,
ich erkenne wol den degen klâr:
ez ist tandareis vür wâr
der hie geturnieret hât,
swie ez umb den degen stât
daz er sich hilt sô sêre.>
dô sprach der künec hêre
< ich weiz wol wie ez umbe in stât:
den ritter man gevangen hât
unt ist der küene wîgant
durch ritterschaft in ditze lant
von vrowen gesendet.
sîn reise wirt erwendet
hin wider, mac ichz understân,
unt wil vunfzic ritter lân
des heldes hüeten, kumt er her,
so der turnei ende, daz er
von hinne iht kome, sie haben in hie.>
der künec an ein venster gie
mit im diu küneginne rîch
unt diu maget minneclîch.
nû sâhen sie den werden man
halden ûf dem grüenen plân:
sîn zimierde elliu snêwîz,
dar an lac kostelîcher vlîz,
sîn ros blanc unde guot.
gên ritterschaft het er muot,
dar nâch was sîns herzen ger.
vier unt zweinzic wîziu sper
vuorten im die knaben bî.
dô sprach der künec valsches vrî
< unser ritter der ist komen,
der hât sich aber vür genomen:
ich sihe dort halden den degen,
daz er wil tjostierens pflegen.
sîn zimierde diu ist lieht gevar,
sîn manheit ist ân wandel gar!>
tandareis der unverzaget,
dô er die künegîn unt die maget
bî dem künege stên sach,
von rehter liebe im geschach
daz er schiet von den witzen sîn,
do er ersach der meide liehten schîn.
artûs der künec markte daz
daz ûf dem rosse ân witze saz
tandareis der wîgant
er sprach zer künegîn zehant
< dirre man hapt âne sinne,
ich waene in habe diu minne
mit ir meisterschaft bestân.
vür wâr ich daz wol wizzen kan,
ez mac tandareis wol sîn.>
vrou flordibel sprach< herre mîn,
er ist ez endeclîche!>
artûs, der künec rîche,
al dâ von den vrowen schiet,
mit sînen vriunden er sich beriet
daz er vunfzic ritter dar
schuof zuo dem werden manne klâr
unt gebot den bî den hulden sîn
daz sie im dienst taeten schîn
an dem ritter der die poyen truoc:
sô der werde degen kluoc
sîn ritterschaft habe getân,
daz sie im viengen den man
unt in von dem lande iht liezen komen.
dô sie daz heten vernomen,
sie bereiten sich dar zuo,
den noch was ez harte vruo.
tandareis hielt unversunnen hie,
vrou minne ir meisterschaft niht lie,
si erzeigtes an im volleclîch,
sô daz der degen ellens rîch
der rehter manheite wielt
von ir schulden unversunnen hielt.
die rede suln wir belîben lân.
in der stat unt ûf dem plân
lac beidenthalben ritter vil,
gên disem ritterlîchen spil
wârn sie schier ze velde komen,
als ich daz maere hân vernomen,
sie zogten ûf den grüenen plân.
manec hôch gemuoter man
kom dâ durch tjostieren vür
mir rehter manlîcher kür
in dienste werder vrowen,
man mohte dâ wol schowen
nâch prîse ringen manegen man.
tandareis hielt ûf dem plân
unversunnen mit ûf geworfem sper.
nû kom durch tjostieren her
gên im der künec von irlant,
der vuort ein sper in sîner hant,
daz was grôz unt unbesniten;
mit unverzagetlîchen siten
kom er gên tandareisen her,
tjostieren was sîn ger.
tandareis muost kumber dulden,
von der minne schulden
hielt er unversunnen hie.
sîner gesellen einer des niht enlie,
er sprach< herre, sît gemant,
ez kumt der künec von irlant
gên iu durch tjostieren her
mit rehter manlîcher ger.
versinnet iuch! wie tuot ir sô?>
tandareis sach umbe dô
unt schamt sich daz ez im geschach,
zuo dem ritter er dô sprach
< nû lât in komen, des wirt wol rât!>
tandareis nam an der stat
daz ros zem sîten mit den sporn,
ez valt der degen ûz erkorn
den werden künec von irlant
hinderz ros ûf daz lant,
sîn sicherheit er an sich las.
vor der künegîn palas
er vier unt zweinzic sper verstach,
daz ez diu küneginne sach.
unt diu süeze maget flordibel.
tandareis der degen snel,
als manec ros er gewan
diu zugen sîn gesellen dan,
daz ez die vrowen sâhen,
dem helt sie prîses jâhen.
nû mischet sich der turnei.
dâ wart manec sper enzwei
in kurzer zît gestochen
unt schilde vil zerbrochen,
vil swert dâ erklungen,
nâch prîs sie vaste rungen.
dâ worhte tandareises hant
dâ von ir aller prîs verswant,
swie vil dâ ritter waere,
der helt unwandelbaere
tet ez des tages alsô guot,
daz die vrowen hôch gemuot
in prîsten vor in allen.
sîn getât muost wol gevallen,
swer den helt het gesehen
der muost im guoter dinge jehen.
der turnei werte unz inz benam
diu naht, dô wart âne scham
von manegem helde unverzaget
ritterlîche prîs bejaget.
diu naht sie schiet, ez muoste sîn,
wan in zerran des tages schîn,
sie mohten nû niht mêr gesehen;
man muoste vlust unt gewinnes jehen
al dâ ze beiden sîten.
gên ir herberge sach man rîten
die müeden ritter durch gemach.
tandareis daz wol ersach
daz man sîn huot, daz was im leit.
swâ der degen hin reit,
vunfzic ritter nâch im riten,
im waer liep heten siez vermiten.
er sach wol daz sie in meinten,
wan sie sich des vereinten
daz sie disen werden man
von dem lant niht wolden lân.
nû gedâht der wîgant
< ist daz ich hie wirde erkant,
sô hât diu maget den lîp verlorn
( ich erkenne wol ir bruoder zorn)
diu mich hât her gesant.
des waer ich immer mêr geschant,
wan mich diu süeze hât ernert:
ich waer sterbens unerwert,
unt waer ir güete niht gewesen,
sô kunde ich nimmer sîn genesen.
des wil ich mit der wârheit jehen,
ich sol ouch daz niht gerne sehen
swâ ir leides iht geschiht.
ob mir mîn triwe rehte giht,
mich hât diu maget wert erkant
ûf mîn triwe her gesant
daz ich ir sül hin wider komen:
mir werde den der lîp benomen,
daz leist ich sicherlîche.>
der degen ellens rîche
haet sich vil gerne verholn
von disen ritter verstoln,
snelle er wankte von in dan.
dô randen sie den ritter an
unt jâhen er müest den künec gesehen.
er sprach< des mac niht geschehen
ze disen zîten, dêst mir leit.
ir helde, durch iwer werdikeit
lât mich mîne strâze varn!>
sie jâhen sie wolden daz bewarn,
er müeste ze hove, des waer kein rât.
swaz er gesprach oder bat
daz half in niht als umbe ein hâr.
dô den werden degen klâr
gên in sîn bete niht vervie,
sîn ellen er dô schînen lie.
er sprach< unt haete ir sinne,
ir liezet mich von hinne
mit gemache rîten;
welt aber ir ze disen zîten
mich irren mîner reise,>
sô sprach der kurteise
< daz muoz iuch tiure komen an.>
daz swert zukt der werde man
unt machte umb sich ein wîte,
in vil kurzer zîte
der degen unverzagte
sich von in entsagte,
diu naht unt sîn manheit
machte daz er in entreit,
daz sie niht westen war der man
kom, dô er in entran.
des vröute sich der helt gemeit,
ze sînen gesellen er dô reit,
den seite er diu maere
wie im geschehen waere.
er sprach< welt ir von hinn mit mir,
sô wol ûf, daz wir
balt von disem lande komen!
ich hân daz wol von in vernomen,
man wolt mich gerne vâhen,
wir suln von hinne gâhen.>
sie sprâchen< tugentrîcher helt,
wir rîten mit iu swâ ir welt,
wir haben starken gewin.>
er sprach< den vüeret mit iu hin,
der sol iwer eigen sîn,
unt habet daz ûf den triwen mîn
daz ich iu alles guotes gan.>
des genâten sie dem werden man.
ez het der degen unverzaget
des tages wol sehzic ros bejaget,
diu gap er den gesellen sîn;
ein ende het ir swaere pîn,
sie wurden sicherlîche
sîner geselschaft rîche.
ir soumer luoden sie zehant
unt rûmten bî der naht daz lant,
daz sîn niemen wart gewar.
nû kom der werde degen klâr
an die stat dâ der wîgant
sîn gesellen des êrsten vant.
nu enmohte er an den zîten
niht langer dâ gebîten,
er muost ze sîner vrowen varn,
des getorste er langer niht gesparn,
diu in zem turnei het gesant.
mit zühten nam der wîgant
urloup von den gesellen sîn.
< unt hât ir iht genozzen mîn>
sprach er hinz in< des waere ich vrô.>
dem helden dankten sie dô
mit triwen vlîzeclîche
sie sprâchen< wir sîn rîche
von iu worden, herre mîn,
got müezet ir bevolhen sîn,
der gebe iu saelde unt êre
unt behüete iuch immer mêre.>
urloup nam er von in dan,
sie bevulhen got den werden man.
die naht gên montânklûse er reit.
dô der degen unverzeit
kom zuo der linden vür daz tor,
dô vant der werde ritter vor
die juncvrowen lieht gevar
unt den grâven kilimâr.
von den wart er wol enpfangen.
dô daz was ergangen,
des genâdet in der wîgant.
kilimâr sich underwant
des rosses unde vuorte ez dan,
diu juncvrowe den werden man
brâht verholn an sîn gemach
dâ im allez guot geschach
von den vrowen wol getân.
hie sul wir die rede lân
unt sagen von artûse.
ze sabins in sînem hûse
begienc er grôze êre
nâch sînes herzen lêre.
sîn man heten im gesaget
wie der helt unverzaget
von in kom, daz was im leit
daz er in alsô entreit.
als ich an der âventiure las,
nâch dem künec von tandernas
sant er unt nâch den werden gar,
die kômen zuo dem künege dar.
mit den wart er ze râte des
( welt irz vernemen, ich sage iu wes:)
swaz der werden was gevangen,
ê der turnei was ergangen,
daz er die alle ledic lie.
swaz man im der sînen vie
die wurden ledic al zehant.
artûs der werde het besant
die gên im ze velde lâgen,
die begunde er alle vrâgen
ob in der ritter waer bekant
der mit ellenthafter hant
het den prîs ze beider sît
genomen.< daz ist âne strît,
der den poyen ûf dem helme truoc
sîn getât ist ritterlîch genuoc.>
die vremden und die kunden
die jâhen an den stunden
daz sie in nie gesâhen mêr.
dô sprach artûs, der künec hêr,
< swie ez ist ergangen,
der ritter ist gevangen,
in habent vrowen ûz gesant
in ir dienste in ditze lant,
die habent sîn sicherheit genomen
daz er muoz hin wider komen,
daz ist an sînen wâpen schîn,
mich triegen den die sinne mîn,
ez ist mîn neve von tandernas.
al hie vor mînem palas
hielt der degen unverzaget.
dô er ersach die schoenen maget,
die klâren süezen flordibel,
dô sach ich daz der degen snel
sînen sin verkêrte,
als in diu minne lêrte,
ouch sagte mir diu werde maget
ez waer der helt unverzaget.
ir werden degen wol bekant,
der mir in braehte, ich hân ein lant,
ein herzoctuom rîche,
daz wolte ich willeclîche
im dar umb ze lône geben
unt wolde in rîchen die wîl ich lebe;
haet ich aber einen sölih man
der von mir niht lehen wolde hân,
dem diente ich immer al mîn leben,
des wolde ich im mîn triwe geben:
ez hât der helt unverzaget
mit rehter wîse prîs bejaget.>
mit zühten er in allen saget
wie er in vertreip durch die maget
unt was er wunders het getân
unt daz der vil werde man
hôhen prîs het bejaget
unde daz er vuorte ein maget
ûf dem helme unt ûf dem schilde sîn,
dâ bî waer sîn jâmer schîn
den er trüege nâch der maget.
kandaliôn der unverzaget
dô er dise rede vernam,
er gedâhte< dêst der degen lobesam
der mir sluoc mîne man,
der ich immer schaden hân,
er brâht mich selbe in grôze nôt.
ich weiz wol daz der helt ist tôt
dâ heime in dem turne mîn.
wolde got unt möhte ez sîn
daz der degen maere
noch bî leben waere!
von im sô würde ich rîche.
ich hân vil kintlîche
an dem werden man getân
daz ich den helt ertoetet hân.
ich wil nimmer her wider komen:
wirt daz maer von mir vernomen
daz ich den helt verderbet hân,
ez mac mir an daz leben gân.
sîn tôt wirt sînen vriunden zorn,
sô hân ich den lîp verlorn,
wil ich hie ritterschefte pflegen,
der sol ich mich hie gar verwegen.>
die künege unde ir werde man
nâmen urloup von dan,
si wolden heim ze lande varn.
artûs bat si got bewarn,
sîe lobeten aber hin wider komen.
dâ wart urloup genomen,
die herren vuoren heim ze lande.
vil gar ân alle schande
was geturnieret dâ.
ein ieclîch man kêrte sâ
dâ er vant guot gemach.
als mir diu âventiure jach,
artûs der künec beleip dâ
ze sabins bî der karonicâ,
unz daz wider in daz lant
manec ritter wert erkant
zem vierden turnei riten,
die wîle het er dâ gebiten.
der herzoc von montâniklûse
was heim ze sînem hûse
mit sîner ritterschaft gevarn,
er wolt sîn reis hin wider sparn:
er vorhte, ob man des würde gewar
daz er dem werden degen klâr
sunderlîche nam daz leben,
er müest sîn leben darumbe geben.
dô er nû was hin heim komen,
als ich daz maere hân vernomen,
sîniu swester gên im gie,
vil minneclîche si in enpfie
diu maget saeldenbaere,
wie im gelungen waere
des vrâgte in diu süeze.
er sprach< swester, daz iu müeze
werden des gotes haz!
sagt an, warumbe tuot ir daz
daz ir sô vil gevrâget,
daz iuch des niht betrâget?
ir möhtet wol belîben
bî andern iuren wîben,
die man geschüefe wol ir dinc.>
sus strâfte si der jungelinc.
diu maget lachent danne gie
den zorn si vür schimpf enpfie.
von dannen gie si dâ zehant
dâ si den werden ritter vant,
den zuchtigt si darumbe.
gên valscheit diu tumbe
sprach< herre, ich muoz zorn dulden;
daz kumt von iuren schulden
daz man den wirt sô zornic siht,
mîn slege helfent an iu niht.>
dô sprach er< liebiu vrowe mîn.,
tuot iwer genâde an mir schîn,
ich leiste swaz ir gebiete mir.>
diu maget sprach< da ensult ir
den wirt sô zornic niht machen.>
der ritter begunde lachen
unt sprach zuo der meide klâr
< vrowe, ich bin unschuldic gar
an iwers bruoders unsiten.
vrowe mîn, ich wil iu biten
daz ir genâde an mir begât.>
si sprach< sîn mac wol werden rât.
sît ir iuch hât sô gar ergeben,
sô wil ich iuch lâzen leben>
sprach diu maget wol getân.
< genâd, vrou> sprach der werde man.
ez pflac diu minneclîche maget
vil wol des ritters unverzaget.
der herzoc von montâniklûse
was dâ heime in sînem hûse,
unz daz nû solde komen der tac
dar an der turnei gelac.
kandaliôn der sande dan
sîn boten, er hiez sîne man
komen von dem lande,
an den er wol erkande
daz sie triwen pflâgen.
die wolde er râtes vrâgen
ob er zem turnei solde varn
ald er sîn reise solde sparn
gegen lover in daz lant.
die besten het er gar besant
die sînes râtes pflâgen,
die begunde er alle vrâgen
ob er solde varn dar.
er seite in diu maere gar
warumb der künec artûs
ze sabins in sînem hûs
die turneie het genomen:
ob im wider möhte komen
des küneges sun von tandernas
der in sînem turne was
erstorben; des het er wân.
dô sprachen alle sîne man
< getorst wir des vür iuch verjehen,
herre, iu ist niht wol geschehen:
daz ir verderbet hât den man
daz was sêre missetân.>
der vürste sprach< ez ist geschehen.
ich wil iu mit der wârheit jehen
daz ich übel hân getân
daz ich verderbet hân den man,
nû kan ich sîn niht wider komen.>
dô disiu rede wart vernomen
( der getriwe grâve kilimâr
den het er ouch besendet dar,
wan er was triwen rîche),
sie rieten alle gelîche
er solt zem turnei niht komen:
unt würde daz maer von im vernomen
daz er verderbet het den man,
daz müeste im an daz leben gân.
der rât dâ mite ende nam.
zuo der meide wol getân
gie der grâve kilimâr,
der edeln juncvrowen klâr,
er seite ir diu maere
daz ir bruoder waere
umb des ritters sterben leit.
dô er ir diu maere geseit,
des wart diu juncvrowe vrô,
zuo dem grâven sprach si dô
< kilimâr, nû rât mir,
wan ich wol getrowe dir,
mit wie getânen sinnen
wir dem ritter gewinnen
mînes bruoders hulde,
daz er verkiese die schulde
gên dem werden degen klâr.>
dô sprach der grâve kilimâr
< vrowe, daz sol wol geschehen,
wir sullen dirre maer verjehen
den besten von dem lande.>
nâch den diu maget sande,
die kômen zuo der süezen dar.
dô sprach der grâve kilimâr
< mîn vrowe hât nâch iu gesant,
wan si iuch bitet unde mant
daz ir gebet iuren rât
umbe ein dinc als ez ir stât.
unt welt ir die rede verdagen,
sô wolde iu mîn vrowe sagen
ûf iwer zuht wie ez ir stât,
darumbe gebet ir iuren rât.>
sie gâben des ir sicherheit
ez würde nimmer mer geseit
vür baz deheinem man.
do verjach diu maget wol getân
wie si ernert den werden degen
der in dem turne was gelegen
unt wie si sant den wîgant
gên lover in daz lant
daz er waere ir ritter dâ.
dô sie diu maere hôrten sâ,
dô wurden die ritter alle vrô,
der juncvrowen danktens dô
daz si den ritter het ernert.
< iwer lop mit der volge vert
anderm lobe sô verre vor,
daz iwer werdikeit enbor
swebet unt iwer hôher prîs.
wir megen iuch loben in aller wîs,
vrowe, umb iwer reine tugent
die ir habet in iwer jugent>
sprâchen zir die ritter dô.
des wart diu juncvrowe vrô
daz sie irz wol verviengen.
ê sie von ir giengen,
sie wurden des ze râte dâ
daz sie disiu maere sâ
ir bruoder wolden machen kunt.
dô sprach diu maget an der stunt
< wirt dan mînem bruoder zorn,
sô hân wir den lîp verlorn
ich unt der vil werde man.>
< der zorn wirt wol understân>
sprâchen die ritter alle sant,
< er muoz uns geben unser hant
sîn ritterlîche sicherheit,
ê ez im immer werde geseit,
daz er sînen zorn spar
unt sîn zuht gên iu bewar,
er muoz uns des sîn triwe geben
daz er iuch beidiu lâze leben.>
des wart diu juncvrowe vrô,
die ritter giengen hin wider dô
ze dem vürsten ûf den palas.
als ich an der âventiure las,
der vürste bat sie sitzen;
mit zühteclîchen witzen
huop dise rede an
kilimâr, der werde man.
er sprach zem vürste rîche
< wolt ir zühteclîche
mir dise rede verstân,
ich wolde iuch> sprach der werde man
< strâfen umb iwer êre.
ir gewinnet prîses mêre
den iwer genôz deheine,
nû merket was ich meine,
wolt ir rehter vuore pflegen
unt unzühte iuch bewegen;
ir gewunnet êre unde guot,
unt waeret ir niht sô ungemuot;
nu getar iu niemen niht gesagen
von iurem zorn, daz hoere ich klagen
die iuren alle gelîche
arme unde rîche.
wolt ir iuch lâzen des gezemen
daz ir mit zühten wolt vernemen,
ich wolde iu sagen maere
daz iu vrume unt êre waere.
ir müezet uns ê daz verloben
daz ir lâzet iwer toben
dar umb; des gebet uns sicherheit,
sô wirt iu von mir geseit
ein maer daz iu ze staten kumt
unt iu an prîse wol gevrumt.>
dô sprach der vürste rîche
< ich lobe iu endelîche
daz ich dar umb niht zurnen wil,
ez sî wênic oder vil;
ist mir ze leide iht getân,
daz wil ich allez varn lân.>
darumbe gap er sicherheit.
kilimâr im dô seit
wie diu maget wol getân
het ernert den werden man
unt wie in diu süeze sande
zem turnei âne schande.
daz der lobebaere
dâ ir ritter waere.
dô er die rede erhôrte,
sîn vröude sich zerstôrte,
er hienc daz houbet unde sprach
< mir ist gewesen ein teil ze gâch!
mîn gelübede daz ich hân getân
daz möhte ich wol hân verlân.
haet ich darumbe niht gesworn,
sie müesten hân den lîp verlorn
der ritter unt die swester mîn.
ir lîp muoz unsaelic sîn,
daz si sô gar lept âne scham,
darumb bin ich ir immer gram.
ich weiz wol daz ich disen man
ûz dem kärkaere gewan
niwan durch ir unstaeten muot
der den wîben schaden tuot.
daz ich nâch gên ir verlobet
zorn, des hân ich getobet,
mich riwet, daz ez ie geschach.>
kilimâr der grâve sprach
unt die ritter die dâ sâzen
er solt sich zornes mâzen,
ez het diu maget wol getân
durch got ernert disen man
unde ouch durch ir werdikeit.
< daz sol iu nimmer werden leit,
unt gebet ir iwer hulde
umb die selben schulde.
ir müget ez immer wesen vrô
daz ez komen ist alsô,
daz der ritter ist genesen,
des müeset ir geprîset wesen
von rittern unt von vrowen.
lât iuch in wirden schowen:
ir sult zem turneie varn
unt die vart niht langer sparn.
vüert den ritter mit iu dar
unde ouch iwer swester klâr
ze artûs, dem künege rîch,
der enpfâht iuch minneclîch
unt lîhet iu ein herzoctuom,
sô hât ir êre unde ruom
bejaget unt hôhe werdikeit.
lât iu nimmer werden leit
daz im niht ist der lîp benomen,
daz muoz iu nû ze staten komen.>
nû gedâht der unguot man
< ich wil mînen zorn lân,
gên dem ritter unt gên der swester mîn
wil ich mîn zürnen lâzen sîn.
waz ob der helt des gezimt
daz er mîne swester nimt,
sô hân ich immer mêre
von im prîs unt êre,
dar zuo lîht mir der künec rîch
ein herzoctuom sicherlîch,
sô hân ich êre unde guot.
ich wil senften mînen muot
unt wil si in mîn hulde lân,
wan ichz alsô gelobet hân.>
er sprach zem grâven kilîmâr
< nû bringet mir den degen klâr,
der sol nû mîne hulde hân.
mîn swester hât wol getân
daz si den ritter hât ernert,
des wirt ir hôher prîs beschert.>
sô schier verkêrt sich sîn gemüete
von der übel zuo der güete,
daz machte niwan daz guot
daz er ze werben hete muot
umb den ritter wert erkant.
al sîn ungemüete verswant.
der getriwe grâve kilimâr
gie nâch der juncvrowen klâr,
er brâhte ir liebiu maere
daz ir bruoder waere
ir vriunt worden lûterlîch
unt ouch des heldes ellens rîch.
er sprach< ir sult ze hove gân
unt bringt mit iu den werden man,
den wil iwer bruoder sehen,
iu kan leides niht geschehen,
vrowe, daz habet sicher ûf mich.>
der rede vröut diu maget sich
unt gie selp nâch dem werden man,
den vuorte sie mit vröuden dan
vür ir bruoder ûf den palas
dâ manec werder ritter ûf was.
dô in der wirt komen sach,
er stuont ûf gên im unde sprach
< herre, sît got willekomen!
ich hân gerne daz vernomen
daz ir behaltet hât daz leben;
des wil ich iu mîn triwe geben,
des was mir mit iuch niht verdâht,
dô ich iuch her gevangen brâht.>
< got lône ir> sprach der werde man
< diu mînen tôt hât understân,
der lône got von himelrîch,
ich diene ir immer eigenlîch
die wîle unt ich mîn leben hân.>
alle des herzogen man
enpfiengen disen wîgant,
der wirt nam in bî der hant
unt satzte in an sîn sîten nider,
anderthalp saz dô sider
antonîe diu klâre maget
zuo dem helde unverzaget.
alle die in sâhen
vür wâr sie des jâhen
sie gesaehen nie sô schoenen man.
ez wart der meide wol getân
vil gedanket umb den werden degen
des si sô wol het gepflegen.
der wirt ze tandareise sprach
< ir hât iuren ungemach
wol an mir gerochen!
ich wart nider gestochen
von iwer hant ze sabins,
ich gap iu al ze hôhen zins:
ich unt mîne werde man
verlurn wol vunfzic kastelân
al dâ von iwer werden hant,
mîn sicherheit ist noch des pfant
daz ich sol leisten iwer gebot.
daz tuon ich gerne âne spot,
swenne ir gebiet unt swenne ir welt.
wer gap iu, tugentrîcher helt,
harnasch ros unt wâpenkleit,
daz ir sô schône wart bereit?>
er sprach< daz tet diu reine maget,
iwer swester, diu hât an mir bejaget
der werde prîs unt lôn ze got.
daz wil ich dienen âne spot
die wîle unt ich daz leben hân.>
nû saget der hôch gelopte man
wie er was dar unt dannen komen,
als ir ez ê hât vernomen,
daz sîn niemen inne wart.
gên dem turnei sîner vart
der herzoge gedâhte,
vil balde er dâ mit gâhte,
im kômen schône sîne man,
mit den huop er sich von dan.
er vrâgt den degen maere
wâ sîn wâpenkleit waere
daz er vuort die drî tage.
er sprach< vür wâr ich iu sage,
daz hât mîn juncvrowe
( swer daz gerne schowe
dem zeiget ez wol diu maget klâr),
sô hât der grâve kilimâr
den tugent nie bevilde
diu ros unt die schilde.>
der vürste sprach mit guotem site
< herre, daz sul wir vüeren mite.>
alsus huop sich von hûse
von montâniklûse
der herzoge kandaljôn,
er vuorte ouch mit im schôn
tandareis, den degen klâr,
unt sîn swester wol gevar
mit vunfzic juncvrowen,
die man gerne mohte schowen.
langer wart dô niht gebiten,
vroelîch sie von hûse riten.
antonîe diu wol getân
unt tandareis, der werde man,
wolden dâ gesellen sîn,
ie zuo eim juncvröwelîn
wart geschaft ein ritter dar
der ir naem mit dienste war.
sus kom der vürste kandaljôn
mit rittern unt mit vrowen schôn
hin ze lover in daz lant
da er artûs den werden vant.
dô er zem lande nâhte,
er selbe vür gâhte
ze sabins bî der karonicâ,
artûs den künec vant er dâ
mit manegem vürsten rîche.
sîn geslehte gar gelîche
was im komen unt sîne vriunde gar,
kandaliôn kom ouch dar.
artûs, der werde künec was
bî der künegîn ûf dem palas
der den vrowen ze velde was geworht.
manec ritter unervorht
mit zühten bî den vrowen saz,
des herze was gên valscheit laz.
die dar durch ritterschaft wâren komen
ich sage iu, als ichz hân vernomen:
dâ saz der künec dulcemâr
unt bêâcurs, der degen klâr,
unt der künec von norwaege,
unt erec der gar untraege,
der was künec ze testregeis,
unt der künec von puntorteis,
gâwân unde karel
unt iwân, der degen snel,
lanzilet unt gramoflanz
fergulaht unt melianz
unt al der tavelrunder schar.
kandaliôn kom ouch dar
unt erbeizte vor dem palas
dâ der künec ûfe was.
vor artûse wart vernomen
daz vür den palas was komen
der unbescheiden kandaljôn.
< den sule wir enpfâhen schôn>
sprach artûs zühteclîche
< wan der ist ein vürste rîche
unt ist vür wâr ein wîgant.
der bringet uns in ditze lant
vür wâr niwiu maere>
sô sprach der lobebaere.
kandaliôn erbeizet was
vor dem palas ûf daz gras
mit im zwelf ritter die er brâht dar.
ûf den palas vür die werden schar
kandaliôn der vürste gie.
artûs in minneclîche enpfie,
sam tet diu küneginne rîch,
al die vrowen zühteclîch
nigen im unt die ritter gar
enpfiengen wol den degen klâr.
des genâte er in unde sprach,
dô er den werden künec sach,
< herre, ich bin her zuo iu komen,
ich hân ein maer von iu vernomen,
daz ir iuch des hât ûz getân:
der iu gaebe den selben man
der hie den prîs hât bejaget
manlîche unt unverzaget,
der hie stach unt alsô sluoc
unt den poyen ûf dem helme truoc
hie vor iurem palas
unt den prîs sô gar an sich las,
daz man im muozt lân den strît
daz niemen hie ze beider sît
waere der ez tet alsô guot:
durch den degen hôch gemuot
der hie bejaget sô grôzen ruom
welt ir lîhen ein herzoctuom.>
artûs sprach< daz ist wâr,
ob ez ist der degen klâr,
tandareis, der neve mîn,
sô sol diu rede staete sîn.>
kandaliôn sprach zehant
< herre, der degen wert erkant
in mîner vancnüsse was,
des küneges von tandernas,
dâ lôst in ûz diu swester mîn,
der gevangen muoz er sîn.>
vor in allen er des verjach
daz er in vienc wie daz geschach
unt wie diu maget den werden degen,
do er in dem turne was gelegen,
verholne ûz dem turne stal
unt in behielt unt daz verhal,
daz sîn niemen wart gewar,
unde wie in diu maget klâr
gar âne alle schande
hinz dem turnei sande,
daz er ir ritter waere,
unt daz diu saeldenbaere
in braehte ûf genâde dar.
die vrowen unt die ritter gar
wâren dirre maere vrô.
artûs der künec sprach dô
< ich wil iu geben botenbrôt
tûsent marc von golde rôt,
dar zuo lîhe ich daz lant
der juncvrowen wert erkant
iwer swester, der werden maget,
diu den degen unverzaget
vor dem tôde hât bewart.
vor ir wirt nimmer niht gespart
des gewaltic ist mîn hant,
si sol her in ditze lant
gote willekomen sîn
unt tandareis, der neve mîn.>
diu künegîn mit vröuden sprach
< sô liebe mir nie geschach
sô daz mir kumt der neve mîn,
der tac muoz immer saelic sîn
bî des schîne ich hân vernomen
daz tandareis ist wider komen.>
si sprach ze kandaljône
< ich wil iu geben ze lône,
küener helt unverzaget,
daz ir mir hât diu maere gesaget,
tûsent marc.> des wart er vrô.
sîn vater sprach mit vröuden dô
der werde künec dulcemâr,
< von mînem sune, daz ist wâr,
was ich vröudelôs beliben,
nû hât mir sorge gar vertriben
daz ich mit wârheit hân vernomen
daz er sol her wider komen:
ich vorhte daz er waere tôt.
ich sol von rehte botenbrôt
umb mînen werden sun geben,
daz er behalten hât sîn leben.>
dulcemâr, der künec rîche,
der sprach gezogenlîche
zuo dem vürsten unverzeit
< herre, durch gesellekeit
sult ir tûsent marc nemen
von mir, des lât iuch gezemen
ze botenbrôt unt mînen sun.>
er sprach< daz wil ich gerne tuon.>
sus wart der vürste rîche.
die ritter alle gelîche
wâren sîner kunfte vrô,
die vrowen sach man al dô
vroelîch gebâren
die bî der künegîn wâren.
vrou flordibel ouch dâ saz,
diu staeter vröuden niht vergaz,
dô si vernam daz maere
daz ir amîs waere
vrô unde wol gesunt
unt daz er kaeme in kurzer stunt,
des vröute sich diu maget klâr.
diu reine süeze wol gevar
diu saz ûf dem palas
bî dem künec von tandernas;
dem het diu minneclîche maget
ir kumber unt ir leit geklaget
den si nâch dem helde truoc,
des si noch niemen zuo gewuoc
wan dulcemâr al eine.
dô die süeze reine
vernam disiu maere
daz er bî leben waere,
dô wart si bleich unde rôt,
als ir diu liebe gebôt.
vor vröude si des gar vergaz
wâ si was oder wâ si saz,
wan daz si alsô stille sweic,
iedoch si gên dem wege neic
den er reit in daz lant.
artûs, der künec wert erkant,
hiez im ein ros gewinnen dar,
gên dem werden degen klâr
er verre ûf die heide reit
mit manegem ritter unverzeit,
swaz dâ künege unt vürsten was.
dô der künec von tandernas
sînen sun von verre sach,
sô rehte liebe im nie geschach.
artûs mit vröuden gên im reit,
er enpfie die minneclîchen meit
unde ir juncvrowen,
dar nâch moht man schowen
artûs den künec rîchen
enpfâhen minneclîchen
sinen neven tandareis.
dô sprach der degen kurteis
< genâde, lieber herre mîn,
sol ich in iuren hulden sîn,
des bin ich von herzen vrô.>
artûs der künec dankte im dô
daz er mit sîner manheit
sô manegen hôhen prîs erstreit.
sîn vater in mit vröude enpfie,
vil dicke er in umbevie,
vroelîch er in kuste,
des in vil wol geluste,
im tet vriuntlîch enpfâhen schîn
mit triwen alle die vriunde sîn.
artûs, der künec rîch,
dankte der meide minneclîch
daz si in ernert het daz leben.
des wart ir hôher prîs gegeben
al dâ von manegem werden man.
sie riten mit ein ander dan
gên der küneginne palas.
diu küneginne gegangen was
gên in her nider ûf daz gras,
gên ir al dâ erbeizet was
tandareis der ellens rîch
unt diu maget minneclîch
mit vunfzic juncvrowen klâr.
jenovêr enpfie ân alle vâr
die maget saelden rîche
unt ir juncvrowen alle gelîche.
gên tandareise si dô gie,
den helt si mit kusse enpfie
unt was sîner kunfte vrô.
den helt enpfie mit kusse dô
diu klâre maget flordibel,
des vröute sich der degen snel.
man mohte dâ küssen schowen
manec klâre vrowen
tandareis, den werden man,
unt die maget wol getân.
jenovêr diu wert erkant
nam die maget bî der hant
unde dankte ir zühteclîch
daz si den degen ellens rîch
von dem tôde lôste dan.
dô sprach diu maget wol getân
< vrowe, ir sult gelouben daz,
haete er mîn genozzen baz,
des waere ich von herzen vrô.>
diu küneginne diu gie dô
mit den vrowen ûf den palas
der schoene unde wît was,
artûs sînen neven vie
bî der hende unde gie
mit al der tavelrunder schar
ze maneger vrowen wol gevar.
jenovêr bî der meide saz.
artûs der künec niht vergaz,
tandareis er sitzen bat
ze der künegîn an der selben stat
unt zuo der meide lieht gevar
diu mit im was komen dar.
artûs saz( ist mir gesaget)
ze flordibeln, der süezen maget,
künege unde vürsten gar
sâzen zuo den vrowen klâr,
mit manegem guoten maere
vertriben sie die swaere,
mit rede wart dâ geschimpfet vil.
vür wâr ich wol gelouben wil
dâ wart etlîch schimpflîch wort
gesprochen, daz ez niemen hôrt,
von den rittern die dâ sâzen
unt vröuden niht vergâzen
bî den vrowen wol getân.
ûf den palas truoc man sân
manegen kopf guldîn,
môraz klâret unde wîn
des wart dâ vil vür getragen;
sie trunken, als ich hôrte sagen,
der schenke gie her wider dan.
kandaliôn, der junge man,
den künec artûs mande sâ
an daz gelübede daz er dâ
het getân. der künec sprach
< daz gelübede daz von mir geschach
daz wil ich leisten sicherlîch.
disiu maget ist sô minneclîch
diu mînen neven gevangen hât,
ob si mir den ledic lât,
ich lîhe ir willeclîch daz lant>
sô sprach der künec wert erkant.
< der vancnüs sol er ledic sîn:
unt waeren elliu lant mîn,
diu wolde ich elliu ûf geben,
ê der ritter vlur sîn leben.>
des wart ir vil gedanket dâ,
kandaliôn der vuorte sâ
sîn swester vür den künec dan.
der werde künec lêch ir sân
ein herzoctuom rîche.
er sprach zer meide minneclîche
< vrowe, ir sult küssen mich
nâch lêhens reht.>< daz tuon ich>
sprach diu minneclîche maget.
als mir diu âventiure saget,
des wart vil gelachet dâ.
diu maget kust den künec sâ,
dô daz geschach, diu maget saz.
artûs der künec niht vergaz
er gebüte ein hôchzît.
der turnei wart âne strît
wendic durch den werden degen:
des wolde er niht zen zîten pflegen,
unz daz diu hôchzît ende nam.
artûs der hiez âne scham
künege unde vürsten biten
die in sîn lant wârn geriten
daz sie zer hôchzît waern gebeten.
artûs het nindert vuoz getreten
ûz lobelîchem prîse.
der künec zühte wîse
mit den rittern von dem palas gie,
tandareis er bî der künegîn lie.
der künec saz ûf ein kastelân,
sîn vriunde riten mit im dan
ze velde dâ die geste lâgen,
der kunde in niht betrâgen.
dô er ze velde was geriten,
er begunde die werden alle biten
zuo sîner hôchzîte.
dô lobeten sie im ân strîte
sie leisten alle sîn bete,
des wart er vrô. an der stete
artûs ze sabins reit,
er schuof daz dâ wart bereit
ûf einem töwigen grüenen gras,
als ich an der âventiure las,
ein tavelrunder rîche
rehte der gelîche
als ze schôflanze ûf dem plân
durch feirefiz wart getân,
dô der über tavelrunder saz,
als rîchlîch oder verre baz
wart ein tavelrunder geprüevet dâ.
artûs der künec gebôt ie sâ
durch sîne hôhe werdikeit,
sô daz gesidele würde bereit,
daz man im daz taete kunt.
dô reit er an der selben stunt
wider gên dem palas
dâ diu küneginne ûf was,
die künege vürsten unde ir man
vuorn ze herbergen dan,
niwan der künec dulcemâr
unt gâwân, der degen klâr,
unt der werde karel
unt fergulaht, der degen snel,
der werde künec von askalûn,
die erbeizten mit dem pritûn
unt giengen ûf den palas
dâ diu küneginne ûf was
mit ir vrowen unt der degen wert,
des herze niht wan êren gert,
des küneges sun von tandernas.
nû kom ûf den palas
artûs unt dise vier man,
zuo den vrowen wol getân
sie mit zühten sâzen.
artûs wolt des niht lâzen
im müeste der degen kurteis,
der unverzagte tandareis,
rehte sagen diu maere
wâ er gewesen waere
sît er von sînem lande reit.
tandareis mit zühten seit,
do er von sîns vater lande schiet,
war sîn reise dô geriet,
wie in die roubaere
brâhten in grôze swaere
unt wie ez im von in ergie,
wie man in sluoc unt vie
sîn gesinde an der selben stunt
unt daz er wart sêre wunt.
< dâ waere ich sicherlîchen tôt,
wan daz mir half von der nôt
der getriwe koufman.>
dar nâch er sagen dâ began
wie er von dem koufman schiet
unt war sîn reise dô geriet,
wie er den degen maeren
von den roubaeren
liodarz in noeten vant
unt wie den nerten dâ sîn hant.
dar nâch der degen des gewuoc
wie er die vier risen sluoc
ze der bürge malmontân
unt was der êren dâ gewan
unt wie der degen unverzeit
in den walt nâch âventiure reit
unt wie der degen wert erkant
von kuriône lôste ir lant
vroun albigûn der künegîn
unt wie er dem grâven kalubîn
nam vrowen claudîn die maget
unt wie der helt unverzaget
ûf der verte wart gevangen
unt wie ez allez was ergangen
unt wie der degen maere
wart in den kärkaere
geleit, dâ was er vil nâch tôt,
wan daz im half von grôzer nôt
antonîe, diu süeze maget.
dô er nû hete gar gesaget
swaz im ûf der reise geschach,
artûs zer meide sprach
< vrowe, ir hât vil wol getân
daz ir ernert hât den man,
daz diene ich gerne sicherlîch.>
dô sprach diu küneginne rîch
< vrowe, ir sult gewis sîn,
daz habet ûf den triwen mîn,
ich vüege iu noch die êre
daz ir immer mêre
mit staten lîhet unde gebet
al die wîle unde ir lebet.>
sîn vater danket ir genuoc,
wan er ir holdez herze truoc,
gâwân unde karel
unt fergulaht, der degen snel,
dankten sêr der süezen maget
daz si den degen unverzaget
von dem tôde lôste dan.
hie sule wir die rede lân
unt sagen wie der künec artûs
nâch êren ranc in sînem hûs.
dô der tac nam ende
ân alle missewende,
gâwân unde dulcemâr
unt fergulaht, der degen klâr,
unt der werde karel,
der ûz erwelte degen snel,
die wolden an den zîten
mit urloube rîten
an ir herberge durch gemach.
dulcemâr ze sînem sune sprach
daz er mit im rite dan
an sîn herberge; der werde man
sprach daz er daz gerne taete.
dô reit der degen staete
mit urloup mit dem vater sîn,
guot naht gap im diu künegîn
unt artûs, der künec rîch,
unt die vrowen alle gelîch.
tandareis der unverzeit
an sîns vaters herberge reit,
karel unde gâwân
unt fergulaht, der werde man,
mit im an sîn herberge riten,
daz hetens ungern vermiten.
dô nû der künec dulcemâr
unt tandareis, der degen klâr,
wârn an ir herberge komen,
guot naht wart von in genomen
mit vil zühteclîchen siten.
an ir herberge riten
fergulaht unt gâwân
unt karel, der werde man.
den unverzagten tandareis
enpfie manec ritter kurteis
von sînes vater lande,
die küenen wîgande
wâren sîn ze sehende vrô.
tandareis in dankte dô
mit triwen minneclîche.
sie wurden vröuden rîche
daz der kurteise
von sîner langen reise
was wider komen in daz lant
unt daz der küene wîgant
sô manegen hôhen prîs bejaget
mit heldes handen unverzaget.
nû lât si ligen unt haben gemach.
artûs dem man ie êren jach
der hiez wol pflegen der geste,
dâ was dehein gebreste.
diu maere erhullen in diu lant
daz artûs der wert erkant
mit grôzen hôchzîten was
durch des küneges sun von tandernas,
daz im der was wider komen.
nû wart daz maere vernomen
allen ende in diu lant.
do die wârheit bevant
der grâve moralde
von dem schoenen walde
daz der ritter genas
durch den sîn tohter trûric was,
wan er dem tôde het sîn leben
vür die schoenen maget gegeben
daz diu iht vlür ir êre.
diu maget wol niht mêre
deheiner staeten vröude pflegen,
si gevriesche ê daz der werde degen
von sînen noeten waere erlôst.
des het si aber deheinen trôst
daz der hôch gelopte man
mit sînem leben immer dan
geschiet, wan si wol weste daz:
kandaliôn truoc grôzen haz
gên den die heten êre.
sîn herz gap im die lêre,
daz was untugent vol geschoben,
zuht unt êr hin dan gekloben,
sus was er des lîbes gar
ein helt, wan daz er sîniu jâr
vertreip mit der missewende
unz an sînes lîbes ende.
sîn manlîcher site
der was gekrenket vast dâ mite
daz er der untugende pflac,
diu an sînem lîbe lac,
gên mannen unt gên wîben.
nû sule wir lân belîben
daz maer von sîner missetât,
unt geruochet hoeren wie ez ergât
tandareis, dem werden man.
als daz maer vernomen hân,
der lebet mit vröuden âne leit,
sam tet ouch diu schoene meit,
vrou flordibel diu klâre.
stille unt offenbâre
was si vröuden rîche
daz der degen sô werdeclîche
was wider zuo dem lande komen,
dâ von ir trûren was benomen,
ouch was der degen ellens rîch
vrô daz diu maget minneclîch
was vrô unt aller sorgen ân.
ouch wânt diu maget wol getân
diu den degen maere
lôst ûz dem kärkaere
si solde behaben den ritter kluoc,
wan si ie herze gên im truoc,
ouch wânt si des genozzen hân
daz si ernert den werden man
unde half im von grôzer nôt,
dô er waere gelegen tôt
in dem turne jaemerlîche.
dâ von wolt diu saelden rîche
bezzer reht zuo im hân
den diu maget wol getân
diu flordibel was genant.
dô nû daz maere wart bekant
hinz dem schoenen walde
dem grâven moralde
daz der helt was genesen
durch den sîn tohter wolde wesen
ân vröude unt âne hôhen muot,
si gevriesche ê daz der ritter guot
waere komen von sîner nôt,
si wolde in klage ligen tôt
unt aller vröuden sich bewegen,
si gevriesche ê daz der werde degen
von sînem kumber waere erlôst,
nû kom ir vater unt gap ir trôst
er sprach< vil liebiu tohter mîn,
ir sult hôhes muotes sîn
unt alles trûrens iuch bewegen:
der vil ellens rîche degen
der ist ledic von sîner nôt
der sich gap in den tôt,
daz ir iht vlurt iur êre.
der getriwe degen hêre
der ist ledic vrô unt wol gesunt,
diu maer sint mir ze rehte kunt.>
dô sprach diu minneclîche maget
< vil lieber vater mîn, nû saget,
wer hât iu diu maere gesaget?>
dô seite er der schoenen maget
wie im al sî dinc was komen.
dô si daz maere het vernomen,
des wart si herzeclîchen vrô.
zuo ir vater sprach si dô
< herzenlieber vater mîn,
sô wil ich hie niht langer sîn,
ich wil gên lover in daz lant,
daz ich gesehe den wîgant
der durch mich kom in grôze nôt.
dem wil ich unz an mînen tôt
dienen unde ergetzen wol,
wan ich in von rehte sol
ergetzen sîner swaere>
sô sprach diu saeldenbaere,
< wan er in kumber kom von mir.
vil lieber vater, nû sult ir
mir tuon iwer helfe schîn,
wan ich wil hie niht langer sîn,
ich wil zuo dem werden man
unt wil im dienen swaz ich kan:
ich hân in mir ze liebe erkorn,
sîn triwe sol niht sîn verlorn
die er an mir erzeiget hât.>
dô sprach ir vater an der stat
< tohter mîn, waz ob der man
dîn ze wîbe niht wil hân
unt daz er hât ein ander wîp?
ob dû im den dînen lîp
biutest unde er dir versaget,
sô muoz dîn vröude sîn verzaget.>
dô sprach diu maget wol getân
< ich weiz wol daz der selbe man
alsô ganze triwe hât,
daz er mich geniezen lât
der grôzen triwe der ich im trage.
swenn er vernimt mîne klage
die ich nâch im gehabet hân,
des muoz er mich geniezen lân.
ob er ganzer triwen pfliget,
sô waene er niht ringe wiget
mîn kumber den ich hân gedolt.
ich weiz wol er ist wîben holt,
der leit im an sîn herze gât,
er lebet âne alle missetât,
des weiz ich wol die wârheit.
nû schaffet daz ich werde bereit,
vil lieber vater, ze mîner vart,
diu wirt niht langer ûf gespart,
mac ez mit iuren hulden sîn.>
dô sprach er< liebiu tohter mîn,
ich wil mit dir vil gerne varn.
got der müeze uns wol bewarn
unt gebe uns zunser verte heil!
würd dir der helt, des waere ich geil!>
der grâve moralde
bereite sich vil balde,
er unt diu liebe tohter sîn,
diu minneclîche claudîn,
mit rîchem gewande.
diu maget vuort von dem lande
vunfzic juncvrowen
die man gerne mohte schowen,
sie wâren ze sehen minneclîch,
ir aller kleider wâren rîch.
ouch vuort der grâve mit im dan
sîne mâge unt sîne man
wol bekleit unt wol geriten.
langer wart dâ niht gebiten,
er brâht gên lover in daz lant
sîne tohter wert erkant
zuo des küneges hôchzît,
dâ was benamen âne strît
vil manec hôch gemuoter man
unt manec vrowe wol getân.
artûsen saget man maere
daz dâ komen waere
ein ritter der haet brâht ein maget,
diu waer sô schoene, sô man saget,
daz man ir müest mit wârheit jehen
daz schoener maget nie wart gesehen.
< diu jach offenlîche
tandareis der ellens rîche
der müest sîn ir amîs.
si het an klârheit den prîs,
ir vater heizt moralde
von dem schoenen walde.>
artûs dem êren ie gezam
der sprach< die maget wol getân
die sule wir gerne enpfâhen.>
vil balde hiez er gâhen
daz man im braeht sîn kastelân,
mit manegem ritter reit er dan
dâ moralde erbeizet was
ûf ein wol geblüemet gras
da im sîn zelt was ûf geslagen,
ich hoere diu âventiure sagen,
daz was hôch unde wît.
dô kom an der selben zît
artûs geriten über velt
vür des grâven gezelt
dâ diu maget under was
unt erbeizte nider ûf daz gras.
mit artûs, dem künege rîch,
vil manec ritter lobelîch
was erbeizet ûf den plân.
gên artûs, dem werden man,
moralde unt diu tohter sîn,
diu minneclîche claudîn,
ûz dem gezelte sy gie.
artûs vil minneclîche enpfie
die maget unt den grâven rîch,
des genâte im zühteclîch
moralde unt diu werde maget.
vil manec ritter unverzaget
enpfiengen wol die schoenen maget
unt ouch ir vater, als man saget,
unde ir juncvrowen klâr.
artûs nam ân alle vâr
die schoenen maget bî der hant.
si vuort den künec wert erkant
mit ir in daz gezelt wider,
al dâ sie sâzen beidiu nider
ûf ein gesidele hêrlîch.
moralde der edel vürste rîch
hiez al die ritter sitzen
mit zühteclichen witzen
zuo den juncvrowen klâr.
die vil tugent rîche schar
sâzen tugentlîche? hie.
artûs der künec des niht enlie
er sprach zer maget wol getân
< wizzet, vrowe, daz ich hân
iwer komen gerne vernomen,
daz ir sît her ze lande komen
des bin ich herzenlîchen vrô.>
< herre> sprach diu maget dô
< got müeze iuch immer gerne sehen!
ich hôrte iu ie der êren jehen
daz ir durch iemen missetuot,
iwer tugent rîcher muot
der ist dicke worden schîn,
ich hân bî den jâren mîn
iwers lobes vil vernomen.
herr, nû bin ich zuo iu komen
ûf genâde, daz mir sî unverseit,
ich gedinge an iwer werdikeit
daz ir mich gewert mîner bete.>
artûs sprach an der selben stete
< vrowe mîn, nû sît gewert
swes iwer wille an mich gert
daz mir niht an mîn êre gê.>
diu maget sprach< ich ger niht mê
wan daz mir reht von iu geschehe
sô, daz ich ez hoere unde sehe
al der tavelrunder schar.>
artûs sprach zer meide klâr
...
< dâ sule wir iuch lâze bî.
vrowe, saeldenbaere,
waz iwer reht waere
daz haet ich gerne vernomen.>
diu maget sprach< ich bin her komen
durch einen man der mir gegeben
hât ein kumberlîchez leben,
sît der zît daz ich in sach
unt im in mînem dienst geschach
daz mir an mîn herze gie,
dô ich sach daz man in vie.
des sol ich in ergetzen sô,
daz er nâch jâmer werde vrô,
ouch sol er mich entriwen
ergetzen mîner riwen
die ich durch in erliten hân.
mir ist gesaget ein maget wol getân
diu habe in mit ir brâht her
ûf die rede daz er
ir belibe zeinem amîs.
nû êret an mir iuren prîs
unt lât mir reht vor iu geschehen.>
< vrowe mîn, ir sult verjehen
mir: wer ist der selbe man
den ir von mir welt sprechen an?>
dô sprach diu maget kurteis
< er ist geheizen tandareis.>
si sagte im gar diu maere
wie ez dar zuo komen waere
wie si der degen lobesam
dem grâven kalubîne nam
unt si dô schiet von grôzer nôt
unt daz er sich gap in den tôt
mit willen vür die schoenen maget.
si sprach< herre, iu sî gesaget,
die nôt hât er vür mich gedolt,
dar umb bin ich im immer holt
unt solz verdienen immer mêr!>
dô sprach artûs, der künec hêr,
< vrowe, swaz iwer reht sî
dâ sol man iuch lâzen bî.
mügt ir behaben den werden man,
vrowe, wie wol ich iu des gan!>
des genâte im diu süeze maget.
artûs nam urloup, sô man saget,
von der maget wol getân,
sam tâten sîne werden man,
artûs unt die gesellen sîn
riten zuo der künegîn.
der saget der künec diu maere
durch was die maget waere
komen in daz lant dar:
si wolde den degen klâr,
tandareis, den degen? snel,
behaben. diu maget flordibel
vor der küniginne saz
unt manec vrowe valsches laz
unt manec juncvrowen klâr,
antonîe diu lieht gevar
vor der küneginne saz.
der herze was gên valscheit laz,
diu het den helt von grôzer nôt
gescheiden: dô er waere tôt,
dô nerte in diu süeze maget.
dô artûs disiu maere gesaget
daz diu maget wol getân
waer komen nâch dem werden man,
daz si den behaben wolde,
als si ze rehte solde,
antonîe diu guote
diu senfte wol gemuote,
diu herzogîn von emperûse,
sprach zuo artûse
< herr, ich hân ernert den man,
ich sol in ouch ze rehte hân,
wan dô er waere gelegen tôt,
dô half ich im von grôzer nôt,
ich hân im den lîp ernert.
daz er nû ledeclîchen vert
daz kumt von den schulden mîn,
er so ouch mîn von rehte sîn.>
artûs sprach< vrowe, ich wil iu jehen,
swaz im liebes sol geschehen
daz ist von iuren schulden,
wir suln nâch iuren hulden
dienen âne valscheit.
vrowe, iu ist unverseit
mîn dienest den ich bringen kan,
daz ir ernert hât den man
dar umb wil ich iuch rîchen,
daz wizzet sicherlîchen.>
diu maget sprach zem künege hêr
< herre, ich ger niht guotes mêr
wan daz mir werde der werde man,
sô hât ir wol an mir getân.
ich half im daz er ist genesen,
er sol ouch mîn ze rehte wesen.>
dô diu maget diu rede gesprach,
vrou flordibel den künec an sach
blûclîche unt wart von schame rôt,
ir wîplich güete ir daz gebôt,
daz houbet ir ze tal seic,
sus saz diu maget unde sweic.
si gedâhte in ir muote
< jâ herre got der guote,
wie sol ich nû gevarn?
ich sol mîn êre vil wol bewarn:
swie liep mir ist mîn amîs,
sô wil ich doch durch mînen prîs
ze dirre rede niht sprechen.
solt ich mich an den rechen
die mir wolden nemen mîn trût?
mac ich in niht überlût
getuon, ich bin in doch gehaz.>
alsus si mit gedanken saz
swîgende zühteclîch.
daz markte der künec rîch,
zuo vrou flordibeln er saz,
er sprach zer meide valsches laz
< flordibel, süeziu maget,
tandareis der unverzaget
den sprechent dise vrowen an.
ich weiz wol daz der werde man
gên dir sölhe triwe hât,
daz er staete an dir bestât,
des solt dû dehein angest hân.>
dô sprach diu maget wol getân
< herre, ob ich sô sprechen sol,
so trowe ich iu unt im des wol
daz ir iwer êre an mir begât.
sît mîn herze erwelt hât
tandareis vür alle man,
des sol er mich geniezen lân
unt sol an mir niht wenken
unt sînen prîs niht krenken
an mir, des hât er êre.
wan ich muoz immer mêre
mit jâmer âne vröuden sîn,
verliuse ich den gesellen mîn.>
artûs sprach< des mac niht gesîn.
daz habet ûf den triwen mîn:
ir belîbet bî ein ander vrô.>
des vröute sich diu maget dô
unt genâte dem künege rîche
mit worten vlîzeclîche
daz er ir sîn troesten bôt.
doch leit si von den gedanken nôt:
si vorht daz si den helt verlür
unt daz er ein ander erkür,
daz was ir herzen swaere.
nû hoert ein ander maere.
artûs, der künec rîche,
der wolt vil werdeclîche
eine schoene hôchzît hân.
vor sabins ûf dem plân
was geprüevet kosteclîche
ein tavelrunder rîche
dâ die werden sitzen solden
die prîs mit arbeit holden
in manegem vremden lande.
artûs het âne schande
die hôchzît vil werdeclîch
durch den degen ellens rîch
tandareis, ich hân vernomen,
daz im der was wider komen
des vröute sich der künec hêr.
nû lât iu sagen mêr.
eins morgens vruo ich hân vernomen
wârn künege unde vürsten komen
ze sabins in die stat,
als sie artûs der künec bat,
ze dem münster dâ man messe sanc.
dar nâch was dô niht ze lanc,
als diu messe wart gesungen,
vor alten unt vor jungen
vor künegen unt vor vürsten rîch
gie dar diu maget minneclîch,
des tohter von dem schoenen walde
der was geheizen moralde.
dô si tandareisen sach,
vür den gie si unde sprach
< herre, ich hân iu gerne gesehen!
ich wil iu mit der wârheit jehen,
mîn vröude hât sich gehoehet
diu ê was gar gevloehet
von mînem herzen hin ze tal.
unt haete ich al der werlde wal,
die wolde ich vrî unt ledic lân
durch iuren willen, werder man,
wan ir komt von mir in nôt,
ich vorhte daz ir waeret tôt.
nû wizzet, hôch gelopter man,
daz ich daz muoste sehen an
daz man ich vuorte gevangen hin
dâ von het ich vil nâch den sin
verlorn von herzenleiden,
do ich muoste von iu scheiden.
nû bin ich alsô komen her,
daz ich nâch iwers herzen ger
wil leben swie ir gebiete mir.
wizzet, herre, daz ir
mîn sult vor allem rehte sîn.>
dise rede hôrt diu künegîn
dar zuo artûs, der künec rîch,
unt manec vrowe minneclîch
unt manec ritter hôch gemuot.
tandareis, der degen guot,
sprach< genâde, vrowe mîn.
sît irz diu maget claudîn,
des grâven moraldes tohter guot,
sô trage ich iu vil holden muot.
mir ist liep daz ich iuch hân gesehen,
swaz iu êre mac geschehen
de bin ich von herzen vrô.>
antonîe diu maget dô
vür artûs den künec gie,
si sprach< herre, ich bin hie
unt wil mit rehte disen man
behaben, wan ich sol in hân:
ich lôste den degen maere
ûz einem kärkaere
unt hân in mir ze liebe erkorn.
ich hân an im niht verlorn
mîn dienst den ich im hân getân,
wan ich weiz wol der werde man
kan ganzer triwe walten,
er sol sîn zuht behalten
an mir, des hât er êre.
disiu maget hêre
diu dâ nâch im sprichet
ich enweiz waz sie an mir richet,
ir reht ist an im kleine.
ich sol in haben eine,
wan ich in harte erarnet hân.>
< artûs, hôch gelopter man,>
sprach diu maget claudîn
< lât iwer tugende werde schîn
an mir sô, daz mir reht geschehe.
swes disiu vrou ûf den ritter jehe,
ich sol in doch ze rehte hân.>
artûs der künec lobet ir sân
er wolde ir reht gern vernemen.
si sprach< daz mac iuch wol gezemen,
wan disiu maget wol getân
diu mir wil nemen disen man,
nû wizzet, diu tuot mir gewalt.>
dô sprach gâwân, der degen balt,
< vrowe, ir sult iur klage lân.
hie ist ein maget wol getân,
diu swîget swie ir alle klaget,
doch hât diu minneclîche maget
guot reht, daz ir habet vür übel niht,
diu wil ouch daz ir reht geschiht,
daz wizzet sicherlîch.>
der künec sprach< dêst billîch,
ich tuon niemen gewalt.
swelhiu behabe den degen balt
under disen drin vrowen,
daz wil ich gerne schowen.>
artûs die meide wol getân
hiez komen ûf den grüenen plân
an der tavelrunder rinc.
artûs bat ûf daz tädinc
ritter unde vrowen komen.
als ich daz maere hân vernomen,
artûs unt manec werder man
unt manec vrowe wol getân
ûf daz velt gên dem ringe riten,
ungern haeten siez vermiten,
sie wolden gerne hoeren daz
welhiu den ritter valschez laz
behabet under den meiden klâr,
sus kom ûf daz velt dar
ritter unde vrowen gar.
tandareis unt dulcemâr
wârn komen als si der künec bat.
artûs an der selben stat
saz anz gerihte hêrlîch,
bî im diu küneginne rîch
saz mit werder vrowen schar,
ouch was dâ manec ritter klâr
unt vil künege unt vürsten rîch.
vür gie diu maget minneclîch
claudîn von dem schoenen walde
unt ir vater moralde,
an den künec si des gerte
daz er si des gewerte
daz ir vater ir wort sprechen solde.
der künec sprach daz er wolde
gerne hoeren sîniu wort.
der grâve vür den künec dort
stuont mit zühten unt sprach alsus:
< vil rîcher künec artûs,
mîn tohter diu wil reht hân
gên tandareis, dem werden man.>
mit zühten er dô saget
wie er erlôste die maget
von dem grâven kalubîn
unt daz si vil hôhen pîn
enpfie von herzenleide
ûf der grüenen heide
dâ in bestuont kandaliôn.
< dâ wart ir ze lôn
jâmer unde herzennôt,
si was vil nâch vor leide tôt,
dô si sich von dem helde schiet,
wan ir ir triwe daz geriet.
sît hât si kumberlîchen pîn
erliten durch den willen sîn,
unt ob er rehter vuoge gert,
sô sol si der degen wert
ergetzen ir kumbers dens erliten
hât mit jaemerlîchen siten
umb in: sît er gevangen wart,
sît was ir klage ungespart.
ouch wil im lônen disiu meit
vil gerne sîner arbeit
die er durch si hât erliten
mit rehten wîplîchen siten,
wan er durch si kom in nôt,
als im sîn manheit gebôt.>
dô diu rede was getân,
dô sprach artûs, der werde man,
< vrowe, ich gan iu êren wol.
allez daz ich tuon sol
daz tuon ich gerne sicherlîch
durch iuch> sprach der künec rîch.
antonîe, diu süeze maget,
als mir diu âventiure saget,
gie mit zühten vür den künec dan.
zuo dem hôch gelopten man
sprach si< herre, ich wil iuch biten
daz ir mit zühteclîchen siten
vernemet mîn reht daz ich hân
ûf disen hôch gelopten man.
ich dinge an iwer werdikeit
daz mir sî unverseit
mîn reht deich an den ritter hân.>
von êrst si sagen dô began
wie si den degen maere
zôch ûz dem kärkaere
unt wie si an den stunden
im heilte sîne wunden
unt wie si in dar nâch sande
vil gar ân alle schande
in ir dienst gên lover in daz lant
dâ der küene wîgant
verstach vil manec sper enzwei
unt dâ er in dem turnei
vil manegen werden ritter vie,
unt allez daz si ie begie
durch sînen willen daz seit si gar.
< herre> sprach diu maget klâr
< nû hân ich iu den degen brâht.
mir was mit im des gedâht
daz er müeste immer bî mir wesen
unt mit mir sterben unde genesen,
wan ich mich des trôste,
ob ich in von kumber lôste,
daz er sîn zuht behielte an mir.
herre mîn, nû hât ir
wol vernomen waz ich hân
rehtes ûf den werden man:
ich behielt im daz leben sîn,
er sol von rehte wesen mîn.>
vrou flordibel diu guote
diu gedâhte in ir muote
< jâ herre got, wie sol ich varn?
ich kan nimmer daz bewarn,
wil ich swîgen, ich vlius mîn trût,
mir ist bezzer daz ich überlût
sage weich rehtes ich an im hân.>
ûf stuont diu maget wol getân
unde sprach gezogenlîch
< artûs, werder künec rîch,
ir sult ouch mîne rede vernemen.
durch elliu wîp lât iuchs gezemen
daz mir mîn reht werde hie getân.
herre mîn, ich sol hân
ein man der mîn rede tuo,
da bedarf ich iwer genâden zuo.>
der künec sprach< vrowe, nemt swes ir gert.>
dô sprach diu juncvrowe wert
< herre mîn, her gâwân
der hât vil werdikeit getân,
der sol mîn vürspreche sîn.>
der künec sprach< vrowe mîn,
daz sî im erloubet von mir.
gâwân, dû solt sprechen ir
ir wort> sprach der künec rîch.
ûf stuont der degen lobelîch
unt sprach zer meide minneclîch
< vrowe mîn, swaz ir mich
heizet reden daz tuon ich wol.
nû saget mir waz ich reden sol.>
dô sprach diu maget minneclîch
< ir wizt wol, degen ellens rîch,
daz ich tandareis, den werden man,
ûz al der werlde erkorn hân
mir zeinem amîse.
nû bin ich niht sô wise
daz ich kunde gesagen
die liebe die wir bî unsern tagen
ein ander hân erzeiget.
sîn prîs würde geneiget
hinz der missewende sicherlîch,
ob er wolde verkiesen mich
durch dehein ander vrowen,
ich wil im wol getrowen
daz er sîn triwe behalte an mir.
herre mîn, sô hât ouch ir
wol gesehen unt vernomen
wie uns unser dinc ist komen.>
gâwân sprach< vrowe, ich weiz wol
waz ich darumbe reden sol.
ir sult deheinen zwîvel hân:
tandareis, der werde man,
gên iu ganzer triwen pfliget,
ich weiz wol daz ir gesiget
an disen vrowen sicherlîch.>
dô wart diu maget vröuden rîch
von dem trôst den er ir bôt,
dâ von het ende ir meistiu nôt.
gâwân vür den künec gie,
sîn rede er alsô ane vie:
er sprach< artûs, werder künec
disiu maget minneclîch
diu bî mir vor gerihte stât
tuot kunt ir reht daz si hât
ûf tandareis, den werden man.>
von erste er sagen dô began
wie diu maget was z artûsen komen,
als ir ez ê hât vernomen,
unt wes si an in gerte
unt wies der künec gewerte
unt wie diu maget wol getân
mit tandareis dem helde entran;
dar nâch seite er rehte daz:
wie in der künec artûs besaz
unt wie in diu maget muoste ernern
unt wie dem künege verswern
muoste sîns vaters lant
unt daz der küene wîgant
vil kumbers het durch si erliten.
gâwân sprach< herre, iuch heizet biten
disiu maget diu hie stât
daz ir genâde an ir begât
unt heizt ir rehtes nemen war.,
sît tandareis, der degen klâr,
der küene man unverzaget,
durch dise minneclîche maget
zaller sîner nôt ist komen,
als ir mit wârheit hât vernomen,
sît daz ist durch si geschehen,
er sol wol der schoenen jehen
staet mit triwen âne wenken
unt sîne triwe an ir niht krenken.>
artûs der êren rîche
der vrâgte zühteclîche
die ritter unt sîn werde man
welher meide sie gestân
wolden under in allen drin,
diu von rehte den gewin
an dem ritter solde hân.
dâ saz vil manec werder man
vor dem künege rîche;
die retten sumelîche
er solt vrou flordibeln bestân,
sô ret dâ bî ein ander man
diu den degen lôste von der nôt
dâ er waere gelegen tôt
der solde er ze rehte sîn,
ouch wolde diu maget claudîn
vil guot reht zuo im hân.
sus striten umb den werden man
die juncvrowen alle drî.
artûs der ie was schanden vrî
der sprach< ez mac niht endes hân,
dise meide wol getân
die wellen daz reht sî guot.
ich wil iu sagen waz man tuot.
dise meide wol getân
suln an disen rinc stân,
sô sol mîn neve tandareis,
der degen klâr unt kurteis,
nemen swelhe er haben wil.>
da was ritter unde vrowen vil,
die jâhen alle gelîche
artûs der êren rîche
der het geret daz beste,
die kunden unt die geste
die dûhte ez alle guot getân.
der künec hiez an den rinc stân
die drî meide minneclîch,
die wâren schoene ir kleider rîch.
artûs ze tandareise sprach,
dô er in vor im sitzen sach
< neve, dû solt dir selbe weln.
dû maht dirz wol ze saelden zeln
daz du in den wirden bist gesehen,
daz dir diu êre ist geschehen,
daz dise vrowen umb dich strîtent sô
des maht dû immer wesen vrô.>
< in allen ich wol êren gan>
sprach tandareis, der werde man.
< sît ich mir selbe welen sol,
sô kan ich mir niht gewelen wol,
als mir rât daz herze mîn.>
gên der maget claudîn
er vroelîch über den rinc gie,
diu maget in minneclîche enpfie:
diu wânt der degen wol geborn
daz er si haete erkorn
vür si beide, des wart si vrô.
zuo ir sprach der ritter dô
< genâde, liebiu vrowe mîn,
iwer triwe ist an mir worden schîn
unt iwer reiniu güete.
der rîche got behüete
iwer êre unt iwer leben!
ich wil iu des mîn triwe geben
daz ich iu aller êren gan.
vrowe> sprach der junge man
< ich bite daz got iur êr bewar
unt iu behüete swie ich gevar
iwer lîp unt iwer êre.
nû wizzet, vrowe, mêre:
ich bin aller iwer êren vrô.>
urloup nam der ritter dô
von der meide unt dankte ir vlîzeclîch,
er sprach< vrowe saelden rîch,
ir hât iur zuht an mir getân
unt wizzet daz ich willen hân
daz ich iu immer dienen sol.
möht ich bî iu belîben wol
mit rehte, vrowe, daz waere geschehen,
nû wil ich iu des verjehen
daz ich ein ander wîp hân.
swaz ich iu gedienen kan
daz tuon ich, vrowe, unt wizzet daz:
ich bin iu holt ân allen haz.>
dô sprach diu minneclîche maget
zuo dem ritter unverzaget
< sît ich iu niht haben sol,
sô wizzet, herre, ich gan iu wol
aller êren sicherlîch.>
diu maget wart jamers rîch,
do der helt von ir urloup nam,
dô brach ir jamer durch die scham,
vil sêre weinen si began.
von ir gie der werde man
unt kêrte über den rinc dan
dâ er sach die maget stân,
antonîe die klâren.
alle die dâ wâren
die wanden er wolde nemen die maget.
nû kom der helt unverzaget
zuo der maget gegangen,
er wart vil wol enpfangen
von der minneclîchen maget:
si want der helt unverzaget
solde bî ir belîben,
si wânt daz er vertrîben
mit ir solde sîne tage.
dar nâch vil schiere koms in klage,
dô der ritter von ir schiet,
als ir ir triwe geriet.
tandareis stuont vür die maget,
er sprach< vrowe, iu sî gesaget,
daz iu mîn dienst ist bereit.
ir hât mit ganzer werdikeit
iwer êre wol an mir getân,
dâ von ich guot reht dar zuo hân
daz iuch diene die wîle ich hân
daz leben> sprach der werde man.
< unt wizzet, vrowe hêre,
daz ich iwer êre
immer gerne werben sol,
des sult ir mir getrowen wol.>
diu maget sprach< vil werder degen,
ich hân mich des gên iu bewegen
daz ich iu immer dienen wil
beidiu mit ernest unt mit spil;
swie ir mir gebietet,
mîn herze sich des nietet
daz ich daz tuon vil willeclîch.>
dô sprach der degen ellens rîch
< vrowe, ir sult wizzen daz
daz ich âne allen haz
leiste gerne iwer gebôt.
vrowe, ich danke iu unt got
der genâden der ir mir hât getân.
nû wil ich> sprach der werde man
< iwer lîp unt iwer leben
got in sîne genâde geben,
unt lât mich iwer urloup hân.
swaz ir mir êren hât getân
daz wil ich immer dienent sîn,
daz habet ûf den triwen mîn.>
do erschrac diu maget vil sêre.
< gedenket an iwer êre>
sprach diu maget wol getân
< unt daz ich iu gedienet hân
vil gerne swaz ich mohte:
daz iuren wirden tohte
daz tet ich willeclîche.
degen ellens rîche,
dar an sult ir gedenken,
ir sult an mir niht wenken
durch iwer selbes werdikeit.>
dô sprach er< vrowe, iu sî geseit
iu waer mîn lîp vil undertân,
wan daz ich nimmer werden kan
ûf erde deheinem wîbe
ze staet wan einer lîbe,
die mîn herz hât erkorn.
vrowe, der hân ich gesworn
unt sol ir leisten triwe
immer âne riwe.
ob des niht enwaere,
vrowe saeldenbaere,
so geloubet mir daz nindert maget
in der werlde ist betaget
bî der ich gerner wolde sîn.
nû muoz ich durch die triwe mîn
mînen eit behalten,
got muoz iur êren walten.>
dô diu maget erhôrte daz
daz der degen valsches laz
bî ir niht mohte bestân,
dô sprach diu maget wol getân
< herre mîn, sît ir bî mir
niht müget belîben, sô sît ir
got von himelrîche ergeben,
der vriste iwer werdez leben
unt gebe iu saelde unt êre,
gesehe ich iuch nimmer mêre.>
< genâd vrou>, sprach der ritter dô,
< ich bin aller iwer êren vrô.
iwer tugende ist sô vil,
daz ich vür wâr wol sprechen wil
daz man in allen rîchen
niemen zuo iu gelîchen
an tugende unde an werdikeit
möhte, des swer ich einen eit.>
der degen ellens rîche
mit urloup zühteclîche
von der minneclîchen schiet,
er gie, als im sîn herze geriet.
dâ er vrou flordibeln sach,
vür die stuont er unde sprach
< vrowe, ich hân iuch mir erwelt.>
si sprach< vil tugent rîcher helt,
dû solt mir sîn got wilkomen!
mir ist nû trûren gar benomen,
sît dich got hât von nôt erlôst,
ich hân nû ze vröuden trôst,
mîn leit hât ein ende.>
si vienc in bî der hende
unt gie vür den künec stân.
si sprach< herre, disen man
hân ich erwelt zen vröuden mîn,
mac ez mit iuren hulden sîn,
wan ich daz gelobet hân
daz ich naeme deheinen man,
ezn müge mit iuren hulden sîn.
ist ez iur wille, herre mîn,
sô wil ich disen jungen man
vil gerne zeinem vriunde hân.>
artûs sprach< vrowe mîn,
ez sol iu von mir erloubet sîn,
ich gan iu beiden êre wol.
vil gerne ich iu daz vüegen sol
daz iu ist êre unde guot,
ich hân den willen unt den muot
daz ich daz vüege swâ ich kan.>
tandareis, der werde man,
genâte dem künege rîch,
man gap die maget minneclîch
tandareis ze rehter ê.
dô wart niht gebiten mê,
der künec unt diu künegîn
wolden mit hôchzîten sîn
mit vröuden ûf dem grüenen plân.
tandareis, der werde man,
vuorte den künec sunder dan.
karel unt gâwân,
lanzilet unt gramoflanz,
iwân unt melianz,
erec, der künec von karnant,
unt diu künegîn wert erkant
unt der künec dulcemâr
unt fergulaht, der degen klâr,
an die selben sprâche gie.
tandareis sîn rede sus ane vie:
er sprach< vil lieber herre mîn,
iwer tugent ist an mir worden schîn,
ir hât vil wol an mir getân,
vil guot reht ich dar zuo hân
swaz ich iu gedienen kan.
ich wolde iuch biten, werder man,
daz ir begêt iwer êr
an den juncvrowen die durch mich her
sint komen. nû geloubet daz
die sint vor allem valsche laz
unt sint gar missewende blôz,
ez lebet an tugenden ir genôz
nindert ûf der erde.
antonîe diu werde
der tugende weiz ich niht gelîch,
er mac wol immer vröuwen sich
dem si wirt ze wîbe,
ez ist an ir lîbe
kiusche zuht unt êre,
ir herz gît ir die lêre
daz si ganzer tugende pfliget,
ir zuht vür alle zühte wiget.
diu hât sô wol an mir getân,
daz ich vil guot reht dar zuo hân
swâ ich ir êre werben sol.
herre, ich getrowe iu wol
daz ir iwer êre an mir begât
unt die maget des geniezen lât
daz si mir kom ze trôste
unt mich von dem tôde erlôste.>
artûs sprach< ich wil die maget
geben dem helde unverzaget,
mîner swester sun von norwaege,
bêâcurs dem gar untraegen,
mit dem wil ich ir lônen.
si kan ir êren schônen,
si ist uns wol genôzsam,
ir geslehte lebet ie âne scham:
poidekunjunz ir veter was
von gors der êre ie an sich las,
so ist melianz von lîz der rîch
ir vetern sun, diu minneclîch
ist von arde wol geborn.
diu saelde hât zuo ir gesworn,
si ist kiusche unt lebet mit reinem site,
ir volget wîbes güete mite.>
ze bêâcurs sprach er dô
< neve, dû maht wol wesen vrô
daz dir werden sol diu maget,
dir ist saelden tac betaget.>
bêâcurs sprach< ez stêt mîn muot,
herre, swaz iuch dunket guot
daz tuon ich willeclîche.>
dô sprach artûs, der künec rîche,
< dâ solt dû die maget nemen,
des mac dich wol gezemen.>
dô sprach der degen ellens rîche
< ich nime si willeclîche.>
des wart tandareis vil vrô,
nâch der meide sant man dô
unt nâch dem künege rîche
der vil ritterlîche
het manegen hôhen prîs bejaget.
der kom ze hove mit der maget
unde ir bruoder kandaljôn,
der het an lobe hellen dôn
wan daz er unbescheiden was,
als ich an der âventiure las.
dô sie ze hove wâren komen,
als ich daz maere hân vernomen,
artûs daz ze samene truoc
daz man die juncvrowen kluoc
gap bêâcurs, dem neven sîn.
tandareis sprach< herre mîn,
nû hât ir wol an mir getân:
daz disiu werde maget sol hân
von norwaege den künec rîch,
des bin ich vrô sicherlîch.
nû sult ir iwer êre
unt iwers lobes mêre
machen unt iwer werdikeit,
daz ir die minneclîche meit,
die vil schoenen claudîn,
bestatet nâch dem willen mîn.>
artûs sprach< daz sol sîn.
tandareis, der neve mîn,
swaz dû wil daz tuon ich.
dû solt des bewîsen mich
wem wir wellen geben die maget.>
dô sprach der degen unverzaget
< hie ist der grâve kalubîn,
...
der hât ir gedienet vil.
dar zuo ich iu sagen wil,
hie ist ir vater moralde
von dem schoenen walde,
der ist kalubînen gehaz.
ich sage iu herre, umbe daz,
den haz sul wir verrihten gar
unt geben claudîn, die maget klâr,
dem edelen grâven kalubîn.>
artûs sprach< daz sol sîn.>
der künec sant vil balde
nâch dem grâven moralde
unt nâch der schoenen tohter sîn
unt nâch dem grâven kalubîn.
artûs unde tandareis
unt jenovêr diu kurteis,
dulcemâr unt gâwân,
fergulaht unt iwân
unt der werde karel
unt lanzilet, der degen snel,
erec unt gramoflanz,
bêâcurs unt melianz,
die bâten zühteclîche
moralden, den grâven rîche,
daz er dem grâven kalubîn
gaebe die lieben tohter sîn.
moralde der truoc gên im haz,
durch ir bete er des vergaz,
ouch muoste diu juncvrowe klâr
ir haz gên im lâzen gar,
daz geschach durch die künegîn.
man gap diu schoene claudîn
kalubîn dem unverzaget.
des wart er vrô( wart mir gesaget)
wan er ie nâch ir minne ranc
mit guoten triwen sunder wanc.
dô daz nû gar verendet was,
als ich an der âventiure las,
artûs vil werdeclîch
mit manegem ritte ellens rîch
unt mit maneger vrowen gemeit
gên der tavelrunder reit,
die wol gekleidet wâren.
ich waene in manegen jâren
nie schoener hôchzît geschach,
manec panier man komen sach
al umbe unt umbe an den rinc.
artûs durch hübeschlîchiu dinc
gap tandareis, dem degen snel,
unt sîner amîen flordibel
unt dem grâven kalubîn
unt claudîn, der triutîn sîn,
pfliht über tavelrunder.
niemen habe daz vür ein wunder
daz artûs der schanden blôz
vür ander sîne genôz
lebet mit êren sunder schande,
wan in deheinem lande
sô milter künec wart nie geborn,
diu saelde hât zuo im gesworn.
ouch lebet diu küneginne
mit sô tugentlîchem sinne,
daz si vor schanden was behuot,
si was getriwe, milte unt guot,
ir tugende wâren manecvalt.
artûs mit manegem degen balt
über tavelrunder saz
unt mit maneger vrowen valsches laz.
artûs, der künec rîche,
hiez vil hêrlîche
al der liute nemen wâr.
dô man gaz, diu tugenthafte schar
huoben einen bûhurt an,
vil manec hôch gemuoter man
dâ vil ritterlîchen reit.
als mir diu âventiure seit,
dô der bûhurt ende nam,
artûs den êren ie gezam,
der lebet mit ganzer werdikeit,
mit manegem ritter unverzeit
gienc er zuo den vrowen.
man moht dâ vröuden schowen
von den hôch gemuoten werden.
ich waene ûf der erden
nie sô manec werder man
unt sô manec vrowe wol getân
sich gesamten an ein stat.
artûs die werden alle bat
daz sie mit vröuden waeren
unt trûren gar verbaeren,
ir aller vröude diu was grôz.
tandareis den helt verdrôz
daz sô lange wert der tac,
wan im an dem herzen lac
vrou flordibel, diu süeze maget,
sô daz der helt unverzaget
ir niht vergezzen kunde.
dô nû der tac begunde
sîgen unde das in kom diu naht,
dô het si sich des bedâht:
ze herberge vuor manlîch,
diu künegîn unt der künec rîch.
tandareis, den werden man,
unt die maget wol getân,
flordibeln die guoten
vor valsch die wol behuoten
unt bêâcurs den schanden vrîen
unt antonîen sîn amîen
unt den grâven kalubîn
unt claudîn, die vriundîn sîn,
der underwant sich diu künegîn.
manlîch ze herbergen sîn
vuoren dan. dô daz geschach,
diu künegîn an ir gemach
disiu sehsiu bringen hiez.
ich waen si selbe des niht enliez
unt ouch der künec rîche,
sie brâhten zühteclîche
tandareis, den degen snel,
unt die maget flordibel
in ein klein gezelt von sâmît,
daz was schoene unt niht gar wît,
dinn was geprüevet ir gemach.
artûs zuo den beiden sprach
< got müeze iwer beider pflegen!
tandareis, vil werder degen,
lâ dir wol bevolhen sîn
die maget durch den willen mîn.>
< vil gerne, herre> sprach der degen.
diu künegîn bat ir got pflegen
unt antwurt die maget wert erkant
dem ritter bî ir blanken hant,
des wart er herzenlîchen vrô.
der künec unt diu künegîn dô
vuorten bêâcurs, den werden man,
mit sîner triutinne dan
dâ im geprüevet was gemach.
der künec schimpflîchen sprach
zuo der meide< vrowe mîn,
ir sult hinte genaedic sîn
bêâcurs, mîner swester sun;
durch iwer zuht sult ir daz tuon,
wan er ist ein kint der jâre.>
dô schamte sich diu klâre,
iedoch sprach si mit zühten siten
< herre, ich sol iuch genâden biten
unde ouch dienen immer mêre.
ir hât an mit iur êre
unt iwer werdikeit getân:
daz ich von iuren schulden hân
von norwaege den künec rîch
daz diene ich immer eigenlîch,
dar zuo hân ich michel reht.
mîn triwe ist immer gên iu sleht
unt ouch gên mîner vrowen,
diu sol mir wol getrowen
daz ich ir diene die wîle ich lebe.>
< got dir saelde unt êre gebe>
sprach diu künegîn triwen rîch,
si bevalh die maget minneclîch
bêâcurs, dem werden man.
mit urloup sie giengen dan
der künec unt diu künegîn
zuo dem grâven kalubîn
unt brâhten den schoene an sîn gemach.
der künec schimpflîchen sprach
< kalubîn, vil werder degen,
got müeze iwer beider pflegen
unt gebe iu saelde unt êre.>
< genâde, künec hêre>
sprach kalubîn, der grâve wert,
< allez des mîn herze gert
daz hât ir mir gevüeget,
der êren mich benüeget.
unt wizzet, lieber herre mîn,
daz ich wil immer mêre sîn
swie ir gebiet, daz ist mîn reht,
mîn triwe ist immer gên iu sleht.>
artûs sprach< der helfe mîn
der solt dû vil gewis sîn,
ich wil dich machen rîche,
daz wizze sicherlîche.>
des genâdet im der werde man.
artûs nam urloup unt gie dan
dâ er guot gemach vant.
tandareis der wîgant
unt ouch sîn werde amîe,
flordibeln diu valsches vrîe,
vil lieplîchen lâgen,
lieplîcher liebes pflâgen,
der rehten liebes nie verdrôz.
diu minne ir herz ze samen slôz,
daz der hôch gelopte man
der werden vrowen wol getân
mit triwen nimmer mêr vergaz,
ouch schuof diu minne an ir daz
daz si sîn niht enkunde
vergezzen deheiner stunde,
daz schuof an ir der minne kraft.
vil lieplîch geselleschaft
diu was under in beiden
immer ungescheiden
unz an ir lîbes ende
ân alle missewende.
bêâcurs der valsches vrîe
unt antonîe sîn amîe
wurden ein ander holt genuoc
alsô, daz ir ietwederz truoc
des andern liebe unt sîn leit.
als mir diu âventiure seit
daz der grâve kalubîn
unt claudîn, daz wîp sîn,
ouch mit triwen wurden enein,
sô daz diu herze under in zwein
eines willen pflâgen.
diu naht sie lieplîch lâgen.
des morgens dô der tac erschein
sie wurden alle des enein
daz si niht langer lâgen dâ,
sie stuonden ûf unt giengen sâ
dâ man got ein messe sanc.
sich huop harte grôz gedranc
an artûses ringe,
ê daz man dâ gesinge.
dô der benedic wart getân,
artûs mit manegem werden man
gên der tavelrunder reit,
ouch was diu künegin gemeit
mit maneger werden vrowen komen.
jenovêr het zuo ir genomen
die drî vrowen wert erkant
die ich iu ê hân genant:
die klâren süezen flordibel,
der lîp was schoene, ir lop was hel,
unt antonîe die klâren,
diu bî ir jungen jâren
het gedienet werdikeit,
claudîn diu schoene ouch dâ reit,
diu was wol aller êren wert,
wan ir herze ie êren gert.
mit vil wunneclîchen scharn
kom der künec an den rinc gevarn
dâ er ezzen wolde
mit vröuden, als er solde.
vor im an dem ringe saz
manec werder man gên valscheit laz
unt manec vrowe minneclîch.
artûs der êren rîch
hêrlîche ob sînem tische saz,
man sach dâ vröude die wîl man az.
dô man die tische hin dan enpfie,
manlîch ze vröuden vie,
als in aller beste gezam.
artûs der het âne scham
dâ die schoensten hôchzît,
daz er vor des noch sît
nie dehein schoener gewan.
dô nû der hôch gelopte man
sîn hôchzît vollebrâhte
nâch sînen willen, als er gedâhte,
diu wert wol vierzehen tage
nâch der âventiure sage.
dô diu hôchzît ende nam,
artûs der ie âne scham
lebet mit ganzer werdikeit
( ich sage iu als mir ist geseit)
mit dem künec von frankrîche
beriet er sich werdeclîche
daz si solden grîfen zuo
unt des andern morgens vruo
ân alle missewende
der hôchzît wolden ende
mit einem turneie geben,
er kunde wol nâch êren leben.
daz dûhtes alle ritterlîch.
nû hiez der künec êren rîch
den turnei kunden über al.
dô huop sich harte grôzer schal
von der werden ritterschaft.
die dâ mit ritterlîcher kraft
wâren werdeclîche
die wurden vröuden rîche.
die zuo dem lande wâren komen
durch ritterschaft, ich hân vernomen,
des morgens dô der tac erschein
sie wurden alle des enein,
die innern unt daz ûzer her,
daz si mit ritterlîcher wer
ze velde zogten über al.
sich huop dâ harte grôzer schal,
dô sie ze velt sich machten.
vil pusînen erkrachten
vor der werden ritterschaft
die mit ganzer vröuden kraft
ietwederhalben zogten her
mit rehter manlîcher wer.
der ûz erwelte tandareis,
der degen klâr unt kurteis,
was vür komen mit sîner schar,
mit im sîn vater dulcemâr
mit sîner werden ritterschaft,
die dâ mit ritterlîcher kraft
des tages bejagten hôhen prîs;
nû was der degen kurteis,
der künec von frankrîche,
gên im komen ritterlîche;
nû kom der künec von irlant
unt bêâcurs der wert erkant
ritterlîchen gên ein ander her
mit manegem lieht gemâlten sper:
hie mit huop sich der turnei.
des tages wart manec sper enzwei
ûf dem velde gestochen
unt schilde vil zerbrochen,
vil swert wart dâ erklenget.
daz wart nû niht gelenget,
mit rehter manlîcher ger
kom verre vor den sînen her
tandareis mit einem sper,
tjostieren was sîn ger.
ouch kom gên im ritterlîch
der werde künec von frankrîch,
der wolde an im sich erholn
daz er von im muoste doln
daz er in dar nider stach,
daz ez manec vrowe sach
unt ouch diu küneginne rîch.
tandareis vil ritterlîch
hielt vor dem palas
dâ diu küneginne ûf was
unt ouch sîn werde amîe,
flordibel diu valsches vrîe,
unt antonîe diu kurteis,
diu wolde sehen wie ir amîs
des tages dâ gelunge.
ich waen si dar zuo twunge
der herzenlîchen liebe kraft.
bêâcurs mit sîner ritterschaft
den sach man ritterlîchen komen
gên dem künege, ich hân vernomen
von irlant dem rîche,
der vil ritterlîchen
vil manegen hôhen prîs bejaget.
nû hielt der degen unverzaget,
der manlîche kalubîn,
( daz markt diu schoene claudîn)
neben tandareis, dem werden man,
mit einem sper ûf dem plân;
gên den beiden hielt ritterlîch
der werde künec von frankrîch
unt der grâve von schampâne.
hie huop sich ûf dem plâne
ein schoenez tjostieren
zwischen disen vieren.
nu puniert der künec von frankrîch,
tandareis vil ritterlîch
treip ouch daz ros mit sporne dar,
vil liute nâmen ir tjoste war.
tandareis vil ritterlîch
stach den künec von frankrîch
hinderz ros ûf daz gras,
sîn sicherheit er an sich las.
dô stach der grâve kalubîn
( daz sach diu werde amîe sîn)
den grâven von schampân
hinderz ros ûf den plân
unt vienc den vil werden man.
ez wart al dâ ûf dem plân
manec ritter gevalt.
bêâcurs, der degen balt,
stach den künec von irlant
hinderz ros ûf den sant,
sîn sicherheit er enpfie.
nû hoeret wie ez ergie.
der herren künec von arragûn
kom gên dem milten pritûn,
artûs der êren rîche
valte dâ ritterlîche
hinderz ros, daz was im leit,
unt twanc in umbe sicherheit.
der hôch gelopte gâwân
der valte al dâ ûf den plân
von gruonlant der künec rîch,
dô werten in vil ritterlîch
die sînen mit den swerten,
die helde strîtes gerten.
der künec von ispâne
der vie ûf dem plâne
von lîz den künec melianz,
dô vie der künec gramoflanz
den werden künec von isenlant,
mit sîner ellenthafter hant;
von sweben der künec rîche
der stach vil ritterlîche
von ascalûn fergulaht,
den edelen künec wol geslaht,
hinderz ros ûf den plân;
von dem brunnen her iwân
der was hin umbe nâch gewant,
daz werte lanziletes hant,
der stach den künec von portigâl
hinderz ros ûf die wal;
erec, der künec von karnant,
den herzogen von prâwant
hinderz ros ûf den acker stach.
der werde tandareis ersach
daz der künec von patrigalt
umbe kêrte mit gewalt
sînen vater dulcemâr,
tandareis mit hurte dar
kom gevarn ritterlîch,
von patrigalt den künec rîch
er verre von dem rosse stach;
dennoch mêr von im geschach:
er vie den künec von schottenlant
mit sîner ellenthafter hant
unt von gors der künec meljakanz.
dâ wart man niwer schilt al glanz
durchslagen unt durchstochen
unt sper vil zerbrochen.
ich kan iu besunderlîch
von in allen niht gelîch
gesagen gar was dâ geschach,
wie dirre sluoc unt ener stach,
wie maneger nâch gewinne reit.
als mir diu âventiure seit,
dâ wart gewunnen unt verlorn.
manec ritter ûz erkorn
dâ sêre nâch gewinne ranc
den der kumber dar zuo twanc,
die hôhen nâch prîs rungen.
des muotes unbetwungen
was die edel ritterschaft.
tandareis mit heldes kraft
den prîs ze beider sît bejaget
an manegem ritter unverzaget.
dise helde lobesam
turnierten, unz in daz benam
diu naht, dô het ende daz spil.
etlîcher het verlorn vil,
sô het ouch maneger bejaget
mit heldes handen unverzaget
beidiu guot unt êre.
sie mohten nû niht mêre
geturnieren vor der naht.
nû heten sie sich des bedâht
daz sie den turnei liezen sîn:
der tac het verlorn den schîn,
dâ von muosten sie ez lân.
die künege unt ir werde man
vuoren ze herberg durch gemach.
als schiere daz geschach
daz sie ze gemache wâren komen
unt daz harnasch was von im genomen,
tandareis der ellens rîch
reit ze hove werdeclîch
mit drin künegen die er vie,
ê der turnei ergie,
den vuor ouch etlîch vürste bî.
sus kom der degen schanden vrî
geriten vür den palas
dâ diu küneginne ûf was
mit maneger vrowen minneclîch
unt artûs, der künec rîch.
nu erbeizte vor dem palas
der werde künec von tandernas
unt tandareis, der sun sîn.
ûf den palas zuo der künegîn
gie der werde dulcemâr
unt tandareis, der degen klâr,
unt der künec von frankrîche
unt von gors der künec rîche
unt von portigâl der künec wert.
artûs der ie êren gert
gên disen werden liuten gie,
vil minneclîche er sie enpfie,
sam tet diu künegîn sîn wîp;
flordibel diu den klâren lîp
truoc diu enpfie sie minneclîch
unt antonîe diu lobes rîch
unde claudîn diu klâr,
dar nâch die andern vrowen gar.
dô der anpfanc geschach,
tandareis mit zühten sprach
zuo den künegen die er vienc
dô manec grôze hurte ergienc
daz die valsches vrîen
sîner wert amîen
gaeben ir sicherheit.
der bete wâren sie bereit,
dar giengen die künege rîche,
vil gezogenlîche
gâben sie ir sicherheit,
vrou flordibel diu was gemeit.
dô diu sicherheit geschach,
artûs zuo dem künege sprach
von frankrîche?
< zuo der künegîn rîche,
mîm wîbe, sult ir sitzen gân.>
die andern wolde er niht erlân,
er satzt sie zuo der vrowen schar.
zuo der küneginne klâr
saz der künec von frankrîch.
tandareis bat zühteclîch
den werden künec von portigâl
ze flordibeln der lieht gemâl
sitzen, schône daz geschach.
zuo dem künege von gors er sprach
daz er saeze anderhalp zuo ir.
< her künec, des sult ir volgen mir>
sprach tandareis, der werde man.
der künec sprach< daz sî getân,
ich volge gerne iwer bete.>
dô saz er an der selben stete
zuo der klâren flordibel;
tandareis, der degen snel,
unt sîn vater dulcemâr
sâzen zuo der vrowen schar.
nû kom der grâve kalubîn
unt moralde der sweher sîn,
die brâhten ûf den palas
dâ manec vrowe ûfe was
mit in manec schampâneis.
dô der degen kurteis
ûf den palas kom gegangen,
der wart vil wol enpfangen
von dem künege rîche
unt von der künegîn zühteclîche,
von den andern vrowen wart im genigen,
gên im wart grüezen niht verswigen.
des genâdet in der schampaneis.
kalubîn der kurteis
bat in geben sicherheit
die sîn hant ab im erstreit
sîner amîen, der schoenen claudîn.
der ritter sprach< daz sol sîn,>
mit zühten er vür die schoenen gie,
die sicherheit si enpfie.
artûs den grâven sitzen bat
zuo den vrowen an der stat,
in vuort der grâve kalubîn
zuo der triutinne sîn
unt satzt in an ir sîten,
an der selben zîten
ir vater anderhalben saz.
kalubîn dô niht vergaz,
er saz zuo den vrowen.
nu moht man komen schowen
von norwaege den künec rîch
ûf den palas zühteclîch,
der brâht den künec von gruonlant.
mit im artûs der wert erkant
gên disen werden liuten gie,
vil minneclîch er sie enpfie,
sam tet diu küneginne rîch
unt alle die vrowen minneclîch.
dô der anpfanc geschach,
bêâcurs mit zühten sprach
< vil werder künec von gruonlant,
mir sichert iwer werdiu hant:
der sît nû ledic unt gebet si her
aller mîner saelden wer,
der süezen antonîen,
mîner werden amîen.>
der künec durch des hin nâher gie,
antonîe die sicherheit enpfie.
bêâcurs in sitzen bat
zuo ir, an der selben stat;
der künec saz zühteclîchen dar,
bêâcurs, der degen klâr,
anderhalben zuo ir saz.
artûs des schenken niht vergaz:
man truoc mit im zer tür hin în
manegen kopf guldîn,
man bôt in daz trinken dar
den rittern unt den vrowen klâr.
dô daz schenken geschach,
daz volc vuor gar an ir gemach.
dulcemâr der êren rîch
vuort mit im den künec von frankrîch
unt von gors den künec vuort er dan,
ouch vuort mit im der werde man
von portigâl den werden degen.
artûs bat ir got pflegen,
sie vuoren dan an ir gemach.
dar nâch vil schiere daz geschach
daz bêâcurs der wert erkant
sant den künec von gruonlant
dâ sînes landes vürsten lâgen
die sîn mit êren pflâgen.
moralde der vuorte dan
mit im wol den gelopten man
von schampâne den rîchen
unt pflac sîn werdeclîchen.
der hôch gelopte tandareis
unt bêâcurs der kurteis
unt der grâve kalubîn
die muosten bî artûsen sîn,
wan sie noch wârn in sîner pflege.
artûs nâch êren alle wege
warf mit ganzer werdikeit,
des wart im lobes vil geseit.
ir ezzens wil ich gar gedagen
unt suln ein ander maere sagen
wie man des gedâhte
daz man ze gemache brâhte
den künec unt die vriunde sîn,
an den er sîne tugent schîn
vil dicke tet mit werdikeit.
dô was sunder bereit
driu bette hêrlîch.
tandareis der ellens rîch
mit sîner amîen
flordibeln der valsches vrîen
mit urloube slâfen gie.
artûs dô des niht enlie,
er bat sie haben guote naht.
bêâcurs der wol geslaht
gie slâfen unt daz wîp sîn,
kalubîn unt claudîn
vuoren slâfen al zehant
unt tandareis der wert erkant,
artûs gap in guote naht.
sus schieden sie sich âne braht,
der künec vuor dâ er vant gemach.
des morgens dâ der tac ûf brach
sie stuonden ûf unt giengen dan
dâ des küneges kappellân
gote ein reine messe sanc.
artûs der ie nâch êren ranc
hiez durch hübeschlîchiu dinc
an der tavelrunder rinc
alle tavelrunder komen.
dô sie daz heten vernomen,
ritterlîch sie kômen dar
mit maneger panier lieht gevar.
die drîe künege rîche
brâht man ritterlîche
an der tavelrunder rinc
( daz wâren hübeschlîchiu dinc!),
mit einem buhurt daz geschach.
nû was bereit zehant dar nâch
ûf die tavelrunder
diu dort stuont besunder
beidiu tischlachen unde brôt.
artûs, der werde künec, gebôt
daz man dâ diente zühteclîch.
artûs wolt vil werdeclîch
sîn geste unt sîn werde man
von im lâzen scheiden dan
mir êren, als sîn site was.
dô man nû ûf dem grüenen gras
mit grôzen vröuden hete gaz,
manec werder man gên valscheit laz
bî artûs dem künege sâzen.
ich waen die niht vergâzen,
dô sie von dem tische dan
kômen, sie huoben aber an
ein bûhurt nâch ritters siten,
dâ wart vil kunstlîch geriten.
dô der bûhurt ein ende nam,
artûs den êren ie gezam
unt tandareis, der degen snel,
gie vür die schoenen flordibel
unde bâtens zühteclîch
daz si den künec von frankrîch
liez ledic sîner sicherheit.
diu schoene sprach< ich bin bereit,
swes iwer wille an mich gert
des sît alles gewert.>
diu vrowe klâr unde gemeit
lie ledic dô ir sicherheit
die drîe künege rîche,
den von gors unt den von frankrîche
unt von portigâl den werden man.
antonîe lie ledic sân
den werden künec von gruonlant,
claudîn diu wert erkant
lie ledic den werden schampâneis.
artûs den vrowen kurteis
mit zühten danken dô began.
dâ wart manec werder man
lâzen ledeclîche,
daz schuof der êre rîche
artûs, der zühte houbetman.
mit urloup schieden dô von dan
die vier künege rîche
von dem künege zühteclîche
unt von der künegîn wert erkant
unt von den vrowen alle sant.
artûs der bevalh sie got
mit guoten triwen âne spot.
von dannen schieden sie zehant.
die geste die dar in daz lant
durch ritterschaft wâren komen
von den wart urloup genomen
zem künege unt zer künegîn.
artûs tet sîner milte schîn,
die geste unt sîne werde man
liez er von im scheiden dan
mit rîcher gâbe volleclîch.
dâ wart daz varnde volc vil rîch,
die enpfiengen grôzer gâbe teil,
sie wurden vrô unde geil.
dô nû die geste unt sîne man
von im alle wâren dan
die dâ niht langer wolden sîn,
der künec unt die künegîn
bâten zühteclîchen
tandareis den ellens rîchen
daz er noch langer dâ belibe
unt die zît bî in vertribe.
daz versaget in der werde man,
er wolt niht langer dâ bestân.
daz was dem künege artûs leit
daz der degen unverzeit
niht langer bî im wolde sîn.
jenovêr diu künegîn
sprach< tandareis, neve mîn,
sît dû niht langer wil hie sîn,
sô wil ich dich durch triwe biten,
daz vernim mit guoten siten,
gewer mich des ich dich biten wil,
des sî wênic oder vil.>
< vrowe, swes iwer wille gert,
des sul ir alles sîn gewert.>
si sprach< sô wil ich biten dich
daz dû noch gesehest mich
dû unt dîn werde amîe,
flordibel diu valsches vrîe,
doch in dem jâre zeiner stunt,
sô wirt mir aber vröude kunt.>
daz lobet ir der degen snel
unt diu süeze flordibel,
des wart diu küneginne vrô.
urloup nâmen sie dô
tandareis unt sîn amîe,
flordibel diu valsches vrîe,
von der küneginne rîch
unt dankten ir vlîzeclîch
der triwen die si het getân.
tandareis, der werde man,
sprach zer künegîn< vrowe mîn,
ich wil mit triwen immer sîn
swie ir mir gebietet,
mîn herze sich des nietet,
ich leist mit triwen iwer gebot.
vrowe, ich wil bevelhen got
iwer lîp unt iwer êre.>
diu küneginne hêre
kuste flordibeln unt sprach:
< hâst dû deheinen ungemach
bî mir erliten dêst mir leit,
unt wizze vür die wârheit,
ich bin dîner êren vrô.>
vrou flordibel diu dankt ir dô
swaz si ir êren het getân:
daz tandareis, ir lieber man,
was wider komen in daz lant,
den rât diu küneginne vant
unt gâwân der ellens rîch.
flordibel vil minneclîch
von der küneginne schiet,
als ir ir triwe geriet.
sie beide sêre weinden,
mit triwen sie daz meinden
daz sie sich scheiden solden,
dâ von sie kumber dolden;
jenovêr diu triwen rîch
mit kleinoeten minneclîch
si flordibel sande
von ir heim ze lande.
sus schieden sie sich beide dâ.
bêâcurs der gerte ie sâ
urloup von der künegîn
unt ouch diu werde amîe sîn,
antonîe diu klâre.
diu sprach ân alle vâre
< vrowe, saelden rîche,
ir hât genaedeclîche
iwer êre an mir getân,
wan ich von iuren schulden hân
von norwaege den künec rîch;
swaz ich dem degen lobelîch
tandareis gedienet hân,
dem vil tugenthaften man,
daz hat er widerdienet wol.
von rehte ich immer biten sol
umb iwer beider êre:
mir hât der degen hêre
vergolten wol mîn arbeit
die ich hân an in geleit;
ich hân von iwer beider rât
ein man der âne missetât
kan vil werdeclîchen leben,
die genâde hât mir got gegeben.
sît ich sîn niht haben sol,
so kunde ich nimmer alsô wol
mîn lîp ze hoeherm werde
bestaten ûf der erde
den hinz mînem lieben man.
von iur beiden gnâden ich den hân,
des sol ich immer mêre
got umb iwer êre
biten al die wîle ich lebe
daz er iu saelde unt êre gebe.>
diu künegîn sprach< vrowe mîn,
ich wil mit triwen immer sîn
swie sô ir gebietet mir.
vrowe, ich gan iu wol daz ir
mit saelden lebet, daz ist mîn reht;
mîn triwe ist immer gên iu sleht.
daz ir tandareisen hât ernert,
swaz iu êren wider vert
des bin ich von herzen vrô.>
antonîe diu nam urloup dô
von der künegîn, diu bevalh si got
mit guoten triwen âne spot
unt gap ir kleinoete rîch,
des genâdet ir diu minneclîch.
bêâcurs urloup nam.
si kust den degen lobesam,
si sprach< vil ellens rîcher degen,
got müeze dîner êren pflegen!
lâ dir wol bevolhen sîn
antonîe durch den willen mîn.>
< vrowe> sprach der werde man
< swaz ich ir gedienen kan
daz tuon ich willeclîche.>
mit urloup zühteclîche
schiet der werde degen klâr
al dâ von der vrowen schar.
dulcemâr, der werde man,
schiet mit urloube dan
von sîner niftel, der künegîn.
si sprach< vil lieber oeheim mîn,
mit triwen ich dich biten wil,
flordibel mîn gespil
die lâ dir wol bevolhen sîn.>
er sprach< vil liebiu niftel mîn,
si sol gewalteclîche
gebieten in mînem rîche
reht als ich selbe unt mîn kint,
alle die mir holt sint
die sulnt ir bieten êre.>
von der küneginne hêre
schiet er mit urloube dan,
vrou jenovêr kuste sân
ir oehein unt bat sîn got pflegen.
der vil ellens rîche degen
schiet mit urloube dan
von al den vrowen wol getân.
der werde grâve kalubîn
unt claudîn daz wîp sîn,
unt der grâve moralde
von dem schoenen walde
urloup nâmen zühteclîch
von der küneginne rîch.
dô bat si got ir êren pflegen
unt sie niht lâzen under wegen
si gap in gâbe rîche.
sie vuoren vroelîche
hin heim zuo ir lande.
vil gar ân alle schande
lept artûs unt diu künegîn
mit êren âne valsche pîn?.
dô sie nû urloup heten genomen
unt von der künegîn wâren komen
zuo dem künege rîchen,
sie nâmen zühteclîchen
urloup von dem werden man.
artûs der wolt des niht enlân,
er wolde mit in rîten,
ouch gap er an den zîten
dem werden grâven kalubîn
unt moralde dem sweher sîn
gâbe die in mohte gezemen
unt dies mit êren mohten nemen.
artûs, der werde man,
reit mit in ze velde dan
unt vil manec ritter wert.
mit zühten urloubes gert
tandareis, der degen snel,
unt diu schoene flordibel
unt der werde dulcemâr.
tandareis ân alle vâr
sprach gezogenlîche
ze artûs, dem künege rîche,
< herre, ir hât an mich geleit
die êre unt ouch die werdikeit
der ich niht verdienen kan.
got weiz wol daz ich hân
den willen daz ich immer mêr
iu dienn wil, werder künec hêr,
diu jâr diu ich hân ze leben:
ir hât mir êren vil gegeben.>
dô sprach artûs, der werde man,
< hân ich dir liebes iht getân,
daz ist mir liebe sicherlîch.
nû lobe mir, degen ellens rîch,
daz dû schiere komst zuo mir,
ich sol des wol getrowen dir
daz dû mich lange mîdest niht.
swenn dich mîn ouge niht ensiht
unt ander mîn kunne,
sô hân ich kleine wunne.
unt lâ dir wol bevolhen sîn
flordibel durch den willen mîn.>
daz lobet im der degen snel;
tandareis unt flordibel
nâmen urloup zühteclîch
von artûs, dem künege rîch,
sam tet der künec dulcemâr.
sie schieden sich ân alle vâr
mit triwen minneclîche.
bêâcurs der rîche
begunde urloubes gern,
des muoste in der künec gewern.
artûs bat sîner swester sun
sîn zuht an antonîen tuon,
daz lobet im der werde man.
sus nam er urloup von im dan,
sam tet sîn werde amîe,
diu süeze antonîe,
unt dankten vlîzeclîche
artûs, dem künec rîche,
swaz er in êren het getân.
nû bevalh sie got der werde man.
moralde unt kalubîn
unt diu schoene claudîn
nâmen urloup zühteclîch
von artûs dem künege rîch.
artûs gap in süezen segen
unt bat ir got von himel pflegen
unt sprach zem grâven kalubîn
< ir sult haben die helfe mîn
die wîle uns scheidet niht der tôt.>
kalubîn sîn nîgen bôt
artûs dem künege wert erkant,
mit vröuden rûmten sie daz lant.
ich bin des niht gelêret
war manlîch hin kêret,
daz ich kunne gesagen daz.
artûs, der künec valsches laz,
vuor gên pritanjen in daz lant
mit sîn massenîe wert erkant,
gên kanves herre lanzilet,
gramoflanz vuor an der stet
gên roisawenz in daz lant,
dô kêrte karel zehant
gên sînem lant z anferre;
von lîz der vurst herre
der vuor mit sînen rittern dan,
gên sînem lant her iwân,
erec vuor gên testregeis,
her gâwân gên lugereis,
gên askalûn fergulaht,
der edel künec wol geslaht,
bêâcurs gên norwaege
gên valscheit der traege
mit sîner werten amîen,
der süezen antonîen.
tandareis der ellens rîch
von in allen zühteclîch
nam urloup, sam tet der vater sîn
unt flordibel, diu het liehten schîn,
von in allen urloup nam.
ir schoene diu was âne scham.
vür wâr ich daz wol sprechen mac:
zuo der schoene diu si pflac
sô het si tugent manecvalt,
gar in des wunsches gewalt
was ir lîp gemezzen,
an ir was niht vergezzen,
swaz vrowen lîbe wol gezam,
si pflac wîplîcher scham.
swer scham hât der hât êre.
ich wil iu sagen mêre:
swelh wîp schame minnet
unt nâch êren sinnet
mit kiusche unt mit güete
unt mit rehter diemüete
diu verdienet gotes hulde wol,
si muoz die werlt ouch haben vür vol;
diu ir wîpheit rehte tuot
diu ist got liep, der werlde guot.
wîp daz ist ein hôher name.
ich wil iu sagen daz diu schame
man unt wîben wol gezimt,
von aller ungetât si nimt
beidiu man unde wîp.
wol ir diu hât sô kiuschen lîp,
daz si valsches sich bewiget
unt rehter wîbes güete pfliget!
immer saelic sî der man
der nâch êren werben kan!
dem mac sich niht gelîchen,
daz wizzet sicherlîchen,
niwan ein êre gerndes wîp,
saelic sî ir beider lîp!
vür wâr ich daz wol wizzen kan,
ez sî wîp oder man,
der durch sînen kranken muot
sînen site alsô tuot,
daz er daz vernihte hât
swâ man in zîhet missetât,
vor dem wort behüete got
diu reinen wîp, dêst niht mîn spot,
den gan ich aller êren wol.
dar nâch spriche ich als ich sol
( ich mein die krank gemuoten,
vil saelic sîn die guoten!):
swelhes herze ist tugent laere
dem ist daz als unmaere
spricht man im übel oder wol.
den lobe ouch ich als ich sol,
die guoten wil ich êren,
ir lop mit worten mêren.
sô wol den man den got gewert
eins wîbes diu sîns willen gert,
dem hât got êre vil gegeben.
sô muoz ouch der mit sorgen leben
dem got ein sölih wîp gît
diu sich des vlîzet aller zît
dâ von ir man swaere hât
unt nimmer niht des begât
dâ von er vröude gehaben müge
unt nindert sînen willen tüge:
dem hât got sicherlîche
ein hellewîze ûf erterîche
unt grôzen kumber gegeben,
wan der muoz mit sorgen leben
beidiu naht unde tac.
vür wâr ich daz sprechen mac:
swelh wîp ir man niht liep hât
daz ist ein grôziu missetât,
unt diu sîn meisterîn wil sîn
( daz habet ûf den triuwen mîn)
diu gewinnet selden êre.
ich wil iu sagen mêre:
swelh wîp kan nâch êren leben
der hât got saelden vil gegeben.
ich wil iu sagen sunder spot:
ein wîp diu hât lôn ze got
alles des si êre hât;
umb die man ez anders stât:
ein man hât êre des er hât sunde.
allen vrowen ich daz kunde
daz sie nâch wîbes êren werben,
so enkan niht verderben
ir lop hie ûf erden.
si wirt in hôhem werde
gesetzet in daz himelrîche,
daz wizzet sicherlîche,
diu valsche vert ouch dar si sol,
daz weiz ich mit der wârheit wol.
solt ich sprechen daz ich weiz unt kan
beidiu von wîben unt von man,
der rede würde al ze vil,
dâ von ich ir geswigen wil
unt wil wider an mîn maere komen.
ir hât daz ê wol vernomen
wie sich schiet diu ritterschaft
die mit ritterlîcher kraft
bî artûs, dem werden man,
vor sabins ûf dem grüenen plân
wâren werdeclîche,
manec ritter ellens rîche
der was ieclîcher in sîn lant.
tandareis der wert erkant
er unt sîn vater dulcemâr
unt flordibel diu lieht gevar
vuoren heim gên tandernas
dâ sîn vater herre was.
dô er nû nâht zem lande,
der künec boten sande
der künegîn anticonîen
vor valscheit der vrîen
unt hiez ir sagen maere
daz der lobebaere
tandareis der wîgant
mit im kaeme in daz lant
unt braeht mit im die vrowen wert
flordibeln der herze ie gert
tugentlîcher werdikeit.
dô daz der vrowen wart geseit,
dô wart si vröuden rîche.
< sô wol mich inneclîche>
sprach diu küneginne dô
< ich wil nû immer wesen vrô,
sît mir mîn kint her wider kumt.
an mînen vröuden mich daz vrumt,
mir kan nû leides niht geschehen
daz ich in vroelîch sol gesehen
unt flordibeln, die tohter mîn,
des muoz got immer geêret sîn.>
dem boten gap si botenbrôt,
hundert marc von golde rôt,
der ir diu maere gesaget.
dulcemâr der unverzaget
unt tandareis, der degen snel,
unt diu schoene flordibel
mit vröuden in daz lant riten.
diu künegîn unsanft het vermiten,
anticonîe sande
ir boten in dem lande
nâch rittern unt nâch vrowen,
ob sie wolden schowen
ir vriunt die wider in daz lant
riten. dô kom dar zehant
die besten von dem lande gar,
ritter unt vrowen mit maneger schar
die dâ heime wârn bestân.
mit den vuor diu künegîn dan
gên ir sun ein tageweide
mit vröuden sunder leide,
si vröut sich daz si solde sehen
ir sun, dâ was an ir geschehen
liebe, des ich waenen wil.
nû kom ouch an dem selben zil
der wirt vroelîch in daz lant
unt sîn sun der wert erkant
unt flordibel sîn amîe.
diu künegîn valsches vrîe
enpfie vil vroelîche
den degen ellens rîche,
ir sun, von langer reise.
der klâre kurteise
dankt der liebe muoter sîn.
in kust diu künegîn
vil lieplîche unde sprach
< ein ende hât mîn ungemach,
sun, sît ich dich hân gesehen,
mir kan nû leides niht geschehen.>
< genâd, vrou> sprach der junge man.
von ir sun kêrt si dan
dâ si flordibeln sach,
die kuste si vroelîch unde sprach
< herzenliebiu tohter mîn,
dû solt got willekomen sîn,
ich bin dîner künfte vrô.>
< genâd, vrou> sprach diu schoene dô
< ich getrowe iu genâden wol,
vil gerne ich immer dienen sol
daz ir mir genaedic sît.>
diu künegîn sprach< ân allen strît
dû solt gewaltic vrowe sîn
über allez daz dâ heizet mîn.>
des wart diu reine süeze vrô.
gên ir wirte reit si dô
unt enpfienc in vroelîche.
diu küneginne rîche
enpfie die ritter alle,
sie vuoren dan mit schalle
gên der stat ze tandernas.
vor der stat ûf dem gras
wârn dâ herberge genomen.
dô sie nû wârn ze gmache komen,
der künec hiez wol nemen wâr
der ritter die mit im komen dar,
er wolde ir keinen dannen lân:
durch sînen sun, den werden man,
wolde er haben ein hôchzît
ûf dem grüenen anger wît.
diu hôchzît wart gesprochen
über sehs wochen,
dar zuo kom manec werder man
unt manec vrowe wol getân.
die landes herren alle
die enpfiengen wol mit schalle
tandareis, den degen snel,
unt diu schoenen flordibel;
vil manec vrowe wol getân
enpfiengen wol den werden man
unt ouch sîn werde amîen,
flordibeln die valsches vrîen.
sie wâren sîner künfte vrô.
mit triwen wart in allen dô
gedanket von in beiden.
ich wil iuch des bescheiden
wie diu hôchzît ende nam.
der künec lie âne scham
sîne mâge unt sîne man
mit rîcher gâbe von im dan
scheiden minneclîche,
er gap in gâbe rîche.
sus nam diu hôchzît ende
ân alle missewende.
dô sie nû alle komen dan
beidiu mâge unt sîne man,
der werde künec dulcemâr
unt tandareis, der degen klâr,
unt sîn muoter anticonîe
unt flordibel diu valsches vrîe
vuorn ûf die burc ze tandernas.
als ich an der âventiure las,
dâ wart ir harte wol gepflegen.
tandareis, der werde degen,
unt sîn muoter anticonîe
vor valscheit diu vrîe
unt flordibel diu schoene
diu gewissen âne hoene
unt der werde dulcemâr
beliben hie mit vröuden gar
in ir eigen lande
vil gar ân alle schande.
tandareis, der degen wert,
des herze niht wan êren gert
eins tages bî sînem vater saz
unt bî sîner muoter valsches laz
unt bî sîner amîen,
flordibeln der valsches vrîen,
dâ saz vil vrowen minneclîch
unt manec ritter ellens rîch.
sîm vater sagen er began
daz er dâ ze malmontân
grôzer êren het gewalt
unt dar zuo hordes ungezalt
unt daz im gewalteclîche
mermîn daz künecrîche
diente unt wie er daz gewan.
sîn vater bat der werde man
daz er mit im rite dar.
dô sprach der künec dulcemâr
< ich wil mit dir, sun mîn,
ich unt ouch diu muoter dîn
gên mermîn in daz lant.>
des vröute sich der wîgant.
langer wart dâ niht gespart,
sie bereiten sich zer vart
mit rittern unt mit vrowen schar,
sie vuoren vroelîche dar.
diu senfte süeze flordibel
mit tandareis, dem degen snel,
vil gerne vuor gên malmontân,
mit vröuden vuoren sie dô dan
gên mermîn in daz lant.
dô man diu maere bevant
in dem lant ze mermîn
daz er kaeme mit den vriunden sîn,
dô man vernam daz maere
daz der degen komen waere
der daz mit strîte gewan
an karidôz, dem starken man,
des wurden die ritter alle vrô
die zuo dem lande gehôrten dô,
sie bereiten sich ze sînem komen.
als ich daz maere hân vernomen,
die ritter unt die vrowen
die wolden gerne schowen
den vil küenen wîgant
der mit ellenthafter hant
sô manec êre het erstriten.
gên dem helde sie dô riten
wol ein tageweide,
ûf einer schoenen heide
kômen sie zem wîgant
unt enpfiengen in vroelîch in daz lant
unt ouch den werden vater sîn
unt sîn muoter diu künegîn
unt ouch diu süeze flordibel.
nû danket in der degen snel
unt ouch sîn vater wert erkant,
sie vuoren vroelîch in daz lant.
flordibel unt diu künegîn rîche
die dankten zühteclîche
den rittern unt den vrowen.
man moht dâ vröude schouwen
von dem volc daz man vant:
daz in der werde wîgant
was wider komen des wârn sie vrô.
mit vröuden riten sie dô
gên einer stat veste,
diu schoenste unt diu beste
die sie ie gesâhen,
vürwâr sie des jâhen,
diu was geheizen karmil.
dar inn lac hôher turne vil
unde ein rîcher palas,
der hôch unde wît was.
in die schoenen stat sie riten.
dâ wurden sie mit vröuden siten
enpfangen hêrlîche.
daz volc wart vröuden rîche,
daz in was der degen komen
von dem sie heten vernomen
sô grôz tugent unt manheit sagen:
vil ungelîche einem zagen
sluoc er die vier risen tôt
unt schiet daz lant von grôzer nôt.
sie heten ungemach genuoc:
sît in der rise ir herren sluoc,
sît muostens kumber dulden
von der risen schulden
unz sie erlôst der wîgant
mit sîner ellenthafter hant.
mit vil hêrlîchen siten
durch die stat sie dô riten
ûf den hof( wart mir geseit),
der was wît unde breit,
da erbeiztens nider an der stat.
diu âventiure uns wizzen lât,
daz hûs was hêrlîch
schoene unde guotes rîch,
als sîn ein künec gedâhte
der ez mit rîcheit volbrâhte,
den sluoc der rise mit sîner hant.
sît muoste dienen im daz lant,
unz sie erlôste tandareis,
der degen klâr unt kurteis.
sie wâren sîn ze herren vrô.
die zuo dem lande gehôrten dô
die wâren komen alle
mit vroelîchem schalle
ze karmil in die stat.
tandareis die werden bat
vürsten grâven dienestman
die in ze herren wolden hân
daz sie willeclîche
sîm vater dienten alle gelîche
unt der werden muoter sîn.
sie sprâchen< lieber herre mîn,
wir leisten gerne iwer gebôt.>
rîche unt arme lobeten got
daz sie ze herren solden hân
tandareis, den werden man,
des küneges sun von tandernas.
in dem hûs unt ûf dem palas
schuof man den gesten guot gemach,
von den lantliuten daz geschach,
die pflâgen ir vil werdeclîch.
dô tandareis der ellens rîch
al dâ geruot nâch sîner vart,
mit sîm vater er des ze râte wart,
do er sich des landes underwant,
daz der degen wert erkant
wolt an den selben zîten
gên malmontâne rîten.
ze der vertes schiere wârn bereit.
tandareis der unverzeit
unt sîn vater dulcemâr
unt swer mit im was komen dar
die vuorn mit im gên malmontân,
sîns landes vürsten vuorte er dan
unt ein teil sîner werden man,
sus kom der helt ze malmontân
geriten werdeclîche.
liodarz der rîche
vergaz sîner swaere,
dô man im seit diu maere
daz tandareis waere komen
( daz het er gerne vernomen)
unt daz er braehte in daz lant
sînen vater wert erkant
unt mit im die muoter sîn,
von tandernas die künegîn,
unt sîne werde amîen,
flordibel die valsches vrîen.
liodarz der unverzeit
gên disen werden liuten reit
unde enpfie sie werdeclîch,
tandareis den ellens rîch
unt ouch den werden vater sîn
unt sîn muoter die künegîn
unt flordibel die wert erkant,
swaz sie ritter brâhten in daz lant
die enpfienc er werdeclîch.
tandareis der ellens rîch
dankt dem werden degen klâr,
sam tet sîn vater dulcemâr
unt sîn muoter zühte rîch
unt flordibel diu minneclîch,
die ritter unt die vrowen alle,
mit vroelîchem schalle
riten sie ûf die burc dan.
tandareis, der werde man,
schuof den liuten guot gemach.
ze sînem vater er dô sprach
< vater, ir sult gewaltic sîn
alles des daz heizet mîn,
mîn muoter sol gebieten
unt sich mit mir nieten
swaz mir ist êren undertân,
daz sult ir beide mit mir hân
alsô gewalteclîche
als da heime in iurem rîche.>
dô sprach der werde dulcemâr
< sun, ich weiz daz wol vür wâr,
swaz dû hâst daz ist wol mîn.
swaz ich hân daz ist dîn,
des waene ouch dir dîn muoter giht.
ich hân vor dir geteilet niht.>
tandareis sprach< herre mîn,
ez sol ungeteilet sîn
swaz wir haben die wîl wir leben.
ir sult lîhen unde geben
swem ir welt unser guot,
ich hân den willen unt den muot,
daz ich iu vil wol des gan.>
< dâ enzwîvel ich niht an>
sprach dulcemâr der rîche.
man brâht vil werdeclîche
ritter unt vrowen an guot gemach
unt pflac ir wol. zehant dar nâch,
dô sie geruoten siben tage,
nâch der âventiure sage
tandareis beriet sich des
( welt ir vernem ich sage iu wes)
mit dem werden vater sîn
unt mit den vürsten von mermîn
daz er die geste sande
mit rîcher gâbe ze lande
die bî im niht wolden bestân.
liodarz, dem werden man,
dem gap er gâbe rîche
unt dankte im vlîzeclîche
sîns dienstes unde sîner triwen.
er sprach< iuch sol niht riwen
iwer dienst unt iwer arbeit
die ir hât an mich geleit.
ich widerdiene ez sicherlîch>
sprach tandareis der ellens rîch.
< wir sulen ungescheiden sîn,
daz habet ûf den triwen mîn.>
dô sprach sîn vater dulcemâr
< mîn dienst sult ir haben vür wâr
unt allez daz teilen mac mîn hant.>
liodarz der wîgant
sprach< herr, mir ist vergolten wol.
iurm sune ich immer dienen sol,
wan er mich lôste von nôt;
dô ich waere gelegen tôt,
dô kom er unde nerte mich,
dâ von ist michel reht daz ich
im diene al die wîle ich hân
daz leben> sprach der werde man.
liodarz, der degen lobesam,
von im mit zühten urloup nam.
tandareis sprach< vriunt mîn,
teschelarz, dem vater dîn,
sage mînen dienst getriwelîch.>
dulcemâr, der künec rîch,
sprach< teschelarz erkenne ich wol,
mîn dienst er ouch haben sol
mit ganzen triwen lûterlîch.>
< genâde, künec triwen rîch>
sprach liodarz, der werde man,
mit urloup schiet er von dan
von den zwein künegen rîch
unt von den vrowen minneclîch
unt von den rittern alle sant,
mit vröuden rûmet er daz lant.
tandareis bî dem boten sîn
sant dem grâven kalubîn
zwêne soumaere,
die wâren geladen swaere
mit silber unt mit golde:
dâ mit erm gelten wolde
daz ros daz im der werde degen
gap, dô im was tôt gelegen
in der brücke daz ros sîn
dâ er die maget claudîn
von im mit strîte lôste
unde ir kom ze trôste.
daz ros galt er im sô,
daz er wart der gâbe vrô.
tandareis, der degen klâr,
sant dem grâven kilimâr
( ich hoere diu âventiure sagen)
sô meist mohten getragen
vier ros golt unt silber guot,
wan er truoc im vil holden muot.
er enbot dem grâven kilimâr
daz er im waer mit triwen gar
holt ân allen valschen wanc
unt hiez im des sagen danc
daz er im gap sîn stiure,
dô in diu vil gehiure
antonîe diu werde sande
ze dem turnei âne schande.
dô disiu prêsente rîch
kom dem degen lobelîch,
kilimâr dem triwen rîchen,
dô dankte er vlîzeclîchen
tandareis sîner triwen.
er sprach< mich mac niht riwen
swaz ich im gedienet hân,
mir hât der hôch gelopte man
mîn arbeit vergolten wol,
von rehte ich immer dienen sol
im, swie er gebiutet mir.>
er sprach zem boten< vriunt, sô ir
bî mir langer niht welt sîn,
sô saget dem lieben herre mîn
ich sî vür wâr sîn dienestman
unt bin im dienstes undertân.>
der bote sprach< daz tuon ich.>
hie mite scheiden sie sich.
der bote vuor heim zehant
dâ er sînen herren vant.
dem seite er diu maere
daz im kilimâr waere
mit triwen dienstes undertân
unt daz der wol gelopte man
im dankt mit triwen vlîzeclîche
sîner gâbe rîche.
tandareis, der degen klâr,
sprach< wie gehabet sich kilimâr?>
der bote sprach< er gehabet sich wol.
von im ich iu daz sagen sol
daz er mit dienst wil immer sîn
swie ir gebietet, herre mîn.>
tandareis der sprach dô
< ich bin aller sîner êren vrô.
er hât mir êren vil getân,
vil guot reht ich dar zuo hân
daz ich in immer rîche.
daz tuon ich willeclîche,
er hât immer mîne gebe
al die wîle unde ich lebe,
des sol er vil gewis sîn.
sîn triwe diu wart an mir schîn,
dô mich diu tugent rîche
antonîe sant vil ritterlîche
von ir die werdeclîchen vart,
dâ von ich sît noch ledic wart,
zem turneie, daz ist wâr.
dô gap der grâve kilimâr
mir harnasch ros swert helm unt schilt,
vil lützel in gên mir bevilt
swaz er mir gedienen mohte,
als sîner milde wol tohte:
da von ist mîn reht sicherlîche
daz ich in immer rîche.>
alsô sprach der werde man.
hie sule wir dise rede lân
unt lât iu sagen wie ez ergie
tandareise. der was hie
unt sîn vater dulcemâr
mit den rittern unt mit vrowen schar
ze malmontân
mit wârheite sunder wân,
daz tandareis unt dulcemâr
der liute nam mit vlîze war
daz man ir pflac ze prîse.
dulcemâr der wîse
unt tandareis der milde
den tugent nie bevilde
die kunden wol nâch êren leben
unt alsô mildeclîchen geben,
daz man in milde von rehte jach.
den grôzen turn man ûf brach,
der was vol von grunde gar
( daz ich sage daz ist wâr)
von silber unt von golde,
als ez der rise wolde
der in het gevüllet gar.
tandareis, der degen klâr,
kunt niht daz guot ze horde legen,
ez gap sô willeclîch der degen
armen unde rîchen
sîn gâbe sô mildeclîchen,
dâ von ich wunder möhte sagen.
ich waen nie bî sînen tagen
ein man sô milder wart gesehen,
des muosten alle die jehen
die dâ bî im wâren.
in sînen jungen jâren
kunt er nâch êren strîten.
des erhal sîn lop vil wîten
in vil manegem lande.
vil gar ân alle schande
lept tandareis, der degen klâr,
unt sîn vater dulcemâr,
flordibel unt diu muoter sîn.
an den was groziu tugent schîn,
die liepten sich den liuten sô,
daz man ir was ze sehende vrô.
nû hoeret wie ez dô ergie.
tandareis des niht enlie,
er besatzt die burc ze malmontân;
er unt sîn vater vuoren dan
flordibel unt diu muoter sîn
in daz lant ze mermîn
ze karmil in die stat.
diu âventiure uns wizzen lât,
dâ wolt sich kroenen der degen wert,
des heten an den helt gegert
die vürsten von mermîn.
tandareis mit den vriunden sîn
wolde eine hôchzît hân
vor karmil ûf dem plân.
diu hôchzît wart gesprochen
über sehs wochen.
dar kom vil manec werder man
unt manec vrowe wol getân,
die gerne wolden schowen
den künec unt die vrowen,
dâ sie beidiu krône
wolden tragen schône
mit küneclîcher werdikeit.
ich sage iu als mir ist geseit,
dô ritter unde vrowen gar
wâren komen mit maneger schar
ze karmil ûf den plân,
tandareis, der werde man,
hiez wol der liute nemen war,
der ritter unt der vrowen gar
die zuo der hôchzît wâren komen.
ich sage iu als ichz hân vernomen,
diu hôchzît was gesprochen
reht in der pfingestwochen.
an dem phingesttage vruo
der künec bereite sich dar zuo
daz er wolde krône
vor sîner vürsten schône
tragen werdeclîche
unt flordibel diu tugent rîche.
mit im in die stat dan
reit vil manec werder man
unt manec vrowe minneclîch
mit den zwein künegîn rîch.
mit vil hêrlîchen siten
in die stat sie dô riten
zuo dem münster vrône
dâ man got vil schône
eine reine messe sanc.
vor dem münster was gedranc
dô tandareis, der degen snel,
unt diu süeze flordibel
stuonden under krône,
unz man got vil schône
eine reine messe gesanc.
darnâch was dô niht ze lanc,
der künec ûf dem palas
der hôch unde wît was
wolde enbîzen hêrlîche
mit manegem vürsten rîche
unt mit maneger vrowen klâr.
er unt sîn vater dulcemâr
unt diu liebe muoter sîn
unt flordibel diu künegîn
unt die vürsten von dem lande
vil gar ân alle schande
kômens ûf den palas
dâ der tisch gerihtet was.
tandareis, der künec von mermîn,
unt flordibel diu künegîn
unt sîn vater dulcemâr
unt anticonî, sîn muoter klâr,
unt von mermîn die vürsten rîch
den diente man ritterlîch
mit grôzen zühten schône.
hie sâzen under krône
tandareis unt der vater sîn
unt die zwô künegîn.
man huop die tische von in dan
beidiu von vrowen unt von man,
des was ouch zît. dô man dâ gaz
vür den degen valsches laz
die vürsten mit vanen giengen,
ir lehen sie enpfiengen
diu sie von im solden hân.
do gebot in der werde man
daz si ze rehte rihten
unt mit gerihte slihten
swaz in sînem rîche krump waere,
daz man niht verbaere
man solde ez allez machen sleht.
daz dûht die vürsten alle reht,
dô daz nû gar verendet was,
dô huop sich ûf dem palas
beidiu vröude unde schal,
ûf dem velde über al
was diu vröude harte grôz,
ich waen die liut dâ niht verdrôz.
diu stat was elliu vröuden vol,
in was sanfte unde wol,
sie wolden nimmer trûrens pflegen,
sie vröuten sich daz der degen
sie von noeten lôste
unde in kom ze trôste,
dô er die vier risen sluoc
von den sie ungemach genuoc
heten aller tägelîch.
des wâren sie nû vröuden rîch
daz sie von im ledic solden sîn.
die vürsten von mermîn
dankten des dem degen kluoc
der die vier risen sluoc,
sie wâren sîn ze herren vrô.
tandareis der gap dô
den vürsten gâbe rîche,
sie jâhen alle gelîche
in waer diu wâre helfe komen.
als ich daz maere hân vernomen,
diu hôchzît nam ende
ân alle missewende.
nâch pfingsten über vierzehen tage
nâch der âventiure sage
dô schiet sich diu hôchzît.
der künec dâ sölh gâbe gît,
daz man mit wârheit muoste jehen
sie heten ê nie gesehen
deheinen man sô milde mêr.
mit urloup von dem künege hêr
schieden die geste unt sîne man,
sie vuoren vroelîchen dan,
wan sie der künec sande
mit rîcher gâbe ze lande.
dô sie nû kômen alle da
die geste unt des küneges man,
dô wolde ouch heim ze lande varn
dulcemâr mit sînen scharn
gên sînem lant ze tandernas
dâ er gewaltic künec was.
tandareis, der degen snel,
unt diu süeze flordibel
unt manec ritter unverzeit
mit dem werden künec reit
sîns landes an ein ende.
ân alle missewende
sprach tandareis zem vater sîn
< herre unt lieber vater mîn,
ich hân ein lant hie erstriten.
nû wil ich iuch durch triwe biten
daz ir daz nemt in iwer gebot
wan ich mit ernst unt âne spot
iu immer wesen wil undertân
die wîle unt ich mîn leben hân
unt ouch der lieben muoter mîn.
des sult ir vil gewis sîn.>
dulcemâr sprach sâ zehant
< tandernas, mîn eigen lant,
vil lieber sun, daz ist dîn,
des dînen wil ich gewaltic sîn.
ich hân niht kindes mêr dan dich,
dâ von ist daz vil billich
daz ich dir gebe swaz ich hân,
daz dîn sol mir sîn undertân.>
< herre> sprach der werde man
< swaz mir ist êren undertân
des sult ir vil gewaltic sîn
ir unt diu liebe muoter mîn,
dêswâr daz ist billîch.>
sus schieden sie sich minneclîch
dulcemâr unt der sun sîn.
anticonîe diu künegîn
ir sun vil lieplîch kuste,
des si vil wol geluste,
unt bevalh got den degen snel.
si sprach zer schoenen flordibel
< flordibel, tohter mîn,
unser triwe sol ungescheiden sîn.
dû bist mir liep reht als ein kint,
alle die mir holt sint
swâ dich die megen geêren
unt dîne wirde mêren,
des bin ich von herzen vrô.>
flordibel diu dankte ir dô
mit triwen lieplîche.
die zwô künegîn rîche
von ein ander schieden mit minne,
von herze unt von sinne
wâren sie ein ander holt,
ietwederiu haete wol verdolt
daz sie bî einander solden sîn.
von flordibel der künegîn
nam urloup zühteclîche
dulcemâr der rîche,
er kuste si unt sprach alsô:
< tohter, dû solt wesen vrô,
wan ez muoz dienen dîner hant
tandernas, mîn eigen lant,
daz habe ûf den triwen mîn.
dû muost mîn tohter immer sîn.>
si sprach< herr, des getrowe ich wol,
wan ich daz immer dienen sol
swaz ir genâde an mir tuot.
ich hân den willen unt den muot,
swie ir gebiet sô wil ich sîn.
iwer tugent ist an mir worden schîn.>
mit urloup sie schieden dan:
dulcemâr unt sîne man
unt anticonîe diu künegîn
unde ir juncvröwelîn,
sie vuoren heim in ir lant,
tandareis der wert erkant
unt flordibel diu valsches vrîe
unde ir zweier massenîe
vuorn in daz lant ze mermîn,
dâ wolden sie mit vröuden sîn
in der stat ze karmil,
man vant dâ kurzwîle vil.
tandareis der wert erkant
rihte ze vröuden wol daz lant
daz ê dicke trûrens pflac
mit jâmer naht unde tac
die wîle die risen lepten
die ie nâch morde strepten.
den muosten dienen âne danc,
des wâren sie an vröude kranc,
sie muosten ir roubaere sîn:
tandareis sie von den pîn
mit sîner manheit lôste.
sus kom er in ze trôste,
wan er die risen alle sluoc,
dâ von man im den willen truoc
in dem lant ze mermîn,
daz im wart mit triwen schîn
ir dienest unde ir triwe.
ein ende het ir riwe,
die liuten von dem lande
dem küenen wîgande
wârn sie gerne undertân.
tandareis, der werde man,
kunt wol nâch küneges rehte leben
unt alsô milteclîche geben,
daz im diu liute holden muot
truogen, wan der degen guot
was vrî von aller missetat.
diu âventiure uns wizzen lât
daz tandareis, der degen snel,
unt diu schoene flordibel
lepten werdeclîche
in ir künecrîche.
daz lant kom wider ze vröuden gar.
mit vröuden lepten sie jâr
tandareis der valsches vrîe
unt flordibel sîn amîe
unt sîn vater dulcemâr
unt anticonîe, sîn muoter klâr,
mit êren âne schande
dâ heime in sînem lande
âne missewende
unz an ir lîbes ende.
tandareis, der künec von mermîn,
unt flordibel, daz wîp sîn,
nâch ganzer wirde strepten
die wîle unt sie lepten
mit êren unt mit wirden gar.
alsus vertriben sie ir jâr
mit êren sicherlîche.
sie wâren guotes rîche,
daz kunden sie vil wênic sparn,
sie kunden sich vil wol bewarn
daz iemen spraech si sparn daz guot.
mit ergebe stuont ir beider muot
gên got vil wol, der gap in êre.
hie ist der rede niht mêre.
disiu vremde maere
hât der pleiaere
von der wälsche in die tiutsche brâht.
swen mîniu rede nû versmâht,
dâ wil ich sîn unschuldec an,
ich hân ez durch hübscheit getân
unt biderb liuten zêren,
der wirde wil ich mêren
mit mînem lobe swâ ich kan.
ez sî wîp oder man
die sich sô versinnent,
daz sie triwe unt êre minnent,
den wil ich immer sprechen wol.
dar nâch spriche ich als ich sol:
den die zühte sich bewegent
unt spottes unde unzuht pflegent
den wirt mîn dienst nimmer schîn,
die werden suln gewis sîn
daz ich diene swâ ich kan.
hie sule wir dise rede lân.
got lâze uns sîne hulde
verdienen, daz wir die schulde
die von sunden ûf uns lît
gebüezen unt daz wir die zît
geleben, daz wir werden bar
aller unser sunden gar
unt daz wir noch müezen schowen
gotes muoter, unser vrowen,
bî ir sun in sînem rîch
unt daz wir dâ êweclîch
ir gesinde müezen sîn.
dar an tuo sîner tugent schîn
unser herre, daz daz werde wâr,
daz wir mit der engel schar
varen in daz himelrîch.
âmen, sô var wir saeleclîch.