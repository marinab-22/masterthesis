bi deme westeren mere.
saz ein kuninc der heiz rovther.
inder stat zu bare.
da lebete er zv ware.
mit vil grozen erin.
ime dientin andere heren.
zvene vnde sibincih kuninge
biderve unde vromige.
die waren ime al vnder tan.
er was der aller heriste man.
der da zv rome.
ie intfinc die cronen.
rvother was ein here.
sine dinc stvnden mit erin.
vnn mit grozen zvhtin an sinen hove.
iz ne haben die bovche gelogen.
daz ime da an gote nichtes ne gebrach.
wene daz ane urowen waz.
do rededen die iungen grauen.
die in deme houe waren.
wie se ane urowen.
ir erbe solden buwen.
do duchte sie... recht.
suvar so war ein gut knecht.
deme die riche werin al vnder tan.
vnde so manic wol geboren man.
daz es ein wip neme.
de ime zv urowen gezeme.
unde uirsciede er ane erben.
so waneden se irsterben.
weme sie dan die cronen.
solden gebin zo rovme.
alsus redte der herre
ich vorchte uil sere.
daz ich kvoninges dovhter gehige.
unde hiz tan uvele gethinge.
dat her ez gewrechen ane minen liph.
gerne hetich ein wolgeboren wiph.
die uan alleme adele.
gezeme eime koninge.
daz zo urowen richen herzogen
ich ne weiz sie neirgen indime lande.
die mir so wol geualle.
daz ir sie lobit alle.
do heter ein grauen.
der half ime wol zov waren.
mit listen grozer eren.
so dienete er sime heren.
des quam er sit in groze groze not.
lupolt heiz der helet gvot.
der was in rotheris houe.
mit grozeme vlize gezogen.
er was sin man vnn mac.
an deme stunt ovch sin rat.
der was der aller gestruiste man.
den ie sich ein romise kuninc gewan.
die thuren volcdegene.
die giengen zo samene.
die wisen alt herren.
die plagen grozer eren.
vnn goter zvchte vnder in.
si nanten ein megetin.
lupolt der sprach zi aller erist.
ich weiz wize crist.
oster ouer se.
einis riken kuninges tovchter uil her.
dazo constantinopole.
inder meren burge.
ir uater heizit constantin.
schone ist die tochter sin.
siv luchit vz deme gedigene.
so daz gesterne tvot vun deme himele.
siv luchtit uor anderen wiben.
so daz golt von der siden.
siu ist in midin also smal.
sie gezeme eime herren wol.
vnn mochte von ir adele.
gezeme eime koninge.
ir dinet aller degenliche.
daz wize aber got der riche.
umbe de stat iz moweliche.
wande ir ne bat nie nechein man.
er moste den liphe uirloren han.
also der kuninc do uirnam.
den rat der was getan.
ein marcgraue der heiz herman.
mid deme erist reden began.
wer der bote mochte sin.
de ime irwrbe daz megetin.
do sprah der maregraue
ich sage dir ze waren.
herre iz tovt lipolt.
die ist der uan allen herzen holt.
vnn weit ovch wol we ez umbe daz wiphe stat
truven daz is min rat.
machtu in mit minnen.
inde rede bringin.
daz er din bode wille sin.
der werbit dir aller truvelichis umbe daz megetin.
ruother sande boden drate.
nach lipolde in eine kemenate.
alser uor den kuninc quam gegangen.
do war er wol untfangen.
der maregraue romt ime den stovl.
daz heiz in sin herre don.
also liupolt gisaz.
der kuoninc gezuogeliche sprach.
ich han durch michele not.
nach dir gesant helet got.
daz tuo mir uverbes umbe daz megetin
die da so wndrin scohne si.
vnn hilf mir miner erin.
ia sprechint dise herren.
du sist aller best dar zov.
helit nu salt tuoz durc dinis selbes frumicheit dovn.
alsus redet do liupolt.
deme kuninge ruohter was her holt.
herre dune salt mich so verre manin niet.
din ere sin mir also liep.
daz ich dir werbe die bodescaft.
so ich aller truvelichis mac.
umbe daz uil scohne wip.
oder ich uirlesen den lip.
nu heiz dir gewinen herren.
die du mit dinen eren.
wol mugis senden.
vz disen landen.
eilf riche grauin.
der zvelfte bin ich zwaren.
ich wil daz haue grauen igelich.
zvelf riter herlich.
die alle so gut gewant hauen.
daz wir ane laster uor ein kuninc mugin tragen.
der kuninc do sinen hof gebot.
svvaz er wrsten hete gesamenot.
zvo vnn sibenzzit cronen.
die deneten ime scohne.
den sagete he sinen willen.
do sprach uile manic helit snelle.
herre woldit ir mic senden.
hinnen zov der erden enden.
daz ne wider redtich durch neheinen man.
wir sulen uch alle sin under dan.
eilf grauen ime do swovren.
daz si erme herren umbe die maget voren.
sie waren deme kuninge alle holt.
daz machete silber vnn golt.
daz er in kuninliche gap.
sie wrben des herren bodescafp.
alse die vart wart gelobit.
do nam suvert vfe deme houe.
ein uil iunger degen.
beide sabel un kelen.
ein graue der heiz erevin.
dar mite zireter die riter sin.
die anderen herren daten sam.
uil wol uazetin ire man.
ir ros waren alle blanc.
iz quam innie incheim lant.
so manic bote wol getan.
sie leite ein vile listiger man.
der was deme kuninge uil leph.
vnde ne hate der vntrwen niet.
die kile waren gevazzot.
van den stade wolde liupolt der helit got.
der kuninc heiz in stille hauen.
und bademe sine harfen dar tragen
einis zeihnes her ime gedachte.
daz her sint vollen brachte.
er hiez die herren alle gan.
oven ufen kiel stan.
dri leike er in nande.
die sie sint wole ircanden.
do sprach der herre uile gvot.
kummit ir imer in decheine not.
suva ir uirnemet die leiche dri.
da sulder min gewis sin.
des urowete sich manic man.
der sint in groze not quam.
iren ruof sie do hoben.
uon deme stade sie voren.
eia we die segele duzzen.
do sie in owe vluzzen.
die herren ulvzzin in dat mere.
do stunt der kuninc rother.
unn bat got den richen unde den goten.
durch sine othmode.
daz er sie sande.
wider heim zuo lande.
er sprach suvil vver danne wil scaz nemen.
deme salichin ane zale geben.
wil er aber burge unn lant.
des gibich ime in sine gewalt.
vnz in des seluen dunket uil.
we gerne ich daz don wil.
unn helfe ime daz beherten.
mit mines silbes suverte.
do voren die boten here.
uffe den se uerre.
gegin constinopole dar zo krechen
vor kiele se do stezen
in daz fruemede lant.
sie trogen riterlich gewant.
alle geliche.
sie woren uermezzeliche.
do bat liupolt einen kovfman
eine wile zo deme schiffe gan.
vnz sie von houe quemen.
des wolder ime wol lonen.
einen mantel her ime gab.
dri tage unn nacht.
hodich dir sprach der kovfman.
suvar du wilt ritin oder gan.
daz weiz der waldindinger got.
der mer zo lebene gebot.
du has mir so kuninliche gegeben.
ich wil diner schiffe wol mit trwen plegen.
die herren vazzetin sich.
alsech kan virstan mich.
daz nie uor nieheinen man.
so manich schone bode ne quam.
ire mantele waren gesteinit bider erden.
mit den besten iachanden die gedorften gewerden.
die drachen uan schiren golde.
also siez haben wolden.
herze unn hinden.
manegerslachte wnder.
trvogen die helede gode.
vz uan golde an ir gewede.
mit samitte unn pfellele.
waren die sadilchellen
gezirot dat was michil loph.
sie quamen schone uffe den hof.
die herren ritin uffe constantinis hof.
da intfenc man inde ros.
do luchte manic yahant.
uon enander in daz gewant.
der turlichir degen erwin.
der liez die zvelf ritar sin.
mit zvchtin nach ime gan.
die anderen herren daden sam.
sie geengen alle insunderlich schare.
ir gewandes namen sie groze ware.
da quam deime kuninge mere.
daz uffe deme houe were.
ein lossam ritirschap.
heia waz der kaffere was.
die den vrowen sageten.
wilich gewant de geste haveten.
alsus redete du gote kvningin.
nu stant vf herre constantin.
vnn intfa wir dise geste.
we gerne ich daz wiste.
wannen sie kumen weren.
ir gewant ist seltseene.
swer sie hat vz gesant.
her in unser lant.
der ist ein statehafter man.
of hich mer rechte versinnen can.
mich dunket got herre.
daz wir dese boden heren.
sie ne sint der antworte nicht gewone
die du thos manigen boten uore.
ich wene daz nie so manic man.
schone in diz lant nequam.
sie sint alle wol getan.
beide ros unn man.
iz nequamen ne lute so wnnentliche
in diz constantinis riche.
in den hof der kuninc ginc.
die hellede er alle wol intfenc.
unn die gote kuningin.
sie hiez sie willecummen sin.
al geliche.
unn neigen gezvgenliche.
sich hof ein groz gedrank.
sie duchte seltsene daz gewant.
uon ritarin vnde uon vrwven.
dar wart ein michil schowen.
do redite ein alt vrowe die heiz herlint.
suvannen diese herren kumen sint.
daz ist ein wunderlichiz lant.
sie tragen so manigen yachant.
gecirot mit deme golde.
daz daz goth wolde.
daz ver den kuninc gesehen.
des dise boten weren.
lupolt zo deme kuninge sprach
nu orloue mir mines herren bodescahp.
darumbe ich bin gesant.
her in diz lant.
daz ich der sage herre got.
waz der ein riche kuninc inbot.
der ist der aller schoniste man.
der ie von wibe gequam.
vunde veret mit grozzer menige.
ime dienint snelle helede.
scal vnde vedirspil.
des ist in minis herren houe uil.
ros unn iuncvrowen.
und ander ritaris gezowe.
des vlizit sich min herre.
uon dv mach tu mit eren.
mir irlovben mines herren bodescap.
wande her weiz aller tvgende kracht.
alsus antwarde constantin.
nu saliz dir irlovbit sin.
durch dines herren willen.
nu werph suaz du willes.
du bist ein wetlicher man.
du salt minen vrlop han.
do sprach lupolt.
deme kuninge rother was er holt.
nu uirnim mich kuninc constantin.
min herre gerit der tochtir din.
der ist geheizen rother.
vnd siscit westert vber mere.
her ist ein statehafter man.
her wolde dine thocter zo einer kuninginne han.
vnde wil daz got uon himele.
daz sie kumen zo samene.
so ne gewan nie bezzer wnne.
wip mit eimen manne.
trorich sprach do constantin.
zurnich was der mot sin.
daz ich die rede irlovbit han.
des moz ich lange trorich stan.
were min siete so getan.
daz ich sie gebe dheinen man.
so mochtich sie mit eren.
senden dime herren.
daz weiz aver got riche.
du tates wisliche.
du vur reditis umbe die bodeschap.
du ne bescohetis anderis nimmer mer den tac.
wande miner tochter nebat nie niehein man.
er ne moste sin houet uirlorin han.
so magiz v nicht irgan.
ir sit alle gevan.
unn negeset vweris herren.
riche nimmer mere.
der kuninc heiz die botin kere.
ineinin kerkere.
da waren inne manigen tac.
daz ir nie nichein de sunnen gesah.
noch den manen so liecht
leider sie ne heten urowede nieht.
wene vrost und naz.
hei wi groz ir arbeit was.
se haten hungir und not.
sie waren na blibin tod.
die dar heime gnoc habeten.
mit deme wazzere sie sich labeten.
daz under in svebete.
we kume die herren libeten.
do weinte manic man.
sinen lib wol getan.
ir herce rvue was groz.
sie nehetin zo niemanne trost.
iedoch half in goth der gote.
durc sin othmote.
daz sie alle samen gesunde.
quamen heim zo lande.
nu mugide horen mere.
de note von den herren.
do sprach der herre erwin.
zo lupolde deme meister sin.
owi lieber broder min.
wie lange sulwir hie sin.
wer helfit nu den magen.
den wir gotis schuldit waren.
oder weme sal vnser erbe.
zo ivngestin werde.
der adamen gibilicdote.
der helfe uns vzze derrer note.
do viellen sie al in cruces stal.
michil wart der ir scalhal.
da sie zo gothe riefen.
we trorich sie weifen.
vil trurich iz vz ir hercen gienc.
ethlichir indaz uazzer viel.
daz er dar inne belochen lac.
sit gesahen sie den tac.
daz sie vroliche.
besazzen da heime ir riche.
der kuninc heiz do hinen gan.
beide mage und man.
daz sie die cirheit gesahen.
die in den kielen lagen. do giengen die ivnwrowin. dure wnder schowen. mit in zo den schiffen. da sie daz got wistin. nv nekan v nichien man gesagen. die wunder die in den kielen lagen
da inne was daz golt rot
cleine gewierot
nvskele vn vingerin.
daz die botin mit samin.
hetin bracht den vrowen.
wnf dusint bovge.
die sie al geben wolden.
so sie widir keren solden.
rosse cleit vnde vanen.
lac dar ein michil teil ane.
vnde wehe gecelde.
wole geworcht mit golde.
gaben in ir holden.
do sie uon lande varen solden.
die sie inselben heten irwelit
da was manic snellir helit.
vil virmezzinliche vz kumen.
iz ne haben de boche gelogen
nu saget man vns uon scaze vnd uan golde
sower daz sien wolde.
des lac da ein vil michil magen.
der kuninc heiz iz abe tragen.
vnde beval iz sime kamerare.
daz er is also plege.
sowanne man iz haben wolde.
daz er iz haben solde.
iz ware wafen oder vane.
daz is icht queme dane.
swa ein ros irsturbe.
daz ein ander widir gewinnin wurde.
daz gebot er ime an sin liben.
vnd heiz in des so plegen.
ob man iz immer wider gegebe.
daz iz dar allez were.
nu wert is iar unde dag.
daz uil manic man lac.
indeme kerkenere.
vnde qualitin sich sere.
groz was ir weinen.
vnde ovch rother da heime.
uil sere trurote.
umbe die botin gote.
her wranc sine hende.
vnde gedachte in manigin ende
we er daz besage.
wa sine boten lagen.
do giengen die alden rat geben.
der vrunt da waren under wegen.
die weinotin vil sere.
vnd batent ovh ir herren.
daz er sie silbe geseche.
ob se lebende weren.
rother vf eime steine saz.
we trvrich ime sin herze was.
dre tage vnde drie nacht.
daz er zo niemanne nicht ne sprach.
wene daz her allez dachte.
we er kumen mochte.
zo kriechin in daz lant.
da er hete gesant.
manigin boten herlich.
do heiz er gen vor sich.
berter einen alden man.
zo deme er allen sinen rat nam.
des sune waren ir sibene.
der ne legitiz ovh niegin nidere.
her sprach dv salt mir ratin. berter.
we wir kumen ober mer.
zu constonopole inde stat.
bis daz des got gestadet hat.
daz der kuninc constantin.
gehovbetit hat der boten min.
so ne willich nimmer mere.
beliven an romesker erden.
er iz ime an den lib gat.
owi we troric her mich gemachit hat
alsus redete do berter der alde man
er was ein graue von meran.
ich hete eilif svne herlih.
der zvelfte hiez helfrich.
den santes du vber elve.
mit vil grozer menige.
da vor er herreverte.
vnn manige stvrm herte.
da er die heidinen quelete.
die sunder ewe leueten.
an godes dienste wart er irslagen.
den ne muge wer nummer verclagen.
nu sin ir sibene an desse vart.
owi daz ich ie geborn wart.
ich uil weineger man.
waz ich lieber kinder virlorin han.
lupolt ende erevin.
waren die eldesten sune min.
sowanne ich der vunuer virdage.
dise zvene nemach ich nimmir virclagen.
rother lieber herre min.
daz sal nu min rat sin.
daz wir varen herevart.
vnn ir beide vngerin vnn krechen slat.
ich uoruch ritare dusint.
mich ruwent sere mine kint.
des antworde ime do rother der getruve man.
des saltu imer lon han.
ia hortich minen vater hi bevoren sprechen
swer so were ein got recke.
daz her vnrechte tete.
so man ime goten rat gebe.
daz er des nicht ne neme.
nu uil ich uffe den hof gan.
wir suln iz den herren allen sagen.
vnn kunden iz goten knehtin.
dar an to wir rechte.
wie iz in geualle.
vnde bedenken vnsich alle.
wat ob itthelicher ist.
der hat bezzere list.
dan wir uns haben genumen.
warumbe solde wir mit so manigime kumen.
hin zo creichen.
wie ne wisten werliche.
ob se waren gehovbitod.
waz ob sie der grimige tot
noch hat neiht bevangin.
soche wir sie mit here dan.
so quelit men die helede lossam.
daz weiz der waldendinger goth.
der mer zo lebene gebot.
so ruwin sie mich sere.
do weinitin de herren.
alsus redete do berther der alde man.
kuninc du ne mochtis nimmer so gote sinne habe.
ich ne wolde dir gerne gevolgich sin.
die leit die sin half min.
nu samene herre dine man.
ich wil is gerne iren rat han.
mit wie getanen sinnen.
wir kriechen bekennen.
des is pin herre.
mich ruvvent uil sere.
mine svone wol getan.
die ich wunderliche virloren han.
die sandich durch dine ere.
nu westu lieber herre.
also uil als ich.
wei iz an iren dingin kumen ist.
wene got durch sine crefte.
helfe mir schadehaftin.
daz daz mvge gesche.
daz ich mine kint lebende gese.
rother ginc zo houe.
mit deme alden herzogen.
vnde bat sine liebesten man.
vor sich an den rat gan.
do de herren virnamen
die starken nvmare.
da horde man. manigin vromen man.
vromicliche rede han.
da mide sie ir herren
hulfen grozzer erin.
sie giengen zo samene.
sprachen vor die kameren.
sie reiten iren herren.
er solde mit grozen erin.
in reckewis over mer vare.
so mochter sin ere aller bezist beware.
wente ein ald herzoge.
was in rohteris houe.
der riet daz man iz solde irwenden.
do half der uatir sinin kindin.
er sprach ia du zagehafter man.
wei torstis du an disin rat gan.
mit der vust er in scloch.
daz ime vze deme halse vuor daz blot.
vnde er ovh lach drie nacht.
daz er nehorte noch ne sprach.
do sprachen berchteris man.
der hete ime al rechte getan.
warumme her in solde seren
ir herre hete doch schaden mere.
dan der anderin sicheinir.
man ne solde ene nicht leiden.
der herzoge hette den schaden.
ime was ein michil slach geslagen.
die herren gingen drate.
vor den kuninc mit deme rate.
vnde reditin under in.
ob er is gevolgic wolde sin.
sie sprachen wir haben einis dingis gedacht.
daz mac wol werden volle bracht.
der herverte ist ein tel zo vil.
vnde ob du iz ton wil.
so machtu dich aller best bewaren.
wiltu in recken wis over mere varen.
wande soche wer die kriechen.
daz wizzestu werliche.
sie ton vns uil zo leide.
unde lebit der boden sichenir.
sie mozen alle kiesen den tod.
des is den kriechen michil not.
nu vore golt vnde schaz
des ein michil mancraft.
in diner kameren.
is gelegit zo samene.
des bistu kuninc riche
nu teilene vrumeliche.
min vil lieber herre.
da mide stent din ere.
wir nemugen mit vnsen sinnin.
nichit bezzeris ratis uinden.
ne volges du des nichit rother.
so ne kumistu nimmer vber mer
do sprach der kuninc riche.
harte willicliche.
ir habit vrumicliche getan.
ich wil u gerne uolgan.
suaz mir ie war daz waz v leit.
diz ist vbergulde aller warheit.
daz ir mir nu so vaste bestat.
nu iz mir an die not gat.
ich han gewisse michelin schaz.
nu moze er gewinnin gothis haz
der sin immer icht gespare.
swilichin enden er gevare.
viere boten er do sande.
uil witin inme lande.
vnde inbot in al geliche.
de da woldin werdin riche.
daz sie zo houe quemen.
der da solde sin zo rome.
da bedorfte er zo eime dinge.
daz ne mocheter nicht volbringen.
ane gote knechte.
iz ne queme ime vnrechte.
sinin brief er do sante.
zo eime vnkundigin lande.
da was ein riese der hiez asprian.
der ne mer zo houe niquam.
durch die starken numere.
hub er sich zvare.
mit vnkundiger diete.
vor der kuninc goten
der uvorte riesiniske man.
die trogin stangin vressam
des kuningis numare.
daz sagech v zvare.
die irschullen harte wide.
die herren begunden riden
da vazzite sich man wider man.
daz er schone zo houe quam.
durch daz iz ein houe sprache was.
ir nehein iz ne uirsaz.
do gewan her michele heres craft.
sie ritin dicke scharehaft.
do zwa vnde sibincich cronen.
vur den kuninc quamen zo rome.
do san sie indeme melme gan.
einin wnderlichen man.
den ne mochte niehein ros getragen.
der duchte sie ein selzene knape.
der troch eine staline stangin.
vier vnde zwiencich ellene lange.
des wart sie ein michel kaffen an getan.
sie brachte ein riese der hiez asprian.
also berther die riesen angesach.
nv mugit ir horen wie her sprach.
ich sie duort gvote knechte.
die turrin uol vechten.
uns kumit zo voze ein schone schare.
die sin harte wicliche gare.
min vil lieber herre.
untfa sie nach dinen eren.
si sint zo den brusten uil groz.
war gewan ie sich einis kuningis gnoz.
so manigin wichgaren man.
swar sie einin zorn willen han.
so wilich in intwichet uor der stangin.
vnde her in mit deme swerte gelangit.
der ne dorfte vmbe daz sin leben.
nimmir einin pfenninc gegeven.
nu vore kuninc rother.
derre wigande zwelfe ober mere
so ne dar uns nehein man.
mit sime volke bestan.
her ne moze virlesin den leben.
al sie in de hof ungelegen.
sie sin doch so wichgare kumen.
der zo helfe vnde zo vromen.
die riesen in deme melme
trogen liechte helme.
vnde brunien sne wize.
gewrocht mit allen vlize.
die swert zo den stangen.
de geislen also lange.
daz die riemin solden sin.
daz warin ketenen iserin.
groze knopfe hingen dar an.
michel wunder sie des nam.
die se heten gisen.
waz ensolde geschen.
sie waffenden sich mit grimme.
in die liechtin ringe.
ir gebere warin vrumeliche getan.
do irsag iz der herzoge van meran.
vil luzzel er do twalte.
vnze her daz volc irrante
her sprach wer hat irhaben diesin scal.
den verbedich vber al.
do sprachen die stormgierin.
wir vntforten gine herren.
den svle wer vnsich nidliche werin.
durch daz wir vns generen.
do sprach der alde herzoge.
sie kumit dur got here zo hofe.
iz ist der kuninc aspriant.
vnde bringit riesinische man.
wol untfenc der kuninc riche.
de riesin al geliche.
vnn manigen vromen man.
der zo sime hofe quam.
vnn sagete in allen sine not.
die dar hette der helid got.
her sprach nu virnimet turin wigande.
ich moz vzime lande.
in einis rekken wise varen.
vnn wille mich anderis namen.
ich wene der kuninc constantin.
gehovbitit habe die botin min.
des ist nu iar vnn dach.
daz ich ir negeinen ne gesach.
do begunden die herren dringen
vaste zo deme ringe.
vnde machitin eine schare vil breit.
do cirete sie wisheit.
vnde reditin vnder in.
berchter solde kuninc sin.
biz ir herre queme.
wande her der cronen wolde pflege.
do sprach der herzoge.
ich ne darf nicheinis gerichtis hie zo houe.
wande bevild ir mir daz uwer lant.
iz wirt berovbit vnde uirbrant.
virhert die marke.
uirwosten sie uil starke.
vondu kiesit v einin anderin man.
ich ville nach minen sonen varin.
nu bitit amelgerin.
die mach wole wesen herre.
deme bevalen sie die cronin.
vnde daz gerichte zo rome.
an eime vil schonin ringe.
her was won tengelingin.
der kuninc rother zo ime nam.
zvelf herzogen lossam.
vnde herzogen iegelich
zvei hundert ritar erlich.
so sie alle schonist waren kumen.
die vil turlichin gumen.
vnder deme volc magene
die hoben sich zo samene.
do vorte der kuninc asprian.
mit ime zvelf sine man.
da unter hette her einin riesin vreisam.
das moste man groze hote han.
der gien gebunden alse ein levve.
unde was der aller kunisten eine.
der ie motir barn gehiez.
suenne man in vonder kitenin geliez.
deme nitete nieman einin zorn.
er ne hette den lib uirlorn.
der was uerre gegangin.
van der riesin lande.
durch degenhete willen.
mit drowe vnde mit minnen
so uirwant in aspariam.
daz her wart sin man.
er was uresliche gemot
witolt hiez der helit got.
der kuninc hiez daz gedigene.
mit emilgere ritin widere.
vnn daz sie daz riche.
bewaten vromeliche.
vor aller slachte vbelen mannin.
do karde der herre dannen.
ingegin der stat zo bare.
dar die kiele waren.
so witine gereitot.
darinne der helit got.
ouer mere solde varen.
mit golde waren sie geladen.
vnde mit grozer cirheit.
samit vnde pfellile breit.
den schaz man ane zale nam.
vnde trogin allez daz an.
vz des kuningis kameren.
sie vortin vffe den wagenin
hinne zo den kielen.
manigerslachte gewire.
der kuninc heiz ime gewinnen man
die got gesmide kunde slan.
schone vzer golde.
alse ir de ritar haben wolden.
daz worhter allez vber nacht.
iz newir biz an den tomistach.
nimmer me nichein man.
der soliche wunder moge began.
do waren des kuningis kiele.
gereitit vil schire.
sine harfen her zo ime nam.
her heiz daz luth unde die riesin ingan.
von deme stade sie scvbin.
die sigil riemen sie zogin.
sie voren zo constinopele
der vil meren burge.
vber de se uil breit
der kuninc gedachte eine wisheit.
er sprach zo herren allen samint.
wir svlin inein vnkundegiz lant.
iz ni ist nichein kindis spil.
daz ich v nu sagin wil.
wir mozen mit gotin listin.
vnser lib geuirstin.
ich bitvch alle geliche armen vnde riche.
heizit mich thiderich.
so ne wez nichein vremede man.
wie min gewerph si getan.
des sworen sie ime eide.
die liezin sie vnmeine.
sie gelobetin daz sie hietin rohtere thideric
daz datin die herren herlich.
do de rekken schoine.
zo deme stade quamen.
do liefin die burgere.
durch wunderis mere.
vnde woldin ire cirheit gesen han.
do begundin die riesin san.
zo vechtene andeme sande.
sich hob die ulvcht dannen.
ettilicheme ward so leide
daz her des anderin nicht ne beide.
do quam einir harte hesteliche
vor den kuninc richen.
her sprach owi kuninc constantin.
wannen mac diz volc sin.
daz veret mit so getaner craft.
daz iz neman gesagen ne mach.
alsus redete do die kuningin.
wilich mach ire geuerte sin.
do sprach der burgare.
warumbe suldir mich des vragen.
wande unser was ein michel teil.
de ne zo rechte nebesagen den kiel.
wer vorten die ureislichen diet.
da newart schowenis niet.
dar ligit ein gebunden vor sime zorne.
wir werin anderis die virlorne.
ich ne kan vch nicht mer gesagen.
war mite de kiele sin geladen.
wene mit isirinen stangen.
grozen unde langen.
lach och anderis ieht dar ane.
des ne kan ich v niet gesagen.
sie hiezin den vreissamen man.
der da lac gebunden an.
daz er andeme stade were.
vnde her des godes plege.
wol gecierot was ir liph.
sie trogen alle bonit herlich.
sie ritin snewize mule.
de waren da zo kriechen ture.
manich appelgra march.
beide schone unde starch.
die giengen in an den henden.
den waren de manen bewnden.
mit borten also cleine.
da inne was got gesteine.
sowar de herren hinin rietin.
de riesin liefen alliz mite.
in ere wichgewete.
dar saz in manigen rieten.
der kuninc constantin.
wie de herren mochtin sin.
do sprach siner ratgeven ein.
herre dir ist vvele gescheit.
an den boten walgetan.
die du hast gevangin lan.
vnde sin diz ir herren.
sie moygit unsich alle serre.
des intgeldet ettelicher man.
der is nie scult ne gewan.
die da mit den stangen.
kumen sint so langen.
den ne mach nehein man widirstan.
du hast den valant getan.
do quan iz an einin oster tac.
daz constantin mit scalle was.
an deme poderamis houe.
mit gravin vnde mit herzogin.
vnde mit vrigin herren.
de hette er durch sin ere.
heim zo sime hus geladit.
die wrden mit swete gebadit.
den sie uon vorchten haueten.
wande die riesin gebartin also sie doueten.
do thiederich vnde sine man.
vor den kuninc quam gegan.
eme ward eine schone denest getan.
intgegin ine gingen de herzogen lossam.
vnde die gote kuningin.
sie hiez sie willekume sin.
sie neic in allen geliche.
vnde intfenc sie gezoginliche.
do solden zvene grauin.
asprianis stangin intfahin.
das was so vil stalis zo geslagin.
sie ne mochtin sie heben noch getragen.
an iren danc viel sie dar nieder.
sie liezin sie durch not ligen.
constantin saz vffe sinin stol.
thiederich gezoginliche stont.
uor ime an den knien.
her sprach kuninc man sagete mer ie.
von dir groze vrumecheit.
leider nu ist min arbeid.
also groz zo mime schadin.
daz ich in dier nimmir ne mochte gesagen.
nu irkinne got an mir armen man.
wande mich hat in achte getan.
ein kuninc der heiz rother.
vnde sizzet westrit ober mer.
des gewalt ist so getan.
ime nemach nieman wider stan.
do her mir sin riche virbot.
do mostich iz rumen durch de not.
do ne trvwidich in negeineme lande.
minin liph so wol behalden.
so hir zo deme hove din.
mir is gesaget daz du so gewaldich sis.
min dienist biedich dich an.
nu nim iz tvginthafter man.
durch genade quam ich here geuaren.
du salt dine ere an mir bewarin.
ne wiltu mich an din dienist nicht nemen.
so moz ich rothere den liph gibin.
al de wile rother den kuninc bat.
asprian der riese trat.
inde erden biz an daz bein.
constantin ward inein.
mit den bideruisten magin.
die an sinen houe warin.
we her de herren lossam
mochte behalden.
er sprach der herre nemach uor rother nicht genesen.
nu wolde er gerne mit mir wesen.
her butit sich ande gewalt min.
vnde sagit mir ovch daz her notic si.
waz wertis vmme den virtriuenen man.
mir is leit daz er ie here quam.
vnde die sine holden.
dunkint mich harte irbolgen.
die habent so notlicge site.
da stet ein vnde tredet.
der gezeme wole in der helle
deme tuuile zo eime gesellen.
do reitin ime de herren. daz her ir also pflege.
daz sie ez vuor got nemen.
wir ne wizen vmbe rothere net.
diz ist ein vreislicher diet.
den sulwir grozliche geben.
daz sie uns lazen daz leben.
constantin sprach herliche.
wider thiederiche.
mir ratin genoge mine man.
wir suolin dich minniliche unfan.
ob siez aber widerredit habetin.
wie vngerne ich en uirsagete.
deme ellenden.
suvilichin mir got gesendet
deme wirt gedienit wize crist.
alse her wert ist.
doch ne achtich in zo nieheinen vrumen man.
der da ie durch richtom vz quam.
her zo kriechen in did lant.
ture degene ville balt
din geuerde daz ist groz.
du bist ir aller obergnoz.
nu gebut dir an de gewalt min.
du salt hie silue wirt sin.
wandiz mir zo danke is.
daz du minis gotis gerochis.
wer wanden daz du gertis. einir magit wolgetan.
die ich mit vlize irzogen han.
so tetich also rothere.
der dich uirtreib ober mere.
den hanich iedoch bedwungin.
sine botin sin hiere gebunden.
in mine kerkenere.
her ne gesiet sie nimmer mere.
dar vnder waren zvene man.
daz sie ein keiser mochte han.
gerne in siner gewalt.
sie vuortin manigin helt balt.
alse asparian dise rede uirman.
den scihlt er vazen began.
vnde vordirte sin wicgewete.
her sprach man butit vns hi unrechte.
ir habit minen herren zo suache gezalt.
rother sante got knechte in diz lant.
sower die heiz binden.
des mochte her noch lichte untgelden.
nu siwir hi vor uwen handen.
er wir werdin geuangin.
daz weiz der waldindinger got.
er geligit ettelicher tod.
der aller turist wil sin.
mir ne zobreche die stange min.
snelliche her an den rinc trat.
constantin zo ime sprach.
herre ir zvrnit ane not.
wande uch hi neman misse bot.
die rede die ich han getan.
die sulder nicht zo nide han.
mich machent getrunkint mine man.
daz ich hute alse en tore gan.
von du ne kan ich nicheime goten knechte.
geanwarten zo rechte.
min drowe ne wart nie von sinne getan.
des gelovbit mere herre asprian.
wan diz mer noch in deme libe umbegat.
vnde mich so geweldigit hat.
daz ich widir vweris herren man.
negeine gote rede ne kan.
asprianis zorn was irgan.
sich herbergetin thiederichis man.
der porten also nahe.
daz sie sich wol vndersagen.
do gingen die kamerare.
die mit tethiriche da waren.
vnde gewunnin zvelf wagine.
die gingin sibin nacht geladene.
sie trogin golt vnn schaz.
vnde allez daz in den kielen was.
eine vil michel macht des gotis.
da mitte vor ein der iz wol behote.
dene triuen ses riesin vresam.
vnde heizen ene ungebere han.
daz die burgere.
immer sageten mere.
von dietheriches mannen.
do strebete her an der lannen.
zwene steine her in de hant nam.
de wref der grimmige man.
daz dar vz vor du vlamme.
die kriechen houen sich danne.
doch volgete ume manich man.
vnze her uor constantine quam.
do sprach ein graue ober lut.
hir veret des tuvelis brut.
mochtich die schande.
immer mer gewandelen.
so mir daz heiliche licht.
ich negebeite sin vor deme kuninge nicht.
also die kuninginne gesach
dene de dar gebunden lach.
sie sprach sich nu herre constatin.
hi uoren sie den meister din.
in einer ketenen zwaren.
owi we tvmp wer do waren.
daz vver unse tochter uirsageten rothere.
der dise uirtreiph vber mere.
iz ne gewelt nicht grozer wisheit.
got der moze geuen leit
dineme ungemote.
owi herre gote.
nu mochtistu dise van oder slan.
ob wer minen rat hedden getan.
ich wene aber sowes sie dich beten.
daz du iz vor vorchtin tetes.
mer dan dur gote.
owi hetten sie nu min gemote.
so heizen sie in geben daz selve wiph.
darumbe du manegen man daz liph.
hast benumen vnde bracht in arbeid.
so wolde ich sien dine kundicheit.
dise ne sin dir aver kumin nicht rechte.
sie voren gote knenchte.
mich dunkit daz sie dine meistere sin.
du torstis baz in daz ovge din.
gegrifin mit thiner hant.
den zu zornetis wider dessen wigant.
immer mit eineme hare.
hude ne is din gebare.
nicht kunnicliche getan.
du zvckis dich trunckenheit an.
die recken stalletin ir ros.
vnde geherbergetin uffe dene hof.
in er mantelin sie sich bevengin.
vor constantine sie giengen.
harde gezoginliche.
mit eren herren thiederiche.
silve trogen sie die suert.
vnder in ne hette nigen wert.
der vnwizende houe man.
noch ne dorfte niergen zo in gan.
wande sie voren mit so getanen statin.
daz den dietherichis gatin.
ne nebluchte der tach.
sin holde der da gebunden lach.
der hette sich gecirot.
van ume schen daz golt rot.
her troch eine brunien guldin.
der bezeichnote den richetum vnder en.
dar ober troch der helit got.
einin stalinen hot.
deme was die liste.
gewracht mit allen vlize.
gewierit ville cleine.
do troch her an den beinen.
zwo hosen schonir ringe.
die schowetin die iuncgelinge.
einen goden waphen roch trocher an.
do sprachen constantinis man.
hute gesie wer daz beste gewant.
daz ie quam in diz lant.
dise rekken sin alle riche.
wer leven bosliche.
daz wir dienin eime zagin.
der ime vil seldene grozen schadin.
durch unsir siheinis willen tot.
wande ene erbarmet zo harde daz got
die umbehange man vf hienc
der kuninc constantin zo tische gienc.
vf ein schone palas.
constantin da inne was.
mit ville grozime gedrange.
von dietherichis mannin.
der was ein schone menige.
ein dvsint snellir helide.
vorte der uirtrivene.
zo hove indaz gesidile.
die kamerere quamin.
die des gotis plagin.
vnde satten dietheriche.
harde vromicliche.
truzzaten ande schenken.
die solden bedenken.
zucht mit grozen eren.
sie uorchten die geste sere.
do zoch man vor constantinis disch einin lewen ureissam.
der ne wolde niemanne vor nicht han.
her nam den knehten daz brot.
her teten over deme dissge groze not.
asprian begreif ene mit der hant.
vnde warp ene an des sales want.
daz her al zebrach.
we leide eme der kuninc do saz.
her ne geregite doch nie de voze
got moze uns gebozen.
sprachen zwene herzogen.
diser herren hir zo houe.
der eine rvmite den sal.
vnn sagete iz deme ingesinde over al.
dar hat der eine valant.
den lewin geworfen an die want.
durch daz her eme sine spise nam.
ir sulit gewerliche gan.
wilder minis rades volgen.
ir vermidet den unholden.
vnde lazit ene mit gemache.
weruen sine sache.
hodit vch alle vffe daz leuen.
daz ir ime sin brot nicht ne nimen.
begrifet her iemanne mit der hant.
her werfit ine in des sales want.
die kunincgine sach gerne den zorn.
daz der lewe was virloren.
sie lachete constantine an.
nu warte sprach sie wie genir houeman
din vedirspil irzogen hat.
der da vor deme dische stat.
iz kumet noch an die ride min.
ia ne hettes du die tochter din.
nicht vorloren an rothere.
der diese vertreif over mere.
owi we gerne ich noch riete.
daz men die boten liete.
ritin hin zo lande.
vnde vazzede sie mit gewande.
sulicher slachte iz were.
daz man en mochte geuen mit eren.
we mochte iz bat bestadet sin.
nu gedenke herre constantin.
daz sich dise nicht nemochten erweren.
we woldestu den dich vor rothere generen.
gedenkit her an sine man.
so moz din lant an owe gan.
wane givestu mir noch die haftin.
die dar ligint an uncrachten.
daz ich sie moze vz nimen.
sie hauent ein vil swar liven.
der kuninc ioch einer note.
sprach daz her dies nine tete.
ir bete were al verloren.
se mostin dolen sinen zorn.
iz were ir leit oder lieb.
sie nequamin von kriechen nicht
so lange so er lebete gen.
do sprach aber die kuningin.
waz wnderis wiltu an in began.
ir vader hiez adam.
danne wir alle quamin.
du soldes gothis schonin.
ander uil armer diete.
vnde liezis sie vz der note.
nu sin sie virsuellit.
harte missevurit.
owi des ir uil schonin libes.
der mir armen wibe.
einin svlichen helfere.
wider den kuninc gebe.
also die dar ligit gebundin.
so mostin sie zo lande.
du ne rietis mir nicht so vaste mite.
er iz der ane danc were.
svi schere er iz verbere
berchter sprach zo deme kuninc herren sin.
ich troste mich ande kuningin.
iz kumit vns wole daz asprian.
deme lewen so we hat getan.
sie vroit sich in ir gemote.
die anderin nerochtin
ob wir also uere werin.
daz sie vnsich nimmir ni gesehin.
hie in ir lande.
sie gent so runande.
beide vz vnde in.
wene wir in ieht dankneme sin.
ir nechein ne wenit vor uns genesen.
nu sulen sie mit genadin wesen.
irlazent sie der sorgin.
vnde var zo den herrebergen.
daz die ellenden mozen geniezzen.
des der din vater liezze.
der hie vil maniger vnbe gat.
vnde habit vil grozen vnrat.
von deme armote.
got durch sine gote.
der irgezze sie ir leides.
io mochtin sie heime.
wole wesen riche.
sie leben iamerliche.
daz irbarmit mich sere.
nu hilfen dur dine ere.
du bist richir dan constantin.
warumme soldistu an siner spise sin.
iz ne were vns nicht mvgelich.
do sprach der herre dietherich.
du hast einin stedigen mot.
daz der got geve got.
svanne ich vz dime rate gan.
so nevolgich nimer nehein man.
also man daz wazzer genam.
dietherich vor den kuninc gienc stan.
her sprach ich wolde gerne constantin.
zo den herbergen sin.
mit minen holden.
sie ne mugin mer nicht gevolgen.
also ich hare zo houe gan.
so ist dar uile manich man.
da wir al samen. sin.
nu helfet mer vrowe kuningin.
wande ich vore eine helfelose diet.
der vromigistin nevolget mir niet.
swaz so ich der mochte haben.
die hat rother irslagen.
her virtreif mich vz deme lande min.
do sprach der kuninc constantin.
wir virzihent din ungerne.
nu vare zo dinen herbergen.
gerochis du ieht des ich han.
dat sal dir wesin underdan.
ich wille dich gerne miete.
vnde wille dir ere biete.
daz du dinin houeman.
zogeliche heizis hi zo tiske gan.
wander irsrecket mir daz wib.
die mir ist also der lib.
minen manen ne magit nicht schade wesen.
die sint is dicke genesen.
in disime sale istiz aber selden getan.
do sprach der riese asprian.
herre iz tete mir michil not.
mer nam din berwelf min brot.
dietherich der herre
vor zo den herbergin.
vnde gebarte verzennacht.
also her were vnstadichaf.
alwante ime die ellenden.
got begunde senden.
den waren die porten vf getan.
sie liezen sie vz unde in gan.
selve her iz in wol gebot.
her bottin vlizeliche in not
berther vnde asprian.
vnde andere dietherichis man.
wol entfengen sie die armen.
ande lezzin sich ere not erbarmen.
dicke richte man den tisch.
da was daz inbiz gewis.
allen die des gerochten.
daz sie den helit gesochtin.
den beschinete men groze minne.
vnde brachte sie alles godes en inne.
des was den ellenden not.
wandez en nieman ne bot.
ovir alle die stat.
ir zoch zo dietheriche die cracht.
die von degenheite.
gelidin hatten arbeite.
sie ne hatten die kleider noch die ros.
dar vmbe verbot man en constantinis hof.
des livete ville manich riche
harte iamerliche.
sich virstont die notige diet.
dat sie deme riche waren lieb.
der in constantinis hove was.
ir zoch dar hiene ein groz heris craft.
zo dietheriche
her gab en vrumeliche.
her genozte sich in.
he sazte sie inebin in.
vnde hiez ir de schenken.
hotin mit deme tranke.
vnde gebot den truchtzetin.
daz sie ir niene uirgezin.
den vremedin gestin.
war die aller besten.
liph nare vore getragen.
die man iergin mochte hauen.
also die herren gesazin
ir leides ein teil virgazin.
swer dar hate ritaris namen.
die sundirte man dan.
vnde gaf en gote rosse.
vnde pelleline rocke.
zo den rossin staline ringe
daz sie mit swerte nieman ne kunde gewinnen.
do troch der riese asprian.
manigen mantil wol getan.
vze der kamerin dietherichis.
vnde vazzite sie al geliche.
die svert her en vmb bant.
vnde gab in die uanin an die hant.
do begunden sie behvdiren.
vnd vroweden sich vor lieve.
des lovete man dietheriche.
dar zo hove grozliche.
do quam ein herlich schare.
die hatte sich uirsumit gare.
daz sie so lange waren.
sie wrochtin daz man en icht gave.
berker gienc se umbe.
allez schowende.
we ir gelaz were getan.
do sat dar manich nakit man.
vnde schametin sich vil sere.
do sprach berker zo sime herren.
nu warte zo disin armen.
daz mochte got irbarmen.
sie schamet sich vor schanden.
sie netraget nicht vnbez liph unde in den handen
du salt sie alle vazzen.
vnde rechte machen.
sie sin zo deme gvrtele also smal.
en stat er liph harde wal.
sie vlizen sich zv waren.
na ritterlichen gebare.
die toginliche blicke.
began sie so dicke.
daz iz von vngeslahte
kumin nine mochte.
ne sin vnder in nicht edele man.
so heit mir min howeht ave slan.
ich volge dir gerne sprach dietherich.
swer so genade sochit ane mich.
he uindit sie ob iz got vvil.
dar war des godis harde vil.
den ellenden uor getragen.
sie entfengen iz al an cristis namen.
do ne stund iz borlange.
er dietherich der manne.
ses dusint gewan
die ime waren vnderdan.
mit dieniste aller tagelich.
sin ingesinde was herlich.
do quam ein verorloget man.
zo constantinopele gegan.
ein graue der hiez arnolt.
der vorde ein nodigiz volc.
dre vrige herren.
die hatten groze ere.
virloren in eren lande.
die gingen trorande.
vil bloliche in der stat.
daz en nieman nicht negaf.
do sprach der beste covfman.
der ie vele got gewan.
ich sie an v herren wole.
er ne sint der armote nicht gewone.
wildir nu drate
volgin mime rate.
so gat vor dietheriche.
her helfit v vrumeliche
vz der note.
vnde gerochtir minis gotis.
ich give ein gewant.
daz ir v so harde nicht ne schamet.
daz ir so nachit sin.
nu lone der min drechtin.
sprach arnolt der grave.
daz sal du wizzen zwaren.
of mir dietherich genade dot.
ich vergelde der din got.
der elende graue.
nam sine mage.
vnde vor vore dietheriche.
der intfenc ene vrumelich.
mit godeme gebare.
vnde vragete ene wie her ware.
do sprach her trorande.
mich hant mine viande.
virtriven dur iren overmot.
nu is mir thure daz got.
swe arm so ich si.
ich bin doch von minin magen vri.
vnn han durch genade.
her zo der gevragit.
die uindistu sprach dietherich.
mit berker besprach her sich.
waz sie deme herren solden geven.
daz her mit eren mochte nemen.
alsus riet do der alde man.
got hat vil wole zo dir getan.
mit grozeme gote.
nu helf in vzir der note.
nu wiltvs minen rad haven.
so hiez den schaz her vore tragin.
hir newirt der bosheit nicht geplegen.
man sal en dusint marc geven.
vnde ir was geven mere.
so helfet iz ovh den herren.
daz her den bestin hof gewinne.
den man inder stat vinde.
in trowen sprach asprian.
her sal ovch minen han.
dar inne wil ich ime daz is war.
driezich rittare vazen ein iar.
dietheriche duchte die rede got.
den meren schaz man vor in troch.
inde gaf deme edelen manne.
do vor her vroliche danne.
hinne vor constantinin.
vnde sagete ime vnde den sinen.
diz hat mir dietherich gegevin.
got laze ene mit genaden lieven.
do sprach de edile kuningin.
weiz got her mach wol edile sin.
hir schinit constantinis sin.
eya arme wie ich nu uirstozin bin.
daz min thoctir deme virsagit wart.
der disen helit virtrieven hat.
dirre tod so vrumichliche.
ich weiz wol rother der ist riche.
vnde mac wol gewolt han.
do sprachen constantinis man.
vrowe v ist der ride not.
der tuvil tho en den dot.
die iz ie irwantin.
wir weren vz deme lande.
mit deme kuninc rothere.
der hette vnsich widir over mere.
gesant mit grozen eren.
nu dunkit vns bezzere.
nu des nicht ne mach irgan.
daz wer werden dietherchis man.
her gevet vns vromeliche
vnn mach ir uns alle riche.
die ellende graue.
nam sine mage.
vnde vor vur dietheriche.
her entfienc sie vrumicliche.
vnde sante in vor inde stat.
berker ime einin hof gab.
dar zo gab ime asprian.
drizzit ritar lossam.
mit grozime gote.
do wart uaste zo mote.
des kuningis ingesinde.
sie newoldin nicht irwenden.
sie ne wurdin dietherichis man.
dar begunden vrige herren gan.
dar nacht die edelin graven.
vnde alle die da waren.
in constatinis houe.
ane die ricken herzogen.
die irlazis daz liet.
sie ne tadens ovch nicht.
swaz der anderen vrome was.
die zvgin hin mit heres craft.
zo dietheriche.
her gab en tageliche.
mit golde deme rotin.
de pellele vngescrotin.
dar zo mantele snevare.
dar nach hoven sie sic dare.
do moste die riese asprian.
dicke zo der kameren gan.
biz her sie gewerte.
des sie an den herren gerten.
do lovetemen dietheriche.
die herren al geliche.
dar ne was ovh niehein man.
her ne mochte mit trin bestan.
ob se uirsant waren.
die sinen schaz namen.
also die ritare wider quamen.
mit den schonen gaven.
do hob sich harde tovgin.
daz runin vnder den vrowin.
beide vro vnde spade.
ander vrowen kemenaten.
von deme herren dietheriche.
her levete vromicliche.
owi we salich sprach die kuningin.
irwerben vmbe den vater min.
daz wer den selven herren.
gesien mit vnsen eren.
ich neweiz in trowen sprach herlint.
du bist einigiz daz kint.
dinen vater also lieb.
nu bite im eine hocgezite.
daz der dene helit zo hus neme.
zo waren ich dir daz sagen.
so mog wir en aller best gesen.
iz ne mac ovch nimmir baz geschen
die iuncvrowen gingin drate.
zo ir vatir kemenatin.
vnde sprach woldir er nu vater min.
dise pinketen hir heime sin.
daz duchte mich ein ere getan.
vnde sameneten v were man.
daz die recken sagin.
ob ir ieht riche waren.
ich ne weiz war zo der uvrste sal.
her ne hette ettewane schal.
mit vroweden in deme houe sin.
do spach kuninc constantin.
wol dich tochter daz du levis.
we du nach den heren strevis.
vnde retis ie daz beste.
ich wille havn geste.
daz man immer sagete mere.
waz hie schales were.
zo disen hochgecitin.
min gewalt get so wide.
virsizzet iz dan geman.
der moz den liph virloren han.
widir zo kemenatin gin daz megetin.
do sante der kuninc constantin.
wide sine mere.
vnde gebot den ritarin.
hin zo der wertschefte.
die was gelovet mit crafte.
her hiez sie sichirliche varen.
do mostin sie alle dare.
swer sich ieht sazte dar widir.
deme gebotmaniz bi der widen.
daz her gerne dar gienge.
dan man in hienge.
do ne torstiz nieman irlan.
sich gesellete man wider man.
zo sime gelichen.
vnde vazziten sic vlizeliche.
dar ne hette nichen matil namen.
her newere mit golde besclagen.
vnde mochte daz so lichte sin getan.
daz sin nieiman niheine war ne nam.
die vorsten riche.
hoven sich geliche.
hin zo deme poderamus houe.
seszen herzogen.
vnde drizzit grauin.
mit scalle sie da waren.
vnde nuzzin constantinis got.
so man noch manichis herren todt.
do sie quamin zo constantinopole.
der vil meren burge.
die vorstin waren dar ober nacht.
daz man ire da wole plah.
der tac begunde vf gan
iegelich kamarare nam.
sime herren eine stat.
die eme von hove gab.
do heizin sie aspriane
daz gesidile vahen.
deme herren dietheriche.
dar benketer vlizeliche.
mit aldime gestole.
daz vere was gevorit.
hie vor von irlande.
iz trogin elphande.
wilent in den gebeine.
dar in ne lac got gesteine.
swe dinster die nacht was.
sie luctin alse der tac.
her sazte einen tisch herlich.
dar mochte der riche dietherich.
ane laster zo gan.
do was her ein harte her man.
ein herzoge der hiez friderich.
des kamerare virsumede sich.
der hiez aspriane.
sine benke rucken nahir.
vnde sagite ime zware.
wie ricke sin herre ware.
her wolde also ture sin.
so der kuninc constantin.
er sprach nu rumit groze bulgan.
wir sulin daz geginsidile han.
in trowen sprach asprian.
daz ne wirt nuwet gedan.
von houe schof man mir die stat.
daz sie v niman ne gaf.
irhevet ir wider mich socheinen zorn.
den mochter gerne han virborn.
biz zo eime anderen male.
so iz hie heimlicher ware.
daz duchte mich wistum getan. nu kiesit einin anderen man. vnde lazit mich min gestole han.
der kamerere here.
der zornite sich sere.
vnde troste sich zo hundert manen.
die mit ime warin gegangin.
vnde duchtin torliche getan.
daz der riese asprian.
icht torste riden da widir.
her setzt eme einin banc darnider.
asprian der helit got.
die hant her vf hof.
vnde scloc ime einin orsclac.
daz eme der kopf alzo brach.
nach den schilden giengin sine man.
vnde woldin aspriane slan.
der herzoge friderich.
selue waphinter sich.
vnde rief sinen sellen.
do hof sich ein geschelle.
daz tiederichis kamerere
da zo hove bestanden were.
mit michilicher craft.
ienir der da gebunden lac.
der begunde bremin alse ein berre.
die ketenin die zobrach er gare.
vnde begreif eine staline stangin
vier vnde zvencik elle lange.
swaz ime des volkes widir stiez
wie luzzel her des genesen liez.
do sprach ein riese die hiez grimme.
iz wirt hie vbil inne.
ich sie widolde varen.
nu gedenket herre asprian
vwir grozer gote.
mit listigeme mote.
vragit den grimmigin man.
waz eme daz lut hette getan.
daz her in so viant si.
mir wart gesegit herre min.
do sprach widolt der helit got.
sie hetten dich bracht an groze not.
do newistich weiz hette getan.
ich wolde sie alle irslagen han.
were der danne zo iemanne zorn.
der moste den liph haben virlorin.
in trouwen sprach asprian.
sie ne hetten mer niecht getan.
wane ere vnde gotis.
nu wichit uwers gemotis.
vnde gebit die stangin diesim man.
ein riese sie im vz der hant nam.
den herzogen herren.
row sin kemerere.
daz volc alzosemene.
hof sich dar zo gegine.
vnde wolden aspriane slan.
do sprach widolt der kone man.
waz ist ieniz gedrenge.
owi miner stangin.
sie woldin di schaden herre.
des ingelden sie hute vil sere.
iz nesie daz ich irsterve.
in moz vile we werden.
sie kumin vluchtic widir.
mit der vust sloc einin dar nider.
vnde begreif den herzogen got.
vnde crazitime ave den stalin hot.
mit deme hare here in vf want.
do entfiel er eme indaz gedranch.
swa her die anderen geuienc.
wie strodicke iz vf gienc.
dar wart gestozen manic man.
daz her vnsavfte nider quam.
nu ne weiz ich wie ein spileman.
zo houe vor den kuninc quam.
vnde sagite ime mere.
daz dar groz uechte were.
constantin vragete mere.
waz dar schalles were.
her sprach daz weiz der heilige crist.
ich sage der alsis ist.
dar gaf einer daz foter.
mit der lengistin roten.
die ich mit den ovgin ie gesach.
biz man sie ime vze der hant brach.
do wart her dancneme.
sie sin ime alle gezeme.
armen unde riche.
her rofit sie vreisliche.
mir is lieb daz ich so vro inran.
doch warf her mich over ver man.
daz mine vvoze.
die erden niene berortin.
ich stont ime ovch vor deme liechten.
her ne bedorte min dar zo niehte.
widol wart gevangin.
gebundin an die lannin.
alser zo den herbergen quam.
wie drate iegelich man.
nademe anderen zoch.
vor dem kuninge wart die clache groz.
over dietherichis kemerere.
daz sie gerovft weren.
daz ist mer leith sprach constantin.
nu sagittiz deme herren sin.
wil her v riechtin daz is mer lieb.
ich ne vnderwindes mich niecht.
alsiz diehterich virnam.
her hiez zo eme sine man gan.
widolden den konen.
vffe den hof vronen.
hat her iemanne icht getan.
iz sal ime an den liph gan.
zo uwir aller gesichte.
wir irlazin in des gerichtis.
sprach friderich der herzoge.
e der tuvil kume her zo hove.
swanner her quame.
da wir in alle gesechin.
biden henden sie sich bevingen.
vor den kuninc se giengen.
sie sprachen neina herre dietherich.
nicht ne ladene uore dich.
her ne hat vns sulechis nicht geschadit.
daz iz dir immer werde geclagit.
nu du helith virtriven bist.
man sal dich eren wize crist.
hoe in diseme riche.
daz stet vns gevohliche.
do dankete eme der herre.
ettelicher forte sere.
her wurde des rovfens geclagit.
mit vil grozen bulslagen.
ob der helit kone.
vf den hof queme.
dar vmbe liezen sie die clage.
vnde swigitin lasteris vnde schaden.
die gerovftin mit deme hare.
die swigitin is zvare.
swilche wis sie mochtin.
der kuninc saz in riechte.
vnde clagitiz der kuningin.
eya arme wie ich nv honit bin
an den vremeden magin.
die here geritin waren.
vz anderen richen.
die sin so vreisliche.
beide gerovf vnde geslagin.
daz siez immer mugen clagen.
daz hat dietherichis man.
vmme ein stole getan
ulvchtic quamen sie wider.
her stiez mit der vust nidir.
daz sie indeme hore lagen.
wane mochten sie umbe die schuzzen vragen.
die mochten sie haven geschozzen.
so ne hetten sie is nicht genozzen.
des woldich immer vro sin.
nu swich sprach die kuningin.
vnde laze wir daz geschvzze.
din rede ist unnvzze.
hette der so na gesin.
daz du ene rechte hettis gesen.
dir ne gehulfe des nichein boge.
du ne mostis sin gevlogin.
zo aller vurdrist after wege
vnde were aber rothere gegeven.
die vnse tochter schone.
so ne torste dich nieman honen.
her hette dir vze sime lande.
der thurin wigande.
gesendit daz dich nieman.
mit here torste bestan.
vondu moz ich wole clagen.
nu dulde honede vnde schaden.
hir in dime lande.
von dietherichis manne.
den zorn liez constantin bestan.
vnde hiez na siner tochter gan.
daz die magit schone.
schire zo dische quame
dar ane ne sumpmete sie nicht.
ir was vffe den hof lieb.
die urowe begonde vore gan.
hundert megede lossam.
di uolgeden ir zwaren.
alle vale hare.
manigin armbovc rot.
trogin sie gewirot.
vns sagit daz liet mere.
wie sie gevazzit weren.
daz aller uordirste wiph.
die hette gecierit den liph.
mit einer cronen guldin.
daz gebot ir vater constantin.
die anderen megide alle samen.
die trogin ritarlich gewant.
von grozeme overmote.
cyclat der gote.
der was mit deme golde
gestikit allenhalven.
dar vnder zabil vnde kelin.
sie moste manigir an seen.
e die urowe schne.
hin zo diske qume.
do hof sich daz gedrenge.
von manigeme snellen manne.
mit deme herren dietheriche.
die waren wundirliche.
geuazzit alser uore gieng.
ir nehorit e noch sint.
gesagin von bezzerme gewete.
dan die recken hetin.
ir himede waren sidin.
sie trogin bonit guldin.
da inne got gesteine.
einnen karbulkul schone.
vffe dietheriche stunt
der virdructe manich gesmide got.
daz wole gelovit ware.
ob man dit dar inne nich ne sage.
wie mochtiz vffe der erden.
die mantele immer werdin
bezzer mit gevoge.
dan die herren trogen.
die inuille waren hermelin.
dar over gezogen cyclatin.
der in na bi was.
den duchtiz schone also ein gras.
alse die varwe uirlasc.
aller steine vbirglas.
luchte von der edelicheite sin.
wie mochte turis icht sin.
dar zv smactiz svze.
iz brachtin blatvuze.
aspriane zo eren.
her gaph iz sime herren.
von du mostin sie al intsamt.
des herren dietherichis gewant.
schowin de da waren.
von den kaffaren.
virlos die vrowe ir hochgicit.
daz sie niene besach des ritaris liph.
die hochgecit waren alle.
dre tage uolle.
alsiz an den drieten tach quam.
die varunde diet begunde gan.
vor den dietherichis dish.
her gaph in schone wizze crist.
den hals her niegote.
her gaph sinim matil gotin.
eineme armen spilemanne.
her was zo heile dar ingegannen.
so tatin die anderen al intsamt.
dar ne behelt nieman sin gewant.
die mit ime dar waren.
sie ne rochtin zvaren.
wie iz in vz der hant nam.
ir matele nequam nichen dan.
do scheit sich die hochgecit.
allermannelich.
reit zo sinin selidin.
ane dietherichis helede.
die voren zo den herrebergen.
vnde mostin gevazzit werden
vrummicheit hette her dar began.
iz newart ovch nie nehein man.
die dietheriche dorste bestan.
die recken namen hette.
daz her so ville getate.
von du lobit indaz liet
sie nigenoztin sich alle dar zo nicht.
die hohtich was irgangen.
do lief man wider manne.
zo vroner kemenatin.
vnde sagite von der gewete.
die der recke dietherich.
hette gevazzit ane sich.
also der eine inne was.
der ander vor den turin was
vante die magit so vil uirnam.
daz sie den tugent haftin man.
von aller slachte sinne.
in iren herzen begunde minnen.
noch dan was sie ime vremide.
sint gewan sie mit deme helede.
manige werlt wunne.
vnde ovch trube dar vnder
in der kemenatin wart iz stille.
do sprach die kunniginne.
owi urowe herlint.
wie groz mine sorge sint.
vmme den herren dietheriche.
den hettich sichirliche.
vorholn gerne gesen.
vnde mochitiz mit gevvoge geschen.
vnbe den tuginthaftin man.
wnf bovge lossam.
die mochte ein bote schire.
vnbe mich uerdienen.
der den helit drate.
brachte zo miner kemenaten.
in trowen sprach herlint.
ich wille mich heven an den sint.
iz si schade oder ne si.
ich ge zo den herbergen sin.
doch pflegit her svlicher zvchte.
daz wir sin waren ane laster.
herlint gienc drate.
zo einir kemenatin.
vnde nam die turlichen want.
also manich urowe hat.
dar in cierte sie den liph.
do gin daz listigez wiph.
zo deme herren dietheriche.
her intfinc sie vromeliche.
vil na sie zo ime saz.
deme recken sie indaz ore sprach.
dir imbutit holde minne.
min vrowe die kuninginne.
vnde ist der urvntshefte vnderdan.
du salt hin zo ir gan.
dar wil die magit zvare.
dich selve wole infan.
nicht wene durch din ere.
aller truwin herre.
des mach du uil gewis sin.
ander iuncurowen min
alsus ridede do dietherich.
vrowe du sundigis dich.
an mer ellenden manne.
ich bin ovch zo kemenatin gegangen.
hie vore do daz mochte sin.
warumme spoteder min.
leider so tod man den armen ie.
uwer vrowe nigedachte die rede nie.
hie is so ville herzogen.
vnde vorsten indeme houe.
daz ir mit einen anderen man.
uwerin schimf mochtin han.
des hetter minir sunde.
ir uirdienit daz afgrunde.
daz her mich so torecht woldit han.
ich ne bin ne so arm man.
ine ware doch zvare
dar heime ein richer graue.
herlint sprach deme herren zo.
sie kunde ire rede wale gedon.
neina herre dietherich.
nicht nedenke des ane mich
ich ne han is weiz got nicht getan.
mich hiez min urowe here gan.
sie nimit michil wunder.
daz du so manige stunde.
in desseme houe heves gewesen.
vnde sie ne woldis nie gesen.
daz ist doch seldene getan.
von eime so statehaften man.
nu ne wizzit mer der rede nicht.
der kuninginne ware lieph.
swelich ere der gesche.
swie du sie nie nigese.
woldistu aber dar gan.
du ne thadis nicht vbelis dar anne.
dietherich zo de wrowin sprach.
her wiste wole daz iz ir ernist was.
hie ist der merkere so ville.
swer sin ere behaldin wille.
der sal gezogenliche gan.
ia wenit der elende man.
daz her nimmer so wole geto.
daz siez alle vor got.
nimen die in deme houe sin.
nu sage der ivnuronwin din.
min dienist ob sie is gerochit.
ich ne mach sie nicht gesochen.
vor der missehelle.
ich uorte daz iz irschelle.
vns beiden lastercliche.
so uirbutit mer daz riche.
constantin der herre.
so moz ich immir mere.
vlvchtich sin vor rothere.
vnde ne mach mich niergin generen.
herlint volde dannen gan.
der herre bat sie dar bestan.
vnde heiz die goltsmide sin.
zvene scho silverin.
ilinde giezin.
wie sie do zowin liezin.
vnde zvene von golde.
alser sie geven wolde.
do bat her asprian.
daz sie zo einime voze quamen.
daz her die beide neme.
vnde der urowen geve.
vnde enin mantil ville got.
zvelf bovge golt rot.
so sal men einir kuninginne.
ir botin minnin.
do spranch sie uroliche.
von deme herren dietheriche.
herlint quam drate.
zo ire urowin kemenatin.
vnde sagete ir von deme herren.
her pflege sinir eren.
harte ulizeliche
daz wizzin werliche.
ime sin des kuningis hulde lieb.
her ne mach dich gesen nicht.
mit nicheinir slachte uoge.
nv warte an dise schohe.
die gab mir der helit got.
vnde tete mir lievis genoch.
vnde einin mantil wol getan.
wol mich daz ich ie dare quam.
vnde zvelf bovge die ich han.
die gaf mir der helit lossam.
iz ne mochte vffe der erdin.
nie schonir ritar werden.
dan dietherich der degin.
so lazene mich got lebin.
ich kaffedene vndankis ane.
daz ich mich is imer mach schamen.
iz schinit wole sprach die kuningin.
daz ich nicht selich nebin.
nu her min nicht wil gesehen.
mach du mir die scho geven.
durch des herren hulde.
di uvlich dir mit golde.
schire wart der cof getan.
sie zoch dene guldinen an.
vnde nam dene silverinen schon
der ginc an den selven voz.
owi sprach die kuningin.
wie wer nu gehonit sin.
do diesen schohen lossam.
ist missegrife getan.
ich nebringen nimer an.
introwen du most hine widir gan.
vnde bitten dietheriche.
harde gezogenliche.
daz her dir den anderin scho gebe.
vnde mich gesen selve wille.
och her in sim kunne.
ie goter slacte geuinne.
owi sprach herlint.
wie gare die laster danne sint.
vnser beider wrowe.
nu wizzistaz introwin.
soldich immer schande han.
ich moz abir widir gan.
do hob die magit wolgetan.
ir wat lossam.
vaste ande knie.
sie nigedachte der zvcht nie.
vrowelicher gange sie uirgaz.
wie schire sie ober den hof gelovfin was.
zo deme herren dietheriche.
her infinc sie vromichliche.
in allen den gebere.
alser sie nie gesege.
do wiste der helit wole san.
warumme sie dar wider quam.
herlint sprach zo deme heren.
ich moz immer mere.
in bodescheffe gan.
der schon is missegrife getan.
sie sin der kuninginne.
gegeven durch dinin willin.
noch solde wir den einin hauen.
des heiz dich min vrowe manen.
daz du ir den anderen schouch geven woldis.
vnde sie geseges selbe.
ob du undir dime kunne.
ie got geslechte gewinnis.
ich datiz gerne sprach dietherich.
wane die kamerere die meldin mich.
nie sie sprach herlint.
mit vroweden sie indeme houe sint.
die ritare schiezen den schaft.
dar is michil spilis craft.
ich wil hin uore gan.
nu nim zvene diner man.
vnde heve dich uil drate.
na mer zo der kemenaten.
mit deme grozen schalle.
virmissin sie din alle.
ich gescheffe ein gestille.
von der kuninginne.
herlint wolde dannen gan.
do sprach der listiger man.
nu beide des kamereris.
ich ville na den schouch vragen.
schire quam asprian.
her sprach owi waz hanich der getan.
die wege ich nicht irlidin ne mac.
du mowis mich allen disen tac.
mit itenuwim mere.
dan du ie getatis here.
ir was hie ein michel teil geslagen.
die han die knechte zo tragin.
ist ir dar icht iruallen.
ich bringe der sie alle.
do nam asprian.
die anderen schouch lossam.
vnde einin mantil vile got.
vnde zvelif armboge rot.
vnde gab de al den urowin.
do gienc sie also tovgin.
vil harte uroliche.
von deme herren dietheriche.
vnde sagit ovch zvaren.
ir urowen liebh mare.
der megede wartin was grozlich.
sich beriet der herre dietherich.
mit berkere deme alden manne.
we iz mit geuoge mochte gan.
vile wole sprach der herzoge.
andeme poderamus houe.
salich machen grozen schal.
dar zv daz lut ubir al.
so ne wardit din niehein man.
her heiz die riesen vz gan.
selve bedacter sin ros.
sich hof der lut vffe dene hof.
do vorte der alde iungelinc.
dusint ritar in den sint.
widolt mit der stangen.
vor dar scrickande.
in allen den gebere
alser herriz ware.
da vbirwarf sich asprian.
der was der riesen spileman.
grimme zvelif clafter spranc.
so datin die anderin al intsamt.
her greif einin vngeuogen stein.
daz der merkere nechein.
diederiche uirnam.
do sie begunden umbe gan.
indeme uenstere die iunge kuninginne stunt.
schire quam der helit iunc.
over hof gegangin.
da wart her wole infangen.
mit zven ritarin erlich.
dar ginc die recke dietherich.
do wart die kemenate vf getan.
dar in ginc de helit wolgetan.
den hiez die iunge kuningin.
selve willecume sin.
vnde sprach swes her dar gebete.
daz sie daz gerne dete.
na er beider eren.
ich han dich gerne herre.
durch dine vromicheit gesen.
daz ne is durch anderis nicht geschen.
desse schon lossam.
die saltu mir zien an.
vile gerne sprach dietherich.
nu ies geruchit an mich.
der herre zo den vuten gesaz.
vil schone sin geberre was.
vffe sin bein saze sie den uoz.
iz ne wart nie urowe baz geschot.
do sprach der listiger man.
nv sage mer vrowe lossam.
mere vffe die truwe din.
alse du cristin wollis sin.
nv hat din gebetin manic man.
ob iz an dinin willin solde stan.
wilich vnder in allen.
der beste gevalle.
daz sagih der sprach die urowe.
vil ernistliche introwen.
herre vffe die sele min.
alsich getovfet bin.
der vze allen landen.
die turin wigande.
zo ein ander hieze gan.
so ne wart nie nichein man.
der din genoz mochte sin.
daz nemich ande truwe min.
daz nie nichein moter gewan.
ein barn also lossam.
daz iz mit zvchtin dietherich.
muge gesizin ineben dich.
von du bistu der tuginde ein vz genumen man.
soldich aber die wele han.
so nemich einen helit got vnde balt.
des botin quamin her in diz lant.
vnde ligin hie zvare.
in minis vater kerkenere.
der ist geheizin rothere.
vnde sizzet westert vber mere.
ich wil ovch immer magit gan.
mer ne werde der helit lossam.
alsiz diederich uirnam.
do sprach die listege man.
wiltu rothere minnen.
den wil ich dir schire bringin.
iz nelevet niehein werlt man.
der mer so leve hette getan.
des sal her noch geniezen.
bit in die honede liezin.
her bozte mer dicke mine not
des lone ime noch goth.
wir nvzzen uroliche daz lant.
vnde leveten uroliche samt.
her was mir ie genedich vnde got.
allen have mir nv virtriven der helit got.
in trwen sprach die iuncge kuningin.
ich virstamich an der ride din.
der ist rother also lieb.
her ne hat dich virtriwen nicht.
swannen du uerist helit balt.
du bist ein bode her gesant.
die sint des kuningis hulde lieb.
nu ne virhel mich der rede nicht.
swaz mir hute wirt gesagit
daz ist imer wole virdagit.
biz an den iungistin tac.
der herre zo der urowen sprach.
nu lazich alle mine dinc.
an godes genade ande din.
ia stent dine voze
in rotheris schoze.
die urowe harte irsricte.
den uot sie vf zvchte.
vnde sprach zo dietheriche.
harde boltliche.
nu newart ich nee so ungezogin.
mich hat min vbermot bedrogen.
daz ih mine uoze.
satte in dine schoze.
ande bistu rother so her.
so nemachtu kuninc nimir mer.
bezzer tugint gewinnen.
der vz genumnener dinge.
hastu von meisterschaf list.
sowilichis kunnis du aber bist.
min herze was hellende.
vnde hette dich goth nu her gesendet.
daz were mer innencliche lieb.
ich ne machis doch getruwen niet.
du nescheinis mir die warheit.
vnde wariz dan alder werlde leit.
so rumde ich sichirliche.
mit samt der die riche.
sus istiz aber immir vngetan.
doch nelebet niehein man.
ob du der kuninc rother werist.
alsus redite do dietherich.
sin gemote was harte listich.
nv han ich urunde mere.
dan din armin herren.
indeme kerkenere.
swa mich die gesehin.
dar mochtis dich an en uirstan.
daz ich der war gesagit han.
in trowin sprach die kuningin.
die irwerbich vmbe den uatir min.
mit ettelicheme sinne.
daz ich sie vz gewinne.
her ne gevet sie aber nicheinime man.
her ne moche sie vffe den liph han.
daz her nichein intrinne.
biz man sie abir wider bringe.
in den kerkenere.
dar sie mit notin waren.
des antwarte do dietherich.
ich wil sie nemen vbir mich.
vor constantine deme richen.
morgin sichirliche.
so sal her zo houe gan.
die urowe also lossam.
kuste den herren.
do schiet her danne mit eren.
vz uan der kemenatin.
zo den herbergen drate.
also daz berker gesach.
wie schire der rinc zelazen was.
do sagete der herre dietherich.
die mere also wunniclich.
deme turlichen herzogen.
des begundin sie beide got louen.
die ivncvrowe lac vber nacht.
we groz ire dance was.
alsiz zo deme tage quam.
einin stab sie nam.
vnde slovf in ein swaziz gewete.
alse sie sich gewilot hette.
einin palmen sie ober ir achslen nam.
alse sie vz deme lande wolde gan.
vnde hob sich vil drate
zo iris vater kemenaten.
vnde clofphete an daz turlin.
vf dete do constantin.
also he die magit an gesach.
wie listichliche sie zo ime sprach.
nv gebvt mir herre uatir min.
moter er svlt gesvnt sin.
mir ist so getrovmot.
mer ne sende der waldindicger goth.
sinin botin vnder dan.
ich moz in abgrunde gan.
mit levendigen liphe.
des nist nehein zwivil.
is ne mac mich neman irwenden.
ich ne wille daz elelende
buwin immir mere.
zo troste minir sele.
trurich sprach do constantin.
neina lieve tochter min.
sage mer waz du willis.
ia wegich der dir helle.
vater daz ist immir vngetan.
mer newerden die botin lossam.
die wil ich vazen vnde baden.
daz sie genade mozen hauen.
an ir armin live.
etteliche wile.
ich ne gerer nicht wane drie tage.
so wirdin sie die widir aber.
zo deme kerkenere.
constantin der mere
sprach dat her daz gerne dete.
ab sie einin burgen hetten.
der sie vffe den liph torste nemen.
vnde sie ime widir mochte geven.
daz ir nichein intrunne.
do sprach die magit iunge.
ich bitis hute so manich man.
daz sie ettelicher moz bestan.
des liph ist also tuginthaft.
deme du sie mit eren geven macht.
do sprach constantin.
daz tonich gerne tohter min.
der cit iz naote.
uil harde genote.
daz constantin zo tiske gienc.
dietherich des nicht neliez.
her queme mit sinin mannen.
vor den kuninc gegangen.
do man daz wazer nam.
die iunvrowe lossam.
ginc vor deme tiske umbe.
heize weinnunde.
ob sie iemanne so leve hette getan.
der die botin lossam.
vffe den liph torste nemen.
ir nechein torste sie des geweren.
herzogin die richin.
virzigint ir geliche.
biz sie zo den reken quam.
mit deme die rat was getan.
do sprach die magit erlich.
nv gedenke helit dietherich.
aller dinir gote.
vnde hilf mir vz der note.
nim die botin vffe daz levent.
die heizzit der die kuninc geven.
irzagit sin minis vater man.
sie ne turrin sie nicht bestan.
doch sal die edelecheit din.
mit samt mir geteilit sin.
daz ich der genieze.
swe gerne du daz liezis.
dich nelazzen din tuginthafter mot.
du salt mich geweren helit got.
gerne sprach dietherich.
sin irs gerochit anne mich.
iz ne gat mich nicht wene an den liph.
doch werdich din burge schone wiph.
die botin gab do constantin.
dietheriche vffe den liph sin.
der herre sie do obernam.
do volgetin ime des kuningis man.
zo deme kerkenere.
dar sie mit notin waren.
die helenden haftin.
lagin in unkreften.
vnde leueden bermeliche.
berker der riche.
stunt vnde wienote.
do her den schal gehorte.
den kerkenere man vf brach.
dar in schein do der tac.
schire quam in daz liecht.
des newarin sie gewone niecht.
erwin was der erste man.
der vz deme kerkenere quam.
alsen der vater an gesach.
wie groz sin herceruwe was.
her karte sich hine umbe.
vnde wrant sine hende.
her ne torste nieht weinen.
vnde ne stunt ime nie so leide.
sint in sin moter getroch.
eruin der helit got.
was von deme liphe getan.
also von rechte ein arm man.
sie namin die zvvelf grauin.
vz deme kerkenere.
vnde iegelich sinen man
die ritar also lossam.
sie warin svarz unde sale.
von grozen notin missevare.
lupolt der meister.
ne mochte nicht geliesten.
wan ein bose schurcelin.
daz want her vmme den liph sin.
do was der weinige man.
harte barliche getan.
zoschundin vnde zeswellit.
dietherich der helit got.
stunt trorich von leide.
vnde ne wolde doch nicht weinen.
vnde die botin lossam.
berker der alde man.
ginc al vmbe.
die haften schowende.
do ne ruwen in nichein dinc.
harter dan sine schonen kint
dietherich der herre.
heiz die botin heren.
voren zo den herbergen sin.
wan lupolt vnde erwin.
die liez man eine gan.
daz her ne plac nehein man.
do sprach erwin der mere.
lupolt trvt herre.
siedu einin grawin man.
mit deme schonin barte stan.
der mich schowete.
wunderen note
her karte sich vmbe.
vnde wrant sine hande.
her ne torste nicht weinen.
vnde ne stunt ime doch nie so leide.
waz ob got der gote.
durch sine otmote.
ein groz zeichin wil began.
daz wir kumin hinnen.
daz is war brodir min.
her mach wole vnse uatir sin.
do lachetin sie beide.
von vroweden vnde leide.
die ellenden geste.
warin hanfeste.
biz an den anderen dach.
die iunwrowe eren vater bat.
daz her sie lieze dare gan.
sie wolden selve dienan.
orlof er der kuninc gaf.
we schire sie over hof getraf.
zo deme herren dietheriche.
do hiez man al geliche.
die vremedin ritar vz gan.
dar nebeleib nichein man.
wan der verch mage.
die vber mere was gevarin.
den botin also lossam.
den legete man got gewant an.
vnde vazede sie vlizicliche.
daz quam von dietheriche.
der tis wart gerichtot.
berker der helt got.
was trochtsaze.
die wile sine kint azin.
alse die herren gesazen.
ir leides ein teil virgazzen.
do nam die reke dietherich.
eine harfin die was erlich.
vnde scleich hinder den vmmehanc.
wie schire ein leich dar vz clanc.
swilich ir begunde trinkin.
deme begundiz nidir sinkin.
daz eriz vffe den tiske goz.
swilichir abir sneit daz brot.
deme intfiel daz mezses durch not.
sie wurdin von troste wizzelos.
wie manich sin troren virlos.
sie sazin alle vnn hortin.
war daz spil hinen karte.
lude der eine leich clanc.
luppolt ober den tisch spranch.
vnde der graue erwin.
sie heizin in willekume sin.
den richen harfere.
vnde kustin in zwaren.
wie rechte die urowe do sach.
daz her der kuninc rother was.
alse die ivnurowe hinin widir quam.
do liez man die botin vz gan.
allenthalben in die stat.
daz ir neman ne plach.
do merketen iz des kuningis man.
vnde sagetin iz ir herren san.
nu ne rochit sprach constantin.
ich bevalch sie eme vffe daz leven sin.
her pleget so goter sinne.
ir ne mach ime nichein intrinne.
der kerkenere wart gerovmot.
alse die ivnurowe gebot.
do drie tage irgengin.
die botin sie aber viengen.
vnde legetin sie zvaren.
widir in den kerkenere.
michil bettewate.
vunde ander got gerate.
wart in uirholene dar ingetragin.
do mosten sie genade haven.
similen vnde wiz brot
des was den heliden vil not.
die iunvrowe heiz enin man.
zo dietherichis herbergen gan. der grob ein hol zo berge. von deme kerkenere.
swar sie woldin hinnin keren.
do lagin die haftin.
in sanftin vncreftin.
die botin lagen dar alle
zvencih tage vulle.
vnde haveten grozen wirtschaf.
sie wunnin andeme live craft
do hob sich vnder deme himele.
von zvein vnde sibincik kuningin.
von babilone.
zo constantino deme kuninge.
die aller groziste hervart.
die ie geritn gewart.
ymelot gerte sin zo man.
her was ein heidin ureisam.
ime ne mochte nicht widir stan.
her wolde die riche alle han.
bedwungin mit grozir gewalt.
vber al vncristin lant.
so neuirsaz neiman sin gebot.
her wolde selve wesen got.
simelin heiz sin wib.
her virlos zo ierusalem sint den liph.
do quamen ilinde man.
vor deme volke gevarin.
zo constantinopole.
der vil meren burge.
vnde sagete deme kuninge mere
wie not ime were
ob her sich mochte irweren.
in sochte ein kreftigiz here.
alsus redede do constantin.
wer mochte so riche sin.
der mich torste bestan.
do sprach der gahinder man.
din groze overmot.
der nis zo nichte got.
introwen sie havent genendot.
iz is der herre ymelot.
von woster babilonie.
zvene vnde sibinicik kuninge.
die sochen daz lant din.
ich sach die uorreise sin.
so manich celt vf geslagen.
sie mvgin wole cencik dusint haven.
deme kuninge wurdin svare.
die starken numere.
dietherich der helit got.
der torste wole sinin mot.
her sprach halt dich wole constantin.
vnde gib mer vffe den liph min.
die elenden haftin.
vz den vncreftin.
hetten sie ros vnde gewant.
vndir in is manich helit balt.
dar zo besende dine man.
wer sulen ingegin in varen.
nv lone dir got sprach constantin.
ich bevalh den kemerere min.
beide ros vnde gewant.
daz sie brachtin in diz lant.
iz wirt in allez widir gegeven.
nv du turlicher degin.
mit mir wenigin man.
inderre note wilt bestan.
constantin gienc drate.
na dietherichis rate.
vnde sante wide indaz lant.
do quam vil manich helt balt.
zo constantinopole.
der vil meren burge.
innirthalp drin tagen.
do mochter uvnfcik dusint hauen.
do giengin ilande.
die tvrin wigande.
vnde namen die zvelf grauin.
vz deme kerkenere.
vnde iegelich sinen man.
wie schire iz allez widir quam.
daz sie bractin in daz lant.
dietherich der helit balt.
die nam sie zo siner schare.
do warin sie dar herliche gare.
vffe rossen sne blanken.
do was deme helede wal zo danche.
den heleden vil ivngin.
giengen die ros in sprungin.
do brachte dietherichis uane.
zvencik dusint lossam.
in breithen blickin vber lant.
manigin gotin wigant.
vorte der kuninc constatin.
ingegin die viande sin.
sie ritin wol sibin nacht.
in gegin der heris craft.
die zvene vnde sibinzich kuninge.
von wostir babilonie.
die legitin sich also nahe.
daz sie den rovh gesahen.
von den herbergen.
do hoben sich die sorgin.
do gaf in dietherich den trost.
her herbergete do aller vurderost.
mit den sinin heleden
inzusken den menigin.
schire viel do die nacht an.
dar beualen constantinis man.
einin anderen die kint vnde uviph.
ir nichein troste sich an den liph.
dietherich vnde sine man.
begunden runinde gan.
vnde rietin an die heidenschaf.
die dar lach mit heris craft.
wilich ere in daz were.
ob sie den kuninc meren.
ane constantinis schadin.
gevahen mochtin odir slan.
introwin sprach widolt.
kume wir indaz volk.
sie sin vncristine diet.
ich ne werdin borsenfte niet.
des svlin sie vil gewis sin.
vnde lazent man mi de hende min.
iz mozen an den liph gan.
do waffende sich asprian.
vnde zvelf ritar lossam.
sluffen in er wicgewant.
in was zo deme storme harte lieb.
da schein ein halsperg liecht.
die troch der helit asprian.
iz ne levet nichein so kone man.
der ime widir stieze.
daz her genesin lieze.
vnder der heidinschefte.
sie hoben sich mit crefte.
der herzoge von meran.
heiz dietherichis man
vlizeliche wachen.
wnde grozen schal machin.
her sprach min herre mit den sinin.
wil zo constantine.
der hat na ime gesendot.
do was vil manic helit got.
wol gewafint an den wich.
iz ne wiste niemannis liph.
wan die uerchmage.
die over mere waren gevaren.
dietherich ginc zo den rossen sin.
do luchte ein brunie guldin.
andaz mark lossam.
die trok der zvrnigiste man.
der von adame.
zo der werlde ie bequeme.
vnde eine stangin vriessam.
da ne mochte nicht vor bestan.
die trosten dietheriche volc.
daz was der helit widolt.
luppolt der getruwe man.
sprach zo den riesen al.
vsen den halspergin liecht.
nv ne kumit vz der dicke niet.
daz sie icht zo verre schinin.
dietherich mit den sinin.
der reit vmme die heidenschaft.
die lac mit heris craf.
vnde begonde uragen
war sin herre ware.
her hette sich virsumot
her bracht ime manigin helit got.
do zeiginte man zo manne.
vnzer zo ymelote quam.
in ein zelt lossam.
daz swert zvchte asprian.
vnde hiez in vil stille stan.
ob her den liph wolde han.
der kuninc do nicht ne sprach.
alse die stangin an gesach.
die duchtin harde ureissam.
gevangin was der rike man.
dietherich vnde sine man.
begundin deginliche gan.
vnder eine dicke schare.
dar valtin sie daz here gare.
widolt gab die stangin.
niergen vz den handin.
swaz her der heiden ane quam.
die sclovc her alse en donir san.
swar er zo der dicke quam.
dar sclovc her vffe den man.
daz sie al zescrietin.
also ein stop daz da hine weite.
die zvelf riesen ureissam.
die sclogin. manichen man.
die heidin vlun durch not
sie iagete der grimme toth.
widolt wart gevangin.
gebundin an die lanin.
dietherich der herre.
vor zo den herbergin.
in allen den geberen.
aliz ime nicht geschen were.
dietherich heiz sine man.
zo den herbergen gan.
swaz schalles sie uernemen.
daz sie icht zo den rossen quamen.
do rief der wachtere.
obir daz here mere.
wol vf herre constantin.
ich hore die viande din.
mit grozeme schalle.
ich wene sie here wollen.
we sere sie irquamen.
do sie die vlvcht uirnamen.
von den heidenschefte.
die dar lagin mit herres crefte.
constantin wart gewafenot.
vnde vil manich helit got.
do sprachin sumiliche.
nv siet zo dietheriche.
her ligit dar alse ein bose zage.
swe her unsich here gewisit hevet.
von den untruwin sin.
sit ir virratin herre constantin.
constantin do rande
alsime daz mark irhancte.
vor ein gecelt erlich.
vol vf her dietherich.
die heidin willin vns bestan.
hie nachet der toth manic manne.
lute rief ymelot.
herre ir spotit ane not.
hinacht zo mittir nacht.
do ich in mineme bete lac.
do quam ein ureislicher man.
vnde trovk mich vnder sinen arme dan.
mir sin die mine gar irslagin.
sie ne mugin dir nicht geschadin.
alse daz constantin uirnam.
do kerte her uroliche dan.
vnde sagite sinen mannen.
ymelot is gevangin.
daz hat dietherich getan.
nv mozin sie lasterliche stan.
die den herren ane not.
zo vere habin geualscot.
mit grozeme unrechte.
do gincgin got knechte.
zo deme herren dietheriche.
vnde danketin ime grozliche.
daz mark uirleiz constantin.
zo uordist her indaz gecelt ginc.
die hande nam her uor sich.
her sprach got lone der herre dietherich.
daz du mit dinin manin.
den kuninc hast gevangin.
eia turlicher degin.
wilich ere dir ist geschen.
hettich nu sigen in got.
des dir immir wurde not.
daz sal der wesen vndirtan.
ir aller sorge was irgan.
der tac begunde vfgan.
do salite manic man.
dietherich der wigant.
nam ymelotin bi der hant.
vnde uortine vor constantine
her bevalchin ime vnde sinin.
do sprach der listiger man.
wir soldin einin botin han.
der den urowen sagete.
waz wir gevromit habetin.
in trowen sprach constantin.
der bote saltu selve sin.
durch miner tochter willen.
vnde sage der kuninginne.
vnde den urowin allin samt.
wie rietin indaz lant.
vil harte uroliche
din volc svmelichiz.
laz mit mir hie bestan.
do sprach der listige man.
daz her gerne dete.
des in der kuninc bete.
dietherich ginc dannen.
mit sinin heimlichen mannin.
vnde sante daz uolc zo des kuningis vanin.
her bat sie grozen danc haven.
zo ime nan her sine man.
swaz ir ober mere quam.
den kunin her sagete.
wes her willin habete.
die turin wigande
hvgitin do zo lande.
dannin vor do dietherich.
ein ceichin daz was herlich.
brachter zo constantinopole.
der vil meren burge.
mit den sinin mannin.
her sprach were intrunnin.
do weinte de urowe kuningin.
iarya wa is constantin.
vnde die wigande.
vz von manigeme lande.
dietherich lieber herre.
gese wir sie immir mere.
nein ir daz weiz got.
sie hat geslagin ymelot.
vnde ritit da here mit heris craft.
her uvil zevorin die stat.
ich ne truwe mich nicht irweren.
nu moz ich uliezin ober mere.
beide wib vnde kint.
wa sie inder burg it sint.
sie kiesint alle den tot.
sie irslet der kuninc ymelot.
do nam daz constantinis wib.
ir tochter die was herlich.
vnde batin dietheriche.
beide grozliche.
daz her in hulfe vz de heidinschefte.
die dar quamen mit herescrefte.
do heiz der listige man.
die celder also lossam.
der kuninginne dar cehen.
vnde uorte sie zo den kielen.
dar mugit ir gelovbin.
von manigir schonir urowen.
weinin unde hantslagin.
sie ne mochtin nicht gedagin.
her zoch ein michil magincraft.
na dietheriche vz der stat.
sie woldin alle vffe den mere.
vor ymelote den liph generen.
do troste sie der karge man.
her hetiz durch eine list getan.
dietherich heiz sine man.
vil drate in kel gan.
asprian der helit got.
den kamerschaz man dar in troch.
sie gehetin alle vffe daz mere.
do heiz der kuninc rother.
die moter an deme stade stan.
die tochter in den kiel gan.
ir uveinin was grozlich.
sie sprach owi herre diederich.
weme wiltu tuginthaftir man.
vnsich armen wiph lan.
sus sprach die gote kuningin.
nu nim mich in den kiel din.
zo miner tochter lossam.
do sprach die listige man.
vrowe ir solit uch wol gehauin.
constantin nis nicht geslagin.
ymelote han wir gevangin.
iz ist constantine wol irgangin.
he ridit here zo lande
mit lieuen erande.
her komit ouir dri thage.
ir mogit eme werliche sagin.
sin tochter si mit rothere.
gevaren westene ouer mere.
nu gebut mir urowe herlich.
ione heizich niwit dietherich.
vvol mich sprach die kuningin.
daz ich ie gewan den lif min.
nu laze dich got der gode.
durch sine otmode.
die mine tochter lossam.
lange mit gemachin han.
daz ist war turlicher degen.
sie were de samfter gegeuin.
dan du si hast gewinnin.
inde stundiz an minin willin.
swie constantin nu den lif.
quelede umbe daz schone wif.
daz ist mir daz minist.
nu du rother bist.
nu vare trulicher degin.
sante gilege moze din plegin.
do sprach daz schone megitin.
gehauet uch wole moder min.
die urowen also lossam.
gingin lachende danen.
uf den constantinis sal.
vnde gunden rothere wol.
daz in got gesande.
mit eren heim zo lande.
alse rother ouer mere quan
do wart die urowe lossam.
swanger einis kindis.
einis seligin barnis.
do was emelger dot.
die lant alle uerstorot.
van ses margrauin.
die woldin hademaren.
zo eime koninge han genomin unn gelouet.
de was ein riche herzoge.
geboren uon diezen.
die rother gehiezen.
trowen biz he queme.
die werthin die crone.
deme richen eruelosan man.
vnze lofhart daz swert genan.
an aenim schonim ringe.
der was uan thendelinge.
des koningis amelgeres sune.
izne quam van eineme sinin kunne.
also manich ture wigant.
beide liude unde lant.
bie beherte der ture man.
biz rother wider quam.
in stride lagen die lant.
rother der wigant.
liez die wech mudin.
luzel geruwent.
he moste durch gerihte uaren.
he heiz die urowen bewaren.
luppolden den getruwen man.
die andre ritare lossam.
zo den rossin waren si gerech.
do reit dar manich got knech.
bit rothere ingegin berne.
vnde strichen durch die berge.
die riesen hetten grozen not.
sie liefen alle gewaffenot.
die riese wolframmen erwant.
do wister ouer lant.
eine vil breide menie.
rothere zo geginne.
her infienc in mit eren.
also uan rechte ein man sinen herren.
sich hof der lut ouer den doz.
dar wart der scal harde groz.
dar der here constantin.
reit vf den hof sin.
zo constantinopolin in der stat
der koninc hasteliche sprach.
wa sin thocter were.
daz he sie nicht insege.
des antwarde die koningin.
gealt dich wale constantin.
geinir ritar erlich.
der da nante dietherich.
daz was der koninc rother.
vnde hat geuort ouer mere.
mine tochter vnde din.
wie mochte si baz bestadet sin.
si vil der listige man.
zo eineme wete han.
biz ime wirt gelonit.
des he der hat gedienit.
her hat uns recte getan.
wir hetten wonderlichen wan.
wat reken mochte dar so riche sin.
ir sit gewarnet constantin.
kome v imer mer gein uetriven man.
da solit ir uch baz uor warnan.
constantinis gemode.
sich uerwandelode.
her begunde sere weinin.
inde quelite sich uon leide.
he sprach owi urov koningin.
nu rowet mich die thoter min.
die der kuninc rother.
hat geuort ouir mere.
nu ist iz mich durch bestan.
vaz so her gaf dehenin man.
her uiel uon leyde in unmath.
do zovch der burgere craft.
vz der stat mere.
ire rofin was sere groz.
we wal des ymelot genoz.
der sin solde plegin.
der zouch dur wnder after wege.
vnde uvolde gerne han gesien.
waz da were gescien.
ymelot mit listin.
begunde den lif vristin.
do constantin dar nider lach.
imelot huf sich uze der statt.
in eime sciffe he intran.
inde uor bit coufmannin dan.
zo der wosten babilonie.
danne sich manige coninge.
uon ime begeginde groz herzeleit.
des gewonnin ovch die reckin michel arbeit.
alse constantin zo ime seluin bequam.
do rief man wider man.
de aldin vnde die ivngin.
imelot ist intronin.
iaria sprach constantin.
nu nemit scaz vrowe koningin.
vnde geuit den wigandin
vnde uromit sie heim zo lande.
of he mich hie na beste.
daz mir des uolkis ich zege.
si was des goldis milde.
si legedit uf die scilde.
vorsten den richen.
gaf si riclichen.
vnde lonede den godin knechthin.
alse man noch uan recthin.
plegit grozzer eren
zo lande riden die heren.
do die grozze menie.
gerumde deme koninge.
do sprac ein spileman.
herre du salt dich wol gehan.
lonis du mir constantin.
ich brenge dir die tochter din.
wir mozin auer einin kiel hauin.
die maniger hande wondir trage.
golt unde steine.
wazzer perlin cleine.
scarlachin un pellen.
sver da coufen wolle.
daz wir des gode stade han.
seszith ritare lossam.
die solin der inne uerholne sin.
die ivncurowe constantin.
bedrugit die selzene wat.
dat sie lihte in den kiel gan.
vnde schovet min cram gewant.
so uore wir si indaz din lant.
nu sprich waz du mir biedis.
vnde behaget mir die mede.
ich seze in urteil den lif.
ich nebrenge der rotheres wif.
genadhe here sprach constantin.
ich wise dich uf den scaz min.
des nim dir trut geselle.
swe uile du willis.
mir ist zo der uerde lief.
ich ne uersume dich minis dankis nich.
der sigel zo deme kele.
wart gereit schire.
darin trovh man golt rot.
alse der koninc gebot.
nuschen un boge unde harbant.
selzene cram gewant.
daz sante constantin.
mit rade na der thohter sin.
daz got begunde man zo tragin.
scire wart der kiel geladhin.
veren unde spileman.
huven sich alle dar an.
intgigin bare sciften over mere.
do was der koninc rohtere.
hine zo riflande.
mit sinin uianden.
dar rigte der gode keyser.
widewin unde weisin.
do die leide criechin.
ze bare zo stiezin.
vz gienc der spileman
vnde truch der kiselinge an.
vele die he anme stade uant.
listich was der ualant.
nu siet war zo he se wolde.
oder we si coufen solde.
des morgins als iz dagede.
der spileman hauede.
behangen sine crame.
mit gewete selzene.
do giengin die burgere.
vz der stat ze bare.
si ueilsceden golt unde pellin.
wie biedet ir dat geselle.
dane was nechein so ture dinc.
her ne geuit umbe einin penninc.
do duchte die burgare.
daz he ein tore ware.
si couften sin gewete.
suat he gotes hette.
einer die ciselinge gesach.
her sprach geselle war zo wollir ir daz.
do boit he einin ander stunt.
nit wan umbe dusint punt.
des allir bestin goldis.
des die urowen tragen woldin.
do sprach der burgare.
dat iz sin spot were.
ir lieget deme duvele an daz bein.
diz dunkit mich ein bose uelt stein.
entrowen sprach die spileman.
ir hauent ime unrechte getan.
ir uelschedin ane not.
he ist ze mangin dingin guot.
neme in ein koningin andie hant.
her lugte ouir al ditz lant.
neman ersturue.
e he begrauen wrde.
man solden dar mide bestrichin.
so leueder sicherliche.
niemam inis halz noch crump.
he ne wrde sciere gesunt.
gerorde in die koningin.
mit deme goden steine min.
si soldiz auer in disme sciffe don.
ouer it nis chein urowe dar zo.
hette wir einin crumbin man.
inde wolde die koningin dar in gan.
in ne si ir dan nuwit war.
dat ich v gesagit han.
so heizit mich van.
unde up ein boum han.
do sprach ein ritare.
de geweldich was ze bare.
ich han zuei wenige kindelin.
die ein iar gelegin sin.
die wir ie mostin tragin.
ich willit minir urowen sagin
wat of si durch ire gode.
gebozet der seluer node.
gehilfet in der din stein.
daz sie geint wider heim.
ich geue der gotes sulige craft.
swaz du is geuoren macht.
liegich sprach der spileman.
heizit mir min houet aue sclan.
mir ist der lif so lief.
ich ne geue dir so niet. sine uronde he do nam. seszen coufman.
vnde gienc vor die vrowen stan.
do infienc in die riche.
harde gunsteliche.
in allen den gebere.
alser ein herre were.
do bat her die kuninginne.
durch sancte petres willen.
dat si uf hulfe zven hasten
von grozen uncreften.
daz sin urowe mine kint.
die lange crump gelegin sint.
hie steit ein bi deme stade.
dar sal ich si up heizin tragin.
dar liget gesteine dat ist got.
vnd bozit manigen siner not.
nemet ir einin urowe an die hant.
he luchtet ouer alle die lant.
svilich man ersteruit.
er he begrauin werde.
woldet ir in dar mide bestrichin.
he leuede san urolichen.
neman nis halz noch crump.
he newerde zo hant gesunt.
alse uns gener gesaeget hat.
de si hat here bracht.
her sprichit in si ir niuvit war.
daz ich v gesagit han.
daz ir in heizze van.
vnde uf einin bovm han.
versohez urowe durch got.
is wirt v wol gelonot.
vnde trostet mine arme kint
die nu lange gelegin han.
vvandich weinger man.
sin da michel leit han.
nv du mich sprach die koningin.
biddis durch unsin trehtin.
ich ne wille dir nit uersagen.
nu heiz die kint zo deme sciffe tragin.
luppolt was uz gegan.
zvenzich ritar lossam.
volgenden der urowen zo deme kiele.
dar quamen die siechen scire.
den su dar got solde sin.
in den kiel trat die koningin.
wol uf sprach der spileman.
zo den criechen wille uir varen.
siet war daz wif stat.
die uns here gemovt hat.
do sprungin uile scire.
die criechen zo deme kiele.
die crumben wuorfen sie an daz stat.
geneme wart der hant slach.
die der urowen soldin plegen.
die uordin die criechen after wege.
nu siet zo deme ualandas man.
wie he dat wif gewan.
die criechen huven sich dan.
die urowe uragede den spileman.
wie in dare sante.
zo deme seluin lande.
daz dede min herre constantin.
der lieue uater din.
sante uns ouir mere.
owi koninc rothere.
sprach daz wenige wif.
wie du nu dinen lif.
beginnis quelin umbe mich.
so duon ich minin umbe dich.
die urowe gehatin sich ouele.
zo constantinopile.
vorde sie die spileman.
wie scire numere quam.
den vorsten were gelungin.
aldin vnde ivngin.
heizin sie willekomin sin.
in den kiel trat constantin.
vnde nam die thoter bi der hant.
vnde vorde sie vf daz lant.
he halste sie vnde custe.
wie wol in des geluste.
die moder weinende genc.
ir thoter sie ungerne infienc.
swaz die moder redde.
die tochter iz alliz dolete.
constantine was vil lief.
her inhatte uf ire sprechin nit.
he liez si svigin unde dagin.
biz si is gnuoh mohte hauin.
do erscal daz numare.
ouir al die stat zo bare.
daz die urowe was uerloren.
si uorten rotheres zorn.
beide wif unde man.
sie woldin alle inuech gan.
do quam der helit luppolt.
vnd troste daz trorige uolc.
he bat sie dar beliven.
des inwere negein zuivel.
he ne gewonne die hulde.
daz rodher die sculde
an ir negeime reche.
oder igtes leides spreche.
do uielen algeliche.
die burgere also riche.
zo den vozen luppolde.
sie sprachen svaz he wolde.
des volgeden sie uf sinen trost.
ir sorgen waren uile groz.
do sprach der herre uile got.
goth helfe uns uzer not.
minis herren truwe is so uile.
wir genesen wol of iz goth vil.
von deme thage ouer siven nagt.
do quam mit grozer heres craft.
rodher der herre.
vnde uant leide mere.
luppolt der getruwe man.
der gienc vor den herren alle stan.
vnde sprach zo deme koninge herlich.
ich han mich herre wider dich.
ouele behalden rohtere.
dim wif ist wider ouer mere.
daz hauet constantinis man.
mit grozen listen getan.
nu vorhtich herre dinen zorn.
daz mer der lif si uerlorn.
hie steit min broder erwin.
he lach durch den willin din.
zo kriechen uil manigen tach.
daz he die sunne nie gesach.
mohte wir sin geniezen.
daz ir genesen liezin.
eine uil unsculdige diet.
die ne hat dir gethan nich.
ich nam die burgare.
die woldin uzer bare.
alle iren wech gan.
vf minin trost sin sie hie bestan.
ich bin eine sculdich wider dich.
du salt richtin ouer mich.
daz ist billich vnde recht.
waz bedorfte ein got knecht.
richetumes mere.
behelde he truwe unn ere.
nu ich des nine han getan.
nu laz iz mir an den lif gan.
nv uernemet wie rodher sprach
deme daz herzeleit gescah.
vor den herren allin sammt.
nam he luppolde mit der hant.
vnde custe en uor den munt sin.
gehaue dich wole neue min.
war umbe quelis du den lif.
iz leuet so manich schone wif.
is uns auer sichein guot.
von der vrowen geordinot.
daz mach ze iungest wal irgan.
svich dugenhafter man.
vorchtes du minen zorn.
so were din dienest ouele uerlorn.
daz du mir dicke hast getan.
ia lege du helt lossam
zo criechen drithe half iar.
dines liues harte ungewar.
vnde manich ritar erlich.
gezornit ich immir widir dich.
so dadich alse iudas.
der sich seluin uirlois.
du salt den burgeren sagin.
daz sie sich alle wal gehauen.
dar horde manich got knecht.
rotheres lantrecht.
vnn wie sin zorn was getan.
der herzoge von meran.
gienc gezogenliche.
vor den koninc riche.
vnde lachede uor lieue.
nu laze mich got uirdienen.
daz du luppolde hast getan.
hude hat din truwe
an mir armin man.
die aldin zvcht genuwet.
der din uatir plegete.
die wile daz he leuete.
vnde ware min lif zvare.
also uor uonfcich iaren.
so uerdienich dise ere.
unde edliche mere.
nu ne mach des leider niwet sin.
nu hat der koninc constantin.
ethelicheme gemachet mov.
dar gedenket iungelinge zo.
die hie intgegenwart stan.
daz ist des ualandes man.
ich gemeze rother.
vir solin mit creften ouer mere.
mir nist der bart nie so gra.
daz ich hie heime besta.
war sint nu sprach asprian.
mines herren rotheres man.
den he hie sin got gaf.
vnde den creftigen scaz.
nu bedarf her an der node.
do drungin helede gote.
vaste zo deme ringe.
unde erven manich lantrecht.
dar louete manich got knecht.
rothere deme richen.
harde vrumeliche.
quemez ime an die not.
sie rieden mit ime an den dot.
lude rief widolt.
hie ist ein herlicher uolc.
lant vnde mage.
sezzent sie an die wage.
durch dinen willin rohtere.
wir solin dir helpin ouir mere.
sver dir icht dienet.
deme wirt wal gelonet.
vns hauint constantines man.
ein groz herzeleit getan.
genuzzen si des daz were mer zorn.
so hettich och einin michelen louf uerlorn.
do sprach der helit wolfrat.
nu iz widolt gelouet hat.
daz wir deme koninge rothere.
solin helfen ouer mere.
ich uore vzer mine lande.
der turen wigande.
eine michele scare.
zvelif dusent ritare walle gare.
luppolde zvaren.
wilich sin ere waren.
der herre ist min konlinc.
iz ist ein cristenlich dinc.
daz beide brotere unde neuen.
bit ein ander rechte leuin.
sver den uront durch sin eines rat.
verlazet so iz ime an die not gat.
gesviche he deme lant man.
he hette michel baz getan.
berker der riche.
der tede uromeliche.
do min uatir was uertriuen.
he gewan ime sin lant wider.
he ersluch eluewine.
einen herzogen uan rine.
der was ein ureisclicher man.
her hatte uns michil leith getan.
von den sculdin sin.
luppolt trut neue min.
so wil ich imer dir bistan.
die wile ich daz leuin han.
sus uermaz sich indeme ringe.
der here uon tengelinge.
war sin mine mage vnde man.
wir sulin sicherliche uaren.
in daz constantinis lant.
sprach luppolt der helet balt.
nu min neue wolfrat.
alser gelouet hat.
ridet heim ze lande.
na den wigande
so uor ich helede iunge.
zo der samenunge.
uz der stat zo meylan.
die ich uon rothere han.
zvenzich dusint manne.
mit snewizen bronien.
des si ein tach gesprochin.
van hute ober zvelf wochin.
her zo bare uf den sant.
daz gelouete manich wigant.
vor rothere deme richen.
harde uromeliche.
do sprach der herzoge von meran.
zvenzich dusint lufsam.
der salt du wartin rothere.
von mir ze uolleist ouer merre.
ich geloue dir an die truwe min.
wider uert mir constantin.
deme wert lichte ein suerdis slach.
daz he gedenken nine mach.
of ime die tohter ie wurde lief.
steruich e dan des inmach ich dan nicht.
daz in wize mir negein man.
wande he hat mir michel leit getan.
mich dvingit noch die alde noth.
daz he luppoltde so hat gemarterot.
die herren lagen ouer nacht.
ze bare inder stat.
des morgenis rumpten si den sant.
do strichen uorsten ober lant.
luppolt gegen meylan.
berker ze meran.
do reit ein helit iunge.
gegen tengenlingen.
daz was der helit wolfrat.
als uns daz buch gezalt hat.
mit wie getanen erin.
sie rothere deme herrin.
gewunnin die uil goten.
pipinchis mvder.
van deme uns karl sit bequam.
vnde eine magit lossam.
die gode sanctae gerdrut
dar zo niuele hat sie hus.
vnde hilfit den ellenden.
gerne vze den sunden.
von du nis daz liet.
von lugenen gedihtet niet.
der zith iz nahen began.
sich uazzede manich man.
in die grozen hereuart
die rother gelouet hat.
do streich ein alder wigant.
wol gevazit ouer lant.
indie stat ze bare.
vnde sagete lieue mere.
daz queme manich here man.
he reit ein ros louesam.
vnde uorde indeme scilde sin.
eine bukelen guldin.
der scilt was also getan.
daz he alse ein uur bran.
von deme ouer glaste.
he troch eine brunien uaste.
vf den gurtel ginc ime der bart.
nechein here newart.
bi den ziden also lofsam.
alse der here uan meran.
rother der riche.
entfienc in uromeliche.
also tede asprian.
vnde widolt der kone man.
he sprach eia koninc edele.
nu ne halt dich nicht ouele.
vnde gif mir daz boden brot.
dir komit manich helet got
nim die burgare.
inde rit vz ze bare.
vf den sant lofsam.
du gesist edelichen man.
e dise dach ende.
ich bin uore gesendit.
daz ich der herre sal sagin.
vie groze mancraft si hauen.
rother unde asprian.
vnde widolt der kone man.
die namen die burgare.
unde rieden uz ze bare.
uf einin sant lofsam.
vnde wartin allinthaluin dan.
do sagen si under luften.
volc bit grozer creften.
riden wol gewafenot.
dar brachte manigen helet guot.
luppolt der getrue man.
vnde uorde einin herlichen vanen.
alsin der wint hette uerwandelot.
so luhte dar ane daz golt rot.
in allin den gebaerin.
alsiz himelbliche werin.
do sprachin die burgare.
vzer der stat ze bare.
genedenlicher trehtin.
wer mach geniz uolc sin.
bi deme uanen wol getan.
do sprach der herzoge uon meran.
rother lieue herre min.
daz sin die notstadele din.
ieniz zeichen lossam.
vorit luppolt der getrue man.
der uerdienet hude sine grascaft.
daz du ir ime wole gunnen macht.
iz ist harde weh undersniden.
dar rident zvenzich dusint mide.
also getaner hereman.
daz dar nuvet mach vore bestan.
die uorich unde mine kint.
durch dinen willin in den sint.
do luhten in strite ouer lant.
smaracten unde iachant.
neuen der luppoldis scare.
deme einin uanen sne uare.
deme uolgedin iungelinge.
die uorde uan tengenlinge.
wolfrat der iunge man.
dar rieden uonzich dusint an.
der uz genomenen diete.
in allin iren stete.
pellin vnde cleine gewire.
die sconen gezire.
die dar ie dechein man.
ze herwerte gewan.
die uortin si an den rossen.
in pellinen rockin.
quam die berische diet.
iz ne beluchte nie chein liht.
also manichen helm guth.
mit golde wol gezierot.
dan der helet wolfrat.
sime neuen hette bracht.
iz scienet den beyeren imer mer an.
da ist noch manich wat ziere man.
alse die helede guote.
geherbergeten.
vffe den sant bi dem mere.
do gienc der koninc rothere.
vnde infienc mit grozen eren.
luppoltde den herren.
vnde wolfratin.
vnde manigen helet guten.
die heiz he willekomin sin.
owi rother herre min.
sprach der riese asprian.
daz ich nicht samenunge nehan.
vzer mineme lande.
der tueren wigande.
daz machit daz si ne na sint.
nu muz ich leider eine sin.
svigit here asprian.
sprach widolt der cone man.
dar zo constantinopole.
inder meren burge.
nist negeinis salis dure.
vnde gestellit ir mich da uore.
ist dar dan ieman inne.
sich heuet ein unminne.
daz man sie biez tomenstach.
bit necheinen eren uerreden inmach.
die heren waren dar ouer nacht.
biz an den anderen tach.
do nam der here uon meran.
luppolden den getruuen man.
vnde wolfraten.
si giengen uile drate.
die suert druch erwin.
daz gebot ime der uader sin.
do riedin sie deme koninge.
daz he uzzer der menie.
welide drizith dusint lossam.
vnde lieze die andre ze hus uarin.
inde gaf in bit golde.
die daz nemen wolde.
alse de rat was getan.
do gienc der riese asprian.
vnde nam des koninges golt rot.
als ime berker gebot.
inde gaf den wiganden.
he uromede sie heim ze lande.
do uorte der koninc rothere.
drizzit dusint ouer mere.
vnde zven un zuenzich kiele.
wordin geladen scire.
dar uor uil manich man.
des uader nie ze bare quam.
lude duzzin die segele.
die kiele giengen euene.
inde quamen in ses wochen.
ouer mere geulozen.
hin ze constantinopole
uil meren burge.
eine mile nider half der stat.
dar holz unde geberge lach.
dar zugen rotheres man.
vnder die boume lossam.
die ros uz den kielen.
daz iz inwiste nieman.
ouer al criehen lant.
vie manich tuere wigant.
in den walt scone.
bracte der koninc uon rome.
an den lach die alde zucht.
vnde die wereltliche urovcht.
die solde ein iegelich man.
wider sinen herren han.
sone worde die gruntueste.
nuwet der helle geste.
alse die helede gute.
die scif gerumoten.
do zugen die rotheres man.
under die boume lossam.
do sprach koninc riche.
harde wisliche.
vrunt inde man.
ich wille uor constantine gan.
in walleres wise.
weruen mine spise.
durch numaris willen.
do sprach uon tendelingen.
wolfrat der iunge man.
du ne salt nicht eine dare gan.
berker ist ein wis man.
vnde hat dir manigen rat getan.
wilt du koninc herre.
behalden din ere.
dan bidde mit dir gan.
luppolde den getruuen man.
nu nim daz guode horn min.
daz sal die bezechenunge sin.
die crichen plegent sinne.
vnde wirt din ieman innen.
dich uant constantinis man.
introwen sprach asprian.
verneme wir din horn.
so ist die ueste uerlorn.
die bruc nist nirgen so wit.
so mir sele vnde lif.
vor wilecher straze ich bestan.
unde widolt der kone man.
dar wirt der engeste pfat.
den ie chein man gesach.
do sluffen die helede guode.
in pilegrimis gewete.
der herzoge uon meran.
vnn luppolt der getruue man.
die uolgitin deme koninge.
gande von der menige
do reit ein recke guote.
vor den walt her schowete.
rother der riche.
groztin guthliche.
vnde uragete
waz dar meres ware.
ich bin ein elender man.
na miner spise moz ich gan.
nu sage mir truth herre min.
ich bin ein arm pilegrim.
vnde uare durch die riche.
vil gamerliche.
so moz der nothafter man.
dicke zo houe gan.
dar uragit man den wallere.
gerne numare.
sagistu mir icht durch goth.
des wirt dir wole gelonoth.
do sprach der helt tuginthaft.
ich sage der wunders craft.
hi zo constantinopole.
der vil merin burge.
was ein reckir herre.
vnde plach grozer erin.
daz schinit mir immir an.
her hat mer michil guot getan.
ime waren die uorsten alle holt.
her gaf in daz creftige golt.
daz ie sichein man.
zo desir werltde gewan.
sin hof stunt offin uromeliche.
den armin vnde den richen.
die uvndin an deme gotin.
uatir vnde motir.
sin wille was zo gebine.
her ne rochte nicht zolebine.
mit sicheinis scazzis vbersite.
dar hetter urloge mite.
her sante in nacht vnde tac.
sver in dusint pfunde bat.
her gab sie ime also ringe.
also zvene penninge.
beide herre ich wil dir sagin.
warumbe ich die rede han irhauen.
rother der gerne virnam.
waz her selve hette getan.
do sprach der riche mere.
ich sage dir von deme herren.
her was othmote.
vnde plach der bezzistin gote.
die ie sichein man.
zo der werlde gewan.
icht ne levet nichein zunge.
die daz gesagen kunde
waz her tuginde hat began.
her bereit die ellenden man.
arme kint heiz her vazzin vnde baden.
uor sih uffe den tisk tragin.
her gab en al daz her gewan.
her nerochte wer iz nam.
her uorte sulke degine.
daz under deme hymele.
nie nichein uirtriven man.
so groze hereschaf gewan.
constantine deme richen.
halfer urumicliche.
von grozin notin.
her vinc ymelotin.
der was ein heidin ureislich.
deme dientin tagelich.
zvene vnde sivenzit koninge
von woster babilonie.
do karte unse gedigine.
vroliche widere.
her sante den wigant.
zo botin in daz lant.
daz her den urowen sagete.
waz her geurumit havite.
hie zv constantinnopole.
in der merin burge.
was daz scone wif.
die ie gewan den lib.
darumbe hetter arbeit.
vnde irwarb mit sinir houisheit
daz die magit lossam.
ir uater intran.
her sie wider quemin.
do heter ime zo lone.
vnde vorte westert ouer mere.
daz was der koninc rothere.
van rome ein tuginthafter man.
vnde hat uns al lieb getan.
nu uirnim guote pilegrim.
we ime des gelonit.
rother wolde dannin gan.
do sprach der helit lossam.
beite wallere.
ich sage der starke mere.
alse min herre wider quam.
ime intran der heidiniske man.
do sante der koninc constantin.
botin na der tochter sin.
sie stalin sie deme koninc rothere.
vnde uortin sie widir ouer mere.
do reit der koninc ymelot.
vnde uorte manigin helit got.
har zo criehen indaz lant.
vnde stifte rovf vnde brant.
vnde uienc constatine.
den leiden herren minin.
do loste constantin sinen lif.
vnde gaf daz rotheres wif.
deme ureislichen koninge.
van woster babilonie.
des sune sal sie nemin hinacht.
alse du selbe sen macht.
zo constantinopole inder stat
sin mit grozer herescraft.
drizit koninge.
van woster babilonie.
dar stat rotheres wif
vnde quelit den erlichin lib.
uan herceleide daz ist.
nu se der waldiger crist.
der asprianen sante.
he dise tac wante.
de herren sprachin amen.
dat ste an gotis genadin.
die reken drauite balde.
widir zo deme walde.
heize weininde.
sine hande wringinde
do clagite der helit guot.
der iunwrowen not.
rother gienc inde stat.
berker sinin herren bat.
daz her wurbe gewerliche.
constantin der riche.
saz mit grozin creftin.
zo einir wirtschefte.
vf einim erlichen sal.
dar was michil schal.
vor den richen kuningin.
von wostir babilonie.
rother quam mit listin.
zo constantinis tiske.
deme saz bi der sun ein koninc heiz basilistium.
vnde was ymelotis svn.
bi deme saz rotheris wib.
vnde qualite ir lib.
do sprach constantin.
nu svic tochter min.
mir trovmite nochte von der
des saltu wol gelovbin mir.
we ein valke quame.
geulogin von rome.
vnde uorte dich widir ouer mere.
do slovf rother
under tisc vnde sin man.
daz man ir nicheine war ne nam.
do horter al daz constantin.
redite mit den gestiche sin.
die heideniskin kuninge.
vrowetin sich der menige.
unde sprachin queme rother.
er wurde irtrenkit indeme mere.
odir bosliche uirlorn.
daz ware widolt zorn.
do sprach die kuningin.
owi gesentin unse trechtin.
vnder vch so richin.
he worde etlicheme.
daz in sivin nachtin.
virsmerze nine mochte.
rother sat naher.
vffe den vozschemil.
unde nam. ein guldin vingerin.
vnde gaf der koningin.
dar stunt gebochstavet ane.
des richen koningis name.
alsin die urovue gelas.
daz rother indeme sale was.
do lachete die gote.
vnde sagetiz ir motir.
daz in von bare.
der kuninc kumen ware
daz lachin constantin gesach.
nu mugit ir horen wie her sprach.
wol dich trut tochter min.
nu urowit sich der vatir din.
do sprach die urowe erlich.
daz ich ie gezorte widir dich.
daz rvwit mich sere.
ich negetoz nimmir mere.
do sprach ymelot.
vrowe ir liegit ane not.
ich wene uns uwer lachin.
herceleit icht mache.
vnde wringinde die hende.
swanne iz nimit ende.
wir hotin unsich wole.
hie sint indeme sale.
der leidin spehere.
des kuningis von bare.
swer mir des nine gelovuet.
deme gevich min hovbit.
do sprach ymelotis svne
der koninc balistium.
ich sach ein guot uingerin.
daz gaf din tochtir constantin.
der aldin kuningin.
rothere is hie inne.
der koninc von rome.
swie her here queme.
des saltu wole gewis sin.
do sprach der koninc constantin.
ich heizze zvelf minir man.
vor der salis ture stan.
daz sie recte irkinnin.
die wir haven hie inne.
is rother dar under
den have wir schire vvnden.
wolder aber here uore gan.
daz were ime ere getan.
e wir den koninc richen.
sochtin lasterliche.
alse einin vluchtigin dieb.
iz nist ovch sinis rectis niet.
swa man sin innen werde.
daz her sich icht berche.
rother der riche.
beriet sich ermeliche.
do sprach der herzoge von meran.
wir sulin hie uore gan.
in ere des himiliskin koningis.
vnde alles sinis heris.
daz her uns beide behode.
durch sin othmote.
von der heidinscefte.
die mit sinir crefte
moysen heiz gan.
durch daz rote mere ureissam.
mit der israhelischen diet.
dar nelevet ein barn nit.
an des meres grunde.
got der hat gebundin.
beide ouil unde guot.
svonnez widir ime dout.
iedoch si wir reckin.
widir unsin trehtin.
beide lutir un licht.
her inlezit uns under wege nit. in sante gilies namen. so wil ich endeliche uore gan.
sprach der herzoge uon meran.
do houin sich bit liste.
die herren uonme tiske.
rothere do uore gienc.
ich bin sicherliche hir.
mich scowe wer so wille.
die rechen koninge alle.
droweden ime an den lif.
daz galt etlicher sint.
do sprach ymelotis sune.
der koninc basilistium.
ich wille dich heizen rother.
irtrenkin in deme mere.
du uengist den uater min.
daz gat dir an den lif din.
du most uerloren werdin.
svie du wult irsteruen.
in trowen sprach constantin.
he sal ouele irsteruen sin.
do sprach der koninc riche.
harde wischliche.
wer mir nu der lif.
sone mochte ich doch genesen nit.
sies du ienez geberge stan.
vor deme walde lossam.
dar wil ich hangin.
nu gebuet dinen mannin.
daz sie der helfen dar zo.
du salt mer selue den doit ton.
iz ist in mime lande recht.
sprach rother der guode kneht.
sowaz einen uorsten gesche.
daz iz der ander ane se.
hie ist ein michil minie.
drizzit koninge.
die kumin dir alle.
unde hant mich indeme scalle.
daz ist dir ere getan.
do gienc ymelotis man.
du hast dich wol gerochin.
daz wart durch list gesprochen.
dar he sich bat han.
dar lach sin here nan.
he zeichenede rechte die stat.
dar die riese asprian lach.
imelot heiz die koninge
von woster babilonie.
rothere uan.
he woldin selue han.
introwen sprach constantin.
des willich helfe wesen din.
daz he uns icht inrinne.
ienir alde mit deme barde.
die mowit die lude harte.
mit heruerten ovir lant.
nu ha wir sie alle samt.
so ne ureiskin die romere.
licte nimmir mere.
war die koninc si kumin.
oder wie her sin ende have genomin.
dar na den stundin.
rothere wart gebundin.
daz daten ymelotis man.
wie harte truren began.
die iunge koninginne.
vnde uirwandelote die sinne.
von grozir herceleide.
wofin unde weinin.
hoven die urowin
uliezenden ovgin.
da dorfte nie man uragan.
do clagete wif vnde man.
alle rotheres not.
sint half der riche got.
arnolde daz her in benam.
deme koninge ureissam.
rotheris hahin.
ir schal so witine mare.
zo constantinopole
der vil meren burge.
den konin wigandin.
vz uan manigin landen. die liefin weinande. eine straze zetale.
michil was der ir schal.
sie sprachin waldindigir got.
warumbe has du des uirhengot.
daz her hie gebunden stat.
der unsich al generet hat.
do hette gebuwit harte.
mit dusint marken.
die ime rothere gaf.
ime dieneten in der stat.
siuin hundrit lossam.
die warin mit handin sine man.
der heiz graue arnolt.
her hette silver unde golt.
des was der helit milde.
zvelf hunderit schilde
brachter zo deme schalle.
vnde bat die herren alle.
daz sie losten mit iren handen.
rotheren vzen bandin.
nu stat her gevangin.
vnde wirt her hude gehangin.
so ne uirwinde wir in niet.
in ne mach ovch die romiske diet.
nimmir uirclagin.
ir ne horit nimmir mer gesagen.
vo sinen genoze in selden.
wir sulin ime hute geldin.
daz der tugenhafter man.
van deme armote unsich nam.
nv nar goten knechte.
lazzit ir an minen trechtin.
vnde haelfit im uromicliche.
ir uirdinet daz himilriche.
sprach arnolt ein got knecht.
ia wore wir godis recht.
swer hie hute wirt irsclagin.
des sele sal genade hauen.
die heiden sulwir slan.
dar denke sancte ylien an.
vnde sanctus iohannes der tovfere.
daz rothere were.
der aller turiste man.
der ie koninriche gewan.
do scluffin die recken.
in staline roche.
sie wunnin eine herliche schare.
vunf dusint wole gare.
die woldin alle den lib geven.
sene losten rothere daz leven.
die huoven mit grozer menige.
drizit koninge.
von woster babilonie.
vzer constantinopole.
do vorte der ymelotis sune.
der koninc basilistiun
rodere gevangin.
vnde wolden hauen irhangin.
michil was der ir baracht.
sie vordin in vz der stat.
wol zenzic dusint ualewin.
mit in zo deme galgin.
vnde also manigin heidin.
do was deme recken leide.
arnolt der wigant.
eine kesfin her andaz sper bant.
die her indeme tome nam.
sie refen unsin trechtin an.
vnde dravetin in vz der stat na.
in was vffe daz velt ga.
mit vunf dusint mannin.
in sne wizzen brunien.
alse ymelot daz gesag.
nu mudir horen wie her sprach.
woch geniz sint die recken.
die woldin vns irsreckin.
an den gerech ich minin zorn.
sie havent ovch den lib uirlorn
die heiden begunden nahen.
dar man rothere solde hahen.
do riefin sie allenthalven.
nu richdit uf den galgin.
daz irbarmote die recken sere.
ir weinte michil mere.
dan her e tate.
do was her in starker note.
arnolt der kone man.
rief die ellenden an.
nu horet gote knechte.
warumbe wir hute uechtin.
vns sint gebotin zvei lon
wi mugin iz deste gerner ton.
daz ist sichirliche.
daz schone himelriche.
swe hie ligit tot.
des sele wirt geledigot.
in das wunnichliche leven.
waz mochte daz bezzeris sin gegeuin.
dar ander ist also getan.
generder den getruwin man.
er vorit vch in sin lant.
vnde behalt vnsich alle samt.
do troveten ime die ovgin.
mit rechtime gelowen.
bestundin sie die heidinschaft.
vnde sclogin ir eine michele craft.
daz heidine wic gerovste.
daz was uile uaste.
sie trougin hornin gewant.
die kefsin man ouer bant.
vor den konin reckin.
sie houin sich gegin der dicke.
daz heilichdum uor ze uorderost.
sie vuhtin vf den godis trost.
mit so getaneme harme
daz in uor deme arme.
nicht inmochte bestan.
iz ne moste alliz under gan.
die heidenen un die ualewen.
wichin uon deme galgin.
durch die michelen not.
dar lach manich helet dot.
arnolt der wigant.
gaf daz zeichen uzer hant.
vnde zovch ein suert daz hiez mal.
iz inwas negein stal.
so hart noch so uast.
iz ne moste bresten
des namen uon sinen henden.
der koninge sesse ir ende.
svaz he der andren ane quam.
den tede he sicherliche sam.
biz he in den herren benam.
vnde berkeren uon meran.
vnde luppoldin.
den si dar han woldin.
die boch newille uns missesagen.
in nemochte ire nieman achte hauin.
die dar waren schadehaft.
si iahen iz dade die godes craft.
alse rother gesach.
dat arnolt bi ime was.
do sprach die koninc riche.
harde uromeliche.
snita cone wigant.
mi die bande uon der hant.
vnde geblas ich min horin.
ir wirt michil me uerlorn.
dan ir noch si getan.
vns kumit der helet asprian.
do die recken daz uernamen.
wie uro si alle waren.
in was zo deme storme uile lief.
si ne dachten andie ulugit nit.
die konin wigande.
die stundin indeme sande.
dannoch siuen koninge.
mit aczich dusint menie.
lude do ein horn scal.
ouer berich vnn dal.
daz bles rotheres man.
luppolt uon meylan.
lute rief asprian.
min here ist weizgot bestan.
wol vf helet wolfrat.
ich wene dinen neuen not bestat.
nu willich rotheres gedagin.
inde wirt luppolt irslagin.
he mochte uns imer rowin.
he ist gruntueste allir trowe.
widolt gahethe balde.
vz deme walde.
wie die halsberch clanc.
dar he ouer die struke spranc
vnde der helet asprian.
die zvelef riesen ureisan.
liefen rv vnde slech.
dar uolgete manich got knet.
deme tengelere.
he brachte ein here mere.
uz deme walde lossam.
daz waren rotheres man.
dar gachete manich wigant.
wal gewaphenet ouer lant.
der lueden wart allinthaluen.
sie losten in uon deme galgin.
unde horten die erden biuen.
dar liefen do mit nide.
zuene riesen ureisam.
der eine uas asprian.
der ander was widolt.
vere luchte ime daz golt.
von des scildis rande.
imelot irkande
rotheres sinne.
he wolde gerne intrinnen
dar wart die ulucht uile groz.
der wint uon aspriane doz.
rother gienc ingegin in.
he sprach kone helt uirnim.
die dort uor luppolde hauin.
den ne solin die riesin niwet scaden.
mir hauen die selue herren.
geholfin grozer erin.
introwen ich was geuangin.
mich wolden han irhangin.
die ureisliche coninge.
von uvoster babilonie.
wirt dar icht widir getan.
daz laz ich also bestan.
lude rief do grimme.
sie ne koment niemer hinne.
die riesen liefen alle indaz wal.
dar wart des heres michel scal.
dar scluch der helet asprian.
alliz daz he ane quam.
witoldt nicht insprack.
biz ime die stange zebrach
do zuoch der grimmige man.
ein wafen der was ureisan.
do lagen uf den doden.
die tuere war uerscrodin.
von den wndin uloz daz blut.
da wolfrat der helet got.
zo deme uolquige quam.
vnde andere rotheres man.
die konin wigande.
die uromeden mit iren handen.
daz man imer moz sagen.
wande wir daz orkunde hauen.
von den alden herren.
die nach uertrieuen waren.
sich hetten die siuen koninge.
besundret uon der menie.
vnde uluwen ureisliche dannen.
erwin rande ir einin an.
unde sclocht den seluen ualant.
durch sin hornin gewant.
von der aslin biz an den sadel.
da rach der helet sinin uader.
ir wrdin uunve irhangen.
iz was in ouele irgangin.
sich hof der uncristine wal.
die siechen lagen in den wal.
sva sig ein we rief.
widolt in ane lief.
vnde trat eme in den munt.
der ne wart nimer gesunt.
sie mostin durch not clagen.
unde beiden dumenstagis.
daz dar nie man genas.
imelot des die reise was.
den hez man hine lazen.
varen sine straze.
daz he dar heime mochte sagen.
wer ime daz uolc hette irsclagin.
do waren der spilemanne.
wol hundret mit in gegangin.
die heiz der helet grimme.
durch imelotis willen.
bit den zugeweichen stauen.
vaste recken unn slan.
do ulo ein spileman.
die widolden ouch hie uore intran.
vor constantinen den richen.
harde hasticliche.
do urageten die uorsten alle.
vo deme grozen scalle.
der da ze uelde were.
ich sage v starke mere.
sich hat irlediget der hafte.
sie rident here mit heris crachte.
sver ungerne hange.
der ne sizze nith zo lange.
dar geuet der helet widolt.
beide spise unde solt.
den heidenischen reckin.
ich wart dar nider gestrecket.
ich wart beuilt unde bescoren.
ich hette nach den lif uerlorn.
ich wil iz v warliche sagen.
die turlichen bulslage.
gaf widolt mit der stangin.
basilistium ist irhangin.
iz ne gat dar niemanne an den uoz.
man dut ime gare des liues boz.
der tueuel nime och mir den sin.
daz ich so houebare bin.
vnde och so lange hie stan.
nu uraget ouch einin andren man.
sver hude wirt begrifin.
der ist immir beswichin.
die hueuen sich ze uluchtin.
do saz in leyden trechtin.
constantin der riche.
ime harde lasterliche.
do die wigande.
von romischen lande.
vz deme sturme giengin.
vnde die ros geuiengen.
do hette wolfratis zorn.
gemachit blutige sporn.
dife gerwndin.
manigen ungesundin.
durch den helm uerscrotin.
menigen helt gotin.
vromete der wigant
mit siner ellenthafter hant.
ze leiden tagedingin.
er was uon tengelingin.
der duresten diete.
riche an ouermude.
mit wisdumis sine.
der liz ouch sime kunne.
daz to imer uorsten namen hat.
die wile daz dise werelt stat.
do ginc der herzoge uon meran.
vor den grauen arnolde stan.
vnde mit ime wolfrat.
der alliz guot uerdienet hat.
vnde erwin der sich ie uore nam.
sva man uromicheide began.
uro unde spade.
he konde wol geraden.
eime gotin knechte.
daz ime sin dinc recte.
beleif unz an sin alder.
den mochte man wole behaldin
nach den ginc ein wis man.
luppolt von meylan.
der hatte in sime lande.
gewonit ane scande.
vnde was durchnechte.
bit zuchten an ouerbrechte.
he wiste wol ze rechte.
en hetten gode knechte.
geuort biz he suert nam.
rother unn sine man.
bodin arnolde.
of he iz nemen wolde.
sie werin ime ungesuichin.
zo allen sinen sachen.
do leueter ane sorge.
daz hetter irworuen.
indeme uolcquige.
mit sinen konin liue.
von du wirt iz ime lichte goth.
sver so icht uromelichis getot.
sich beriet der helet asprian.
wie iz constantine mochte irgan.
dar moz he sprach grimme.
in der burich brinnen.
nu neme wir die thocter sin.
na der wir geuaren sin.
vnn tragen daz uur an.
widolt sal uor die dure stan.
sver dan dar uz gat.
wie wol uns de gerichit dat
virmissit sin der helet got.
wir lazen immir ane not.
entrowin sprach asprian.
ir lazit die burc stan.
sich hauent dar gelazin nidere.
der zuelff boden siuene.
unde die uile gode.
constantinis moder.
helena die daz cruce uant.
dar got die werlt ane intbant
nach der ufferstande.
loste mit siner hande.
der adamen ualte.
er nicht uermiden ne wolde.
daz ime der alde got uerbot.
die unsich hat gebiledot.
her hettis allis gewalt.
beide berc unde walt.
scuf her unde die lufte.
mit sinin mancrefte.
swer deme icht gedienit.
deme wirt wol gelonit.
daz ime sine dinc wole stent.
vnde ime nimmir me zegent.
von ewin wan zen ewin.
nu sconit des aldin herren.
sprach der riese asprian.
daz dunkit mich got getan.
witolt uorchte den heilant.
des wart he ouer alle die lant.
gemeine sit den recken.
he sprach heiliger trechtin.
waz woldis du minis armen man.
nu ich die wize nine han.
so der lif irsteruit.
waz sal der selen werden.
owi daz ich ie geborin wart.
mir riet der tuuel sine uart.
daz ich arme tore.
die burc wolde zestoren.
groz sint mine sculde.
ich hette dine hulde.
gerne trechtin here.
vnde uorchte uile sere.
so du mich lieze gewerden.
du lazes mich irsteruin
also in minin sundin.
nu ist daz afgrunde.
gesezzit den unrechten.
wie harde ich uorchte.
sanctum michaelen.
er ist trost allir selen.
vor deme der tuuel gelac.
her tede ime einen michelen slach.
in vvre unde in glude.
von sime ouermode
is he uerstozen.
von allin sinen genozin.
die riesen allentsament.
worfin die stangin uz der hant.
durc den ewigen got.
der in ze leuene gebot.
liezen sie constantinople stan.
iz neware anders nicht getan.
rother heiz uor sich gan.
luppoldin den getruwin man.
vnde berkeren den richen.
der riet ime wisliche
he sprach nu scone koninc herre.
godis unde diner sele.
des hastu groze ere.
vnde heiz die burc lazin stan.
wirt constantino icht getan.
so si wir sculdich irkorn.
vnde sin eweliche uerloren.
constantinum den richen.
vorchich ureisliche.
nu sal he des geniezen.
der uns gewerden hieze.
got der gildit harde uil.
swenne sich der mensche ouir wil.
so tut he unrechte.
ia sprichit unse trechtin.
sver in bit truwen meine.
der si in ewin reine.
nu sende trut herre min.
na deme wiue din.
do sprach der koninc riche.
harde wiscliche.
sint mir der uater starf.
vnn icht der beuolen wart.
so werest du minir eren.
willich immir mere.
du trudis mich nacht vnn tach.
daz mir ze leide nicht gescach.
vnde du zugis mich alse din kint.
daz waren cristenliche dinc.
vnde lerdis mich gode knechte.
hauen nach iren rechte.
nu laze dich got der guode.
durch sin otmode.
geniezen aller truwin.
du salt mich immir rowin.
is daz ich dich ouerleue.
sone mochte mir nimir leyder wesin.
des koningis gekose.
was ane uals lose.
sie hoten sich der sunde.
done dorsten se uor den scanden.
gereden nehein helet goter.
wan des ime was ze mode.
wider iegelichen man.
do waren die uorsten louesan.
vnde leueten inme riche.
mit trowin stadicliche.
constantin der riche.
der uorhte ime ureisliche.
he sprach zo der koningin.
owi trut uroue min.
daz ich ie den lif min gewan.
mich slant rotheres man.
...
wie grozer kintheit ir gewelt.
daz ich ime sin wif nam.
dar gescach mir ouele an.
iz was ouch alliz ane not.
he hette mir wol gedienot.
des woldich deme richen.
hude bosliche.
lonin mit deme galgin.
iz begegenit allinthaluin.
dicke den man.
svaz he dan hat getan.
die groue hetich gegrauin.
ih moz dar selue in uarin.
so iz allir wedlichest ist.
mich innere der waldige crist.
unde die gude koningin.
nu nim die scone thoter min.
vnde uore sie deme helede.
uz der burc intgegene.
vnde bide in durch got den godin.
gedenkin minir node.
daz he mich laze genesen.
ich wil immir me wesen.
zo constantinopole verhaft.
daz man sit biz an den tomistach.
daz he ze constantinopole hat getan.
do in rother nine liz irhan.
do sprach die koningin.
wes uortis du constantin.
der helfint die koninge.
von woster babilonie.
daz du rotheren hahis.
waz of du in noch geuahis.
dinis ouer truwen scanden.
ich ne mochtis dir ze uore nie gesagin.
du uersmades harde got.
der uns ze leuene gebot.
unde uolgedis deme uertriuenin
die legede dich dar nidere.
umbe diesin wer iz bezzir.
gener leget dich in daz wazzir.
dar du inn dine gadin.
ne mugin gesuimmin noch gewadin.
von du mach du wol uerstan.
daz nechein dinc dien man.
grozeren scaden dut.
dan der leyde ouermut.
dar uon der tueuel gewan.
daz ime nimer zeran.
ochis noch achis.
noch allis ungemachis.
des hat he immer genuch.
unn giueris och dir of du na ime dust.
constantin saz in trehtin.
wie he genesen mechte.
von rotheres gestin.
do dahte he des bestin.
sine thoter heiz he uore gan.
in ire gewande lossam.
do zierede man megede vnde wif.
mit ulize den iren lif.
si trogin kurzebolde.
gelistet mit deme golde.
vnn mit edelen gesteine.
gewiret uile cleine.
vor constantinin den richin.
giengen gezogenlichen.
ahtich scone urowin.
mit goldinen cronen.
do quamn die zeldere inde die ros.
uffe den poderamus hof.
da clappende daz gesteine.
mit den isperlin cleine.
an den uorebougin.
mit samitte grunin.
waren die sadele bezogin.
iz inhauen die buche gelogin.
dar sazin constantinis kint
uf ein sidin gewint.
der koninc reit ane sine man.
under den urowin lossam.
bi deme reit die koningin.
unde die lieue tohter sin.
dar luchte ein carbunkil.
dar newarit nimmir dunkir.
ouene uz der cronin.
ahzic urowin scone.
vorde der koninc constantin.
mit der lieuin tochter sin.
rothere deme helede.
vz der burc intgegene.
wie die zoume clungin
do die urowin drungin.
uz der burc in widerstrit
dar luchte daz rotheres wif.
vor andren wiuen ouer lant.
als ein bernender iachant.
daz irsach der graue erwin.
he sprach zo deme herren sin.
dar komit din leyde suagir.
du salt in wol intfahen.
gedenke der aldin zuchte unn erin.
wie hie beuoren die herren.
ir leit liezin durc got.
nu nemache der werlde necheinin spot.
an deme godin knecte.
daz komit dir rechte.
nu der koninc constantin.
ridit uz intgegin die.
daz du ime lazis den lif.
he bringit dir daz sconiste wif.
iz were uil wol sprach asprian.
worde ime ein bolslach geslan.
do sprach gezoginliche.
berker der riche.
neina herre asprian.
hie sal die zucht uore gan
nu he under den urowin ist komin.
vnde hette he benumin.
allin minin kindin den lif.
wir sulin eren dise wif.
an deme richen koninge.
iz queme uns anders ouele.
alse der man genadhin gerit.
iz ist recht der in gewerit.
rother der riche.
sprach vuocliche
nu nar wigande.
uon romischen lande.
intfat constantinin.
durch den willin minin.
do ginc der herzoge uon meran.
intgigin der urowen lossam.
luppolt unn erwin.
intfiengen die koningin.
rother custe sin wif.
si was ime alse der lif.
he custe ouch die aldin koningin.
unn heiz si willecome sin.
wolfrat der wigant.
nam constantine bi der hant.
do in widolt gesach.
ouilliche he sprach.
he lach inde beiz indie stangin.
daz die uoris flamme.
dar uz uoren dicke
die ureislichen blicke.
sach man an deme konin man.
dar ne mochte neman zo gegan.
sine rededen ime uile euene mide.
he hof die meisten unside.
des he immir began.
ze wilichem hantwerke he quam.
wie rechte die koningin gesach.
daz widolt unsitich was.
zo constantino deme richen.
sprach si gezogenliche.
du solt uor rothere stan.
dort steit asprianis man.
sin gemote ist herte
waz of dich dinis geuertis.
noch hude selue iruilt.
nu warde wie ienez kint spilit.
daz ime die uir flammin.
scrickit uz der stangin.
wene durch des koningis ere.
dune bescowedis nimmer mere.
weder luote noch lant.
dich sloge der selue ualant.
inbreche her uon der lannin.
din leuen were irgangin.
die koningin ir tochter man.
eine urowe lossam.
rother herre min.
diz ist die schone din.
die nim in dine gewalt.
svie du gebudist helet balt.
got lone dir maniger eren.
unde allin disin heren.
die si zu mir hant getan.
berker uon meran.
du bist ein uz irwelet helt.
zo allin trowin irwelt.
vnde irkennis och unsin trechtin.
din moder muze salich sin.
daz si dich ie getruch.
du bist biderue unn got.
din zucht is hute wole scin.
sit der koninc constantin.
mit deme liue intgat.
so uile he dir leydes getan hat.
si sprach deme gotin knechte.
wol mit grozeme rechte.
im was ie allir haz leit.
des beherdint die buch die warheit.
do sprach der koninc constantin.
rother liue herre min.
heiz arnolde here uore gan.
ich wil deme tugenthaften man.
durch sine dugint geuin.
daz he immir samfte mag leuin.
der dich nerin wolde.
do cronete man in mit golde.
vnn leh ime ein lant dar.
do wart he koninc in grecia.
die uonf dusint herren.
die mit ime geriden waren.
vz der burich lossam.
die wrdin bit handen sine man.
do reit he uroliche.
in daz sin riche.
inde leuete mit grozin erin.
die hetter immir mere.
biz an sinin tot.
sus wart ime gelonot.
gedachte des noch edlich iunc man.
iz ni stunde ime nicht ouele an.
vnde dienete ulizliche.
ime lonete etliche.
die herren rumpten iz dar.
arnolt uor in grecia.
die koningin ginc umbe.
vnde custe besunder.
alle rotheres man.
si heiz si gode beuolin varin.
wolfrat der wigant.
nam achzich dusint bi der hant.
vnde brachte si uile scire.
zo eime sconin kiele.
die uorde der koninc rothere
mit sineme wife ouer mere.
do heiz der riese asprian.
die lude in den kiel gan.
die heren uoren alle samt.
wider hein in ir lant.
do reit der herre constantin.
vnn die riche koningin.
zo constantinopole.
der maren burge.
inne rou sin tohter nicht.
rotheres ere was ime lief.
die kiele begundin euene gan.
rothere vnn sine man.
voren uroliche.
ingegen romesche riche.
her wider ze bare uf den sant.
dar uromete man ros unn gewant.
vnn alliz dat indeme kiele was.
die urowe pipinis genas.
an deme seluen tage.
do si quam zo deme stade.
luppolt der getruwe man.
geinc uor rotheren stan.
he sprach uro weset herre.
der lieuen nimere.
die ich iu willin sagin.
iv wif hat einin sun gedragin.
der koninc uor lieue up spranc.
here got nu haue danc.
waz du genaden hast getan.
zu mir uil sundigin man.
ich sie wal de bit di bestat.
dat ime nimmer zegat.
des ewigen richis.
du hilfis ime stadencliche.
sich huuen capellane
do sie de rede uernamen.
unde touften daz kindelin.
daz wart geheizen pippin.
do quam uil manich amme.
in die burc gegangin.
unde zugen daz kint bit uorten.
sint beslif it berten.
eine urouen uile gut.
die sit karlen getruch.
von du ne sulit ir dit lit.
den andren gelichin nit.
wandit so manich recht hat.
danne imme die warheit instat.
rother indeme houe saz.
wie michil dat gedranc was.
vor deme koninge lossam.
do hugede iegelich man.
wider heim in sin lant.
wande si inder heruerde.
manige zit harde.
hetten gewnnin.
beide alden ande iungin.
badin in geuin urlof. si woldin rumen den hof.
der koninc sich in zo uozin bot.
unde bat si durc got.
neinna mage un man.
ir sult mit mir bestan.
nu vart durc got scone.
biz ich iu gelone.
iz ware die meiste scande.
die in sicheine lande.
ie enich man gesach.
manich gut knet do sprach.
nein ir herre wezgot.
ir hauet uns wal gelonet.
do sprac der riese asprian.
wir sulin hie bestan.
ich ne kome nimmir hinne.
ane des koningis minne.
rother der riche.
lonede uromicliche.
den guden knecten allentsamint.
lech he die richen scottelant.
vnde deme helede grimme.
der buete dar inne.
bit michelen eren.
aspriane gaf he remis.
vnn lech ime die marke.
der hette gedienet starke.
den zen riesen allentsamtt
lech he die richen scotland.
dorringin un brabant.
vriesen unn hollant.
gaf he uier heren.
die mit ime waren.
vz ir lande gevarin.
die hetten herzogin namen.
he merten allin ir gut.
si hetten ime wol gedienot.
rother saz bit uoller hant.
vnde decte widene die lant.
he richede manigen.
erwine gaf he ispanien.
sazzen un turinge.
plisnin unn suuruen.
gaf he zen grauen.
die mit luppolde waren.
ouer mere geuaren.
her nam ir allir gude ware.
die ime icht lieues hetten getan.
die ne uerluren da nit an.
da ne was nehen scaz me lief.
er ne bot och die rosse nit.
mit der breidin erdin.
musten gelonet werden.
hie saget uns der richtere.
von deme leiden mere.
dat is den urouin allin lif.
die bosen die ne gelouent is nit.
sine hant der uromechede nicht getan.
vnn ingetruweden geinen man.
rother saz in trechten.
vnde gaf alliz daz he mochte.
do heiz he ime gewinnin.
den herren uon tengelingin.
vnde gaf ime osterriche.
he gaf ime uuarliche
behein vnn polen.
daz he sich deste baz mochte began.
done gewas bi dem mer
weder sit noch er.
nechein so stadehafter man.
iz was ime allez underdan.
her hette des godes michele macht.
vnn was der rechten uorsten slacht.
die alle so irsturbin.
dat sie nie beciginne wordin.
valskes widir niheinin man.
ir ende was got vnde louesam.
rother wol gedachte.
wer ime wole gidienit hate.
luppoldin den getruwin man.
her heiz vor sich gan.
vnn machete den helt iungin.
koninc zo karlungin.
vnde gaf ime berkeris gewalt.
pulge unde ceciliin lant.
von du wart ime sin len breit.
daz berker mit sime scilde bereit.
manigin winter kaldin.
vil dicke deme alden.
sin bart rinne began.
er was ein vnbedrozin man.
die herren gertin alle samint.
geleidis vffe daz lant.
do sprach asprian
wan ritit ir dar an.
swer dar ieman bestat
wie gewis er den minin schilt hat.
des antwerde do widolt.
ich bin in allin holt.
die rother sin under dan.
der nelazich nimmir nicheinin man.
swa ich von ime hore sagen.
dar mich die uoze mogen getragen.
do sprachen asprianis man.
sie ne woldin dar heime nicht bestan.
bedorfter immir mere.
rother der herre.
swer ime ieht wolde don.
wir zebrachin in alse ein hon.
do gezeme beide nit vnn spot.
virbutit der waldindigir got.
alsiz was witin.
bi rotheres gecitin.
do ne plac sin nie man.
iz ne moste ime an den lif gan.
vondu wistin sie wole.
beide heime vnde zo hofe.
swer deme andris icht geheiz.
daz her dat war liez.
iz ne beneme ime der tot.
oder ehaft not.
rother do kuste.
wie wol in des geluste.
manigin warhaftin man.
die ros man satilin began.
widir heim in ir lant.
...
do reit vffe blankin marhe.
in lechtime geserwe.
von rothere deme richen.
ein herre werliche.
der uorte an den beinin.
mit edilime gesteine.
zvo hosin wol gecirot.
mit golde gewirot.
er vohrte an sime schilde.
ein tier samt iz spilde.
vz deme golde erlich.
eime capelune gelich.
darumme lagin steine.
groz vnde cleine.
die daz liecht barin.
alsiz sterren waren.
ime stunt vmme des schildis rant.
manich got iachant.
indeme satilbogin sin.
stundin swanin guldin.
vffe deme helme lac ein stein.
der vmme mitte nacht schein.
in allen den gebaren
alsez liecht tac ware.
den brachte alexander.
von uremidime lande.
dar nie nichein cristin man.
weder e noch sint ne quam.
der stein hiez claugestian.
den vorte ein aldgrisir man.
deme was die bart harte breit.
ey wie uermezeliche her reit.
ime ginc daz mark in sprungen.
baz dan eime iungin.
vrlof her zo deme koninge nam.
iz was der herzoge von meran.
nach deme dar heime.
sin wif dicke weinite.
der riche got von himele.
santin ir sit widere.
do der herzoge von meran.
zo deme koninge vrlof genam.
do rietin sie alle dannen.
die herren do sungin.
die mark begundin springin.
dar wart uon den urowin.
michil schowin.
rother wrant die hande.
nu bin ich ellende.
noch sal die welt gewis sin.
moz ich haven den lif min.
daz ich gerne min guot.
same der edele arn tot.
wil teilin geliche.
armin vn richen.
swer iz an mich sochit.
vnde is mit eren gerochit.
die wile ich ein brot han.
widolt vn asprian.
vnde andere rotheres man.
worin in ere riche
vnde begingin sich uromeliche.
mit grozin erin daz is war.
zuei unde zvencik iar.
vnder des gewochs pippin.
daz her koninc mochte sin.
rother der riche.
half ime uromichliche.
alse noch manich man.
sime sone grozir erin gegan.
rothere saz dar heime.
goth irliet in aller leide.
vnn zoch pippinnin.
den lieven sone sinin.
mit grozin erin daz is war
uier vnn zvencik iar.
bit der turlicher degen.
gerne swert wolde nemen.
do wart ein lantsprage.
gebodin hin zo ache.
dar uil manich urome man.
mit sime hergesellen quam.
gevazzit uromicliche.
witin vz deme riche.
vffe den hof quamin rotheres man.
dar pippin dat suvert nam.
dar quam die riese asprian.
vnn widolt der kone man.
unn der helt grimme.
der riesin ingesinde.
der was griueliche getan.
do brachte der riese asprian.
siuin hundrit manne.
mit yserinen stangin.
do reit durch frenkise lant.
wolfrat der wigant.
mit sconeme ingesinde.
der herre uon tengelingin.
der vorte wundirin kone man.
drizzit dusint lossam.
vffe den hof zo ache.
zo der lantsprage.
uon yspania erwin
vnn luppolt der meister sin.
die waren beide riche
vnde worin gezogenliche.
durch pippingis willin.
brachte uon kerlingin.
luppolt der truge man.
sechscit dusint lossam.
hei wie lieve rothere was.
wande her sie alle gerne gesach.
dar zo ache warin sie over nacht.
vnz an den andrin tach.
alsiz des morgenis tagete.
vffe deme rosse hauete.
pippin der helt got.
mit golde wole gecirot.
die mar begundin springin.
vnder den iungelinge.
do burderete manich man.
dar pippin suert nam.
widolt vnde grimme.
liefin in deme ringe.
die riesin do tvnidin
daz die erde bibite
zo ache was die herscaft.
dre tage vnde dri nacht.
do hobin geliche.
arme unde riche.
die bestundin alle samt.
von rotheres sone daz lant.
alse sin uatir sturve
daz pippin keisir wurde.
die suertleite was getan.
do zoch iegelich man.
hin zo sime lande.
dar leueten sie ane schande.
rother der riche.
der leuete uromicliche.
do der koninc pippin.
vor rothere deme vatir sin.
daz suert umbe gebant.
do reit her mit manicgeme vffe daz sant.
vnde richte nach rechte.
herrin vnn knecten.
do scheit sith zo ache.
die groze lantsprache.
do quam gestrichin ouer lant.
ein snewizer wigant.
daz hette dat alder getan.
ime uolgeten sin here man.
zvei dusint daz ist war.
ime was daz edile har.
bi den orin aue geschorin.
er was uon grunde vf geborin.
zo deme aller truvistin man.
den ie sichein kuninc gewan.
er reit durch numare.
was dar zo ache ware.
sin ros was zoumstrenge.
iz ne stunt borlange.
vnz in rother gesach.
nu mugit ir horin we er sprach.
wol mich daz ich min lif han.
dort kumit der helt uon meran.
nu intfat in alle die hie sin.
daz don ich sprach de koningin.
die vrowe lossam.
kuste den helt uon meran.
wie kume rothere irbeite
bit berchter vf den hof reit.
selue intfinc he sin rosvert.
des was der helt wole wert.
do intfiengin rotheres man.
swaz mit berkere quam.
die gotin knecte.
datin al rechte.
wan diz hette der helt got.
uil wole uirdienot
do sine tage dochtin.
vnde sither ritin mochte.
do berker uirnam
waz pippin hette getan.
rothere deme richen.
reit her wisliche.
nu uolge mer koninc gote.
des mer is zo mote.
vnn helf der armin sele.
daz ist tugint aller erin.
du grawist herre min.
daz dinc nemac immir niht sin.
iz stat den gotin knectin.
in ir aldere rechte.
daz sie mit gote uirdieneten.
so sie uon diser werlde endin.
din dinch stunt groze.
der minir genoze.
quamen sechscene.
vf ir alemene.
vnn clagetin trut herre min.
deme liebin vatir min.
der lac in sinin ende.
vnn beualch dich mir bider hende.
sit han ich dir bi gestan.
daz dir nichte ein man.
argis nicht ne bot.
her hette uns beide gedrot.
nu nemach ich trut herre min.
der nechein urome sin.
du ne uolgis mineme rade.
so bistu aller node.
irlazin immir mere.
vnde helf ist och der sele.
rother swigete do.
berker sprach ime aber zo.
daz ist war koninc edile.
ich ne rade dir nicht ovele.
nu covfe dir selve got worte
ia is der schaz alse ein hor
leider unreine.
wir ne uindin sin nicht dar heime.
swe uil der man gewinnit
wie schire ime zerinnit.
daz ist us alle tage schin.
nu uolge deme rade min.
vnn helf der armin sele.
die levet immir mere.
nu ne laz dich nicht betragin.
swer der gotis genadin.
rechte wirdit innin.
der moz sie immir minnin.
du were ie riche.
din dinch stunt grozliche.
waz helfit nu daz.
getot ein ander baz.
er wil din ouergenoz sin.
nu uolge mir trut herre min.
vnde zewir hin zo walde.
swer genesen wolde.
der mochte dar gerne broder sin.
wir munichin uns trut herre min.
wir sulin der armin sele wegen.
diz ist ein unstade leuen.
do sprach der koninc gote.
daz her dat gerne date.
rother bi der hant nam
die urowen also lossam.
vnde sagete ir sin gemohte.
do sprach die urowe gote
iz ist der beziste rat.
den berker getan hat.
nu uolge uns koninc edele.
iz ne kumit uns nicht ubele.
do sprach der...