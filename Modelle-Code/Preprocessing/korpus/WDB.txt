None ez wuohs in kunstenopel ein junger künic rîch,
gewaltec unde biderbe, der hiez hugdietrîch.
ûf von kindes jugent kund der helt wol leben,
durch got und durch êre beidiu lîhen unde geben.
er was klein an dem lîbe, wol geschaffen über al,
gedrol alse ein kerze über die hüffe hin zetal.
sîn hâr was im reide, dar zuo lanc unt val:
ez gienc im über die ahsel ûf die hüffe hin zetal.
sîn vater was geheizen der künic antzîus,
ein künec in kriechenlande. daz buoch sagt uns alsus.
der hete ûf sînem hove erzogen, daz ist wâr,
einen alten herzogen, der lebt vil manec jâr.
daz was herzog berhtunc, geborn von mêrân.
der selbe künic antzîus der hiez in für sich gân.
er sprach< ich hân erzogen dich in wirdekeit:
des lâz mich geniezen. ich enphilhe dir ûf dînen eit
hugdietrîchen, mîn vil liebez kindelîn,
und dar zuo lant und liute hin ze den triuwen dîn:
der tôt hât mich erslichen, die werlt muoz ich verlân.>
ritter unde knehte sach man trûriclîchen stân.
er sprach< herzog berhtunc, du solt mich geniezen lân,
ich lêrt dich mezzer werfen, des tar dich nieman bestân;
dô gap ich dir ze wîbe die edelen herzogîn.
nu lêre ez hugdietrîchen, als liep ich dir müge gesîn.>
er sprach< vil lieber hêrre, des sult ir sicher sîn.
swaz ich kan, ich lêrez den lieben hêrren mîn.
ich getrûwe gote von himele, ir müget noch wol genesen.>
< nein> sprach der künic,< daz mac niemêre enwesen.>
dar nâch in kurzen tagen der künic dâ erstarp.
mit zühten herzog berhtunc vil schiere daz erwarp,
wie er begraben wurde, als man noch künegen tuot.
er nam zuo im den jungen: vil trûric was sîn muot.
dar nâch zôch er sîn hêrren unz an daz zwelfte jâr.
dô sprach hugdietrîch, daz sage ich iu für wâr
< lieber meister berhtunc, ich suoche triwe ze dir:
durch alle dîne tugent soltus erzeigen mir.
nâch einer schoenen frouwen sô stât mir der muot.
du weist wol lieber meister, ich hân êr unde guot,
beide lant und liute, wît ist diu hêrschaft mîn:
ob ich nu alsô sturbe, wes solte ez danne sîn?>
dô was herzog berhtunc diu rede niht leit.
er sprach< ich bin gewesen in landen verre unt breit:
ich gesach nie mit ougen frowen noch magedîn,
die dir hie ze lande mugen genôzsam sîn.
hât si ez an dem lîbe, so ist si ein dienestwîp;
hât si ez an dem adel, so ist ungeschaffn ir lîp.
dâ von enkan ich vinden keiner slahte maget,
diu dir hie ze lande ze frouwen wol behaget.>
dô sante hugdietrîch über al in sîniu lant.
dô kom gên hove geriten manec küener wîgant.
er sprach< nu râtet alle umbe ein magedîn.>
si sprâchen< der rât aller muoz ligen an dem meister dîn.>
er sprach< vil lieber meister, gip mir dînen rât,
sît der rât aller an dir einic stât.
nu rât mir mit triuwen umbe ein megetîn,
diu mir hie ze frouwen müge wol genôzsam sîn.>
er sprach< vil lieber hêrre, daz tuon ich dir kunt.
ez sitzt ze salnecke ein künec, heizt walgunt:
sîn frouwe ist geheizen diu schoene liebgart:
sê, diu habent ein tohter, daz nie kein schoener wart.
hiltburc diu schoene sô ist si genant.
man enfunde niht ir glîchen, der füer durch alliu lant,
weder küniginne, noch keiner slahte maget,
diu dir hie ze lande ze frouwen alse wol behaget.
si ist von allen orten edelem künne gebâr.
ir wonet bî zuht und êre, daz sage ich dir für wâr,
mâze unde ouch schame, dar zuo bescheidenheit,
tugent unde ouch schoene, die treit diu selbe meit.
ûf einem turn beslozzen sô ist diu werde meit.
ir vater hât versworen si sî allen man verseit
staete unz an sîn ende, die wîle er hât daz leben:
daz umb si baet der keiser, er wolte im si nimmer geben.
ir phliget ein wahtaere schône zaller zît,
und ouch ein torwertel, als man ir zezzen gît,
und ouch ein juncfrouwe, diu ir dar zuo behaget:
alsus ist si behüetet, diu keiserlîche maget.
waz hilft iuch, lieber hêrre, daz ich iu verjehen hân
von der schoenen frouwen? die müezt ir varn lân.
mit allen iuwern sinnen mügt ir se gewinnen niht;
ir müezt si lân dâ heime, swaz iu darumbe geschiht.>
< du weist wol, lieber meister, daz diu tumben kint
ze stürmen noch ze strîten kein frume niht ensint,
noch ze hôhen raeten, dâ man der phlegen sol.
rât mir durch dîn triuwe, an mir sô tuostu wol.
nâch der schoenen frouwen sô stât mir der muot.
ich lerne naen und spinnen, ob ez dich dunket guot,
dar zuo waehe würken mit sîden und mit vaden;
mit fröuwelîcher zühte wil ich mich überladen.
heiz mir balde gewinnen die besten meisterîn,
als si in dem lande iendert mac gesîn,
diu mich lêre würken mit sîden an der ram
und dar ûf entwerfen beide wilt unde zam,
und mich lêr an der hûben diu wunder âne zal,
darumbe gên die borten beide breit unt smal;
hirze unde hinden, als ez lebendec müge gesîn.
ich muoz mit listen werben umb daz schoene magedîn.>
der meister, herzog berhtunc, den hêrren ane sach,
daz er von zwelf jâren sô listeclîchen sprach.
er gewan im durch ein wunder die besten meisterîn,
als si ze kriechenlande iendert mohte gesîn.
dô lernte hugdieterîch wol ein ganzez jâr
alsô waehe würken, daz sage ich iu für wâr:
swaz si im vor worhte, sîn getriuwe meisterîn,
des wart er ouch meister zuo den henden sîn.
nâch wîplîcher stimme sô kêrte er sînen munt;
daz hâr liez er wahsen an der selben stunt.
dô wart er vil schoene unde ouch minniclîch,
oberhalp der gürtel einer frouwen gar gelîch.
in wîplîcher waete er sich sehen lie,
dô er ze kunstenopel hinz der kirchen gie.
die in vor wol erkanden, den fürsten lobesam,
die begunden alle frâgen< wer ist diu wol getân?>
alsô hugdietrîch daz an im ervant
daz er nu den liuten was worden unerkant,
des fröute er sich im herzen und hôhte sich sîn muot:
er gedâht< kum ich gên salnecke, mîn werben daz wirt guot.>
er sprach< vil lieber meister, nu gip mir dînen rât,
sît du wol sihest daz ez allez an dir stât.
mit welher hande wîse sol ich von hinnen varn?>
dô sprach der alte grîse< ich sol ez wol bewarn.
du solt mit dir füeren, hêrre hugdietrîch,
fünfzic ritter küene mit kleidern lobelîch
und vier hundert knappen, daz si sîn wol bereit,
sehs und drîzic juncfrouwen, die tragen rîchiu kleit.
du solt mit dir füeren dîn vil rîch gezelt
hin gên salnecke für die burc ûf daz velt,
und heiz ez schône ûf slahen ûf den grüenen plân:
dar under sitz mit krône, dîn dienaer heiz umb dich stân.
sô wirt von dem künege vil schiere ze dir gesant,
durch waz âventiure du sîst komen in daz lant.
zehant solt du sprechen, vil lieber hêrre mîn
« ich bin von kunstenopel ein edel künigîn, »
und dich habe vertriben dîn bruoder hugdietrîch;
der wolt dich geben einem man, der sî dir niht gelîch,
einem ungetouften in die heidenschaft;
und du sîst komen ûf gnâde zem künege tugenthaft,
daz er dich behalte der künic ûz erkorn,
unz daz gên dir verlâze dîn bruoder sînen zorn.
sô lât er dich belîben, der fürste lobesam:
so belîp dort der selbe vierde, daz gesinde sende wider dan.
und wirp du dann daz beste unz in daz ander jâr;
sô wil ich zuo dir rîten, daz sage ich dir für wâr,
und wil danne suochen, merken unde spehen,
ob dir iht âventiure ze salnecke sî geschehen.>
dô wart hugdietrîch des selben râtes frô.
fünfzic ritter küene hiez er kleiden dô
und vier hundert knappen, die wâren wol bereit,
sehs und drîzic juncfrouwen, die truogen rîchiu kleit.
sîn gezelt rîche muost wesen dâ bereit,
und ander sîn gezierde, als ez uns ist geseit.
urloup nâmens schiere, als wir haben vernomen:
an dem ahtzehenden morgen wârens gên salnecke komen.
harte rîlîche sluoc man ûf diu gezelt
für die burc ze salnecke nider ûf daz velt.
vier karfunkel gâben ûf den knöpfen schîn.
die liute nam grôz wunder, wer die geste möhten sîn.
ein ritter hiez herdegen, der wart ze in gesant,
durch waz âventiure si waern komen in daz lant.
der ritter dô vil balde ûz der bürge gie,
hugdietrîch und die sînen er tugentlîche enphie.
alsô der werde ritter den hêrren êrste an sach,
gerne müget ir hoeren wie er zuo im sprach
< edeliu küniginne, wannen müget ir komen sîn?
daz sult ir mich lân wizzen und waz sî der wille dîn.>
des antwurte im schiere der fürste unverzaget
< ich bin von kunstenopel ein ellendiu maget.
dâ hât mich vertriben mîn bruoder hugdietrîch;
der wolt mich geben einem man, der ist mir ungelîch,
einem ungetouften in die heidenschaft.
nu bin ich komen ûf gnâde zem künege tugenthaft,
daz er mich behalte, der künic ûz erkorn,
unz daz mîn bruoder vlâze gên mir sînen zorn.>
der ritter gienc hin widere da er sînen hêrren vant.
< hêrre, seltaene geste sint komen in daz lant.
ez ist von kunstenopel ein edeliu künigîn
komen her ze lande, hêrre, ûf die genâde dîn,
daz du si behaltest, hêrre ûz erkorn,
unz ir bruoder vlâze gên ir sînen zorn.
enphâch si tugentlîchen, vil lieber hêrre mîn,
sît si ist her komen durch den willen dîn.
daz stât dir hêrlîche, sit si her komen ist
sô verre ûz fremden landen und doch ân argen list.
du hâst sîn frum und êre, künec ûz erkorn:
si ist ein maget hêre und dar zuo hôchgeborn.
man hât ir vil geseit, du sîst ein tugenthafter man.
des solt du si, hêrre, hie wol geniezen lân.>
walgunt der künic hêre ûz der bürge gie,
hugdietrîch und die sînen er tugentlîche enphie.
hugdietrîch liez sich nider für den künic lobesam.
walgunt der künic werde bat si vil balde ûf stân.
hugdietrîch sprach< ich biute mich zuo den füezen dîn.
hêrre, mîn lieplîch grüezen lâz mit dînen hulden sîn,
daz du mich behaltest, künic ûz erkorn,
unz mîn bruoder vlâze gên mir den sînen zorn.
des dankt dir wol mit êren der künîc alsô rîch,
als er mich lât ze hulden: daz wizze sicherlîch.>
< sît ir von kunstenopel ein edel künigîn,
sô sult ir iuwer kniewen vor mir lâzen sîn.
muotet swes ir wellet, des sult ir sîn gewert.
daz ir, frouwe, vor mir kniewet, des bin ich niht wert.
ir und iwer gesinde sult hie bî mir bestân.
ezzen unde trinken sult ir envollen hân
durch hugdietrîches willen, vil edeliu künigîn.>
< nein> sprach diu werde,< hêr künic, desn mac niht gesîn.
mich hât her beleitet von kunstnopel über mer
von mêrân herzog berhtunc mit ritterlîcher wer.
der ist ein fürste werde und hât ein wîtes lant.
ich muoz ims wider senden, des ist mîn triwe sîn phant.>
< berhtunc ich wol erkenne, daz sage ich dir für wâr.
der hât mir gedienet unz in daz dritte jâr.>
er sant si wider heim und kleidetes rîchlîch.
do beleip er selbe vierde, der künic hugdietrîch.
walgunt der künic werde in bî der hande nam;
er fuorte in tugentlîchen ûf die burc hin dan.
diu edel küniginne in dô engegen gie:
den hêrren und die sînen si tugentlîche enphie.
dô sprach der künic walgunt< vil liebiu frouwe mîn,
dise maget schoene lât iu enpholhen sîn
und nemet iu si ze gemazzen, die künegîn ûz erkorn.
wir waeren wol ir eigen, als hôhe ist si geborn.>
dô hiez diu küniginne ein sidel tragen dar
mit edelen sîdîn bolstern, daz sage ich iu für wâr.
< dar ûf sô sult ir sitzen, frowe, ze dirre stunt.>
si frâgte in wie er hieze; dô sprach er< hildegunt.>
do begunde kleine spinnen hildegunt zehant,
man enhiet niht ir gelîchen funden in dem lant:
dar zuo waehe naejen manec kluogez vogelîn
mit golde und mit sîden, als ez lebendic möhte gesîn.
als diu küniginne die rîchen kunst an sach,
nu müget ir hoeren gerne wie sie zuo im sprach
< daz soltu mir zwô lêren hie der juncfrouwen mîn.>
er sprach< ich tuon ez gerne, vi liebiu frouwe mîn.>
< darumbe wil ich dir immer wesen holt.
ich gibe dir ze lône silber und ouch daz golt.
swes du getarst muoten, daz ist dir unversaget.>
des dankte ir tugentlîchen der ritter unverzaget.
dô lêrte hugdietrîch zwô megde, daz ist wâr,
alsô waehe würken wol ein halbez jâr
tischlachen schoene, diu wâren wîz unt breit,
als man si ze hôchzîten für edele fürsten leit.
siteche unde zîsel, droschel und nahtegal,
daz was an den enden gezieret hin zetal.
anderhalben der grîfe und ouch der adelar
ze vorderst zer gesihte daz man sîn naeme war.
anderthalp der valke, alsô er danne flüge,
und daz gefügele schône vor im hin züge;
mitten inn der lewe wilde und ouch der lintwurm,
sam si mit einander hieten einen grôzen sturm.
hasen unde ouch fühse und daz wilde rêch,
ûzen an dem orte der lêbart also vêch,
daz eberswîn ze walde, mit im die hunde rôt.
alrêrst man ez dem fürsten ze salnecke wol erbôt.
hirze unde hinden die stuonden ouch dar an
von dem vil rôten golde sam siz leben möhten hân.
seltsaener âventiure der stuont vil dar an:
daz schouwet an dem tische vil manic werder man.
dô sprach der künic walgunt< wer hât uns daz genât,
ditz seltsaene wunder daz vor uns hie stât?>
dô sprach ein kameraere an der selben stunt
< daz tuot allez von kriechen diu schoene hildegunt.>
dô wurden im die liute in dem lande holt.
er begund her für suochen sîn kleine gespunnen golt.
dô worhte er an ein hûben diu wunder âne zal:
darumbe giengen borten, einer breit der ander smal.
als er die wol gezierten hûben het bereit,
dô sante er nâch dem künege, als uns ist geseit.
er sazte im ûf die hûben mit den henden sîn:
< daz traget ze dirre hôchzît, hêrre, durch den willen mîn.
ir sult si durch mîn willen vor iuwern gesten tragen,
als si komen heim ze lande, daz si danne künnen gesagen,
ir traget ûf iuwern houbet ein vil rîchez kleit.>
< genâde, liebiu frouwe, vil minneclîchiu meit.
ir habt mich wol geêret, vil edeliu künigîn.
muotes swes ir wellet, des sult ir gewert sîn.
lant unde liute, swes iuwer herze gert,
ich gibe iu des mîn triuwe, des sult ir sîn gewert.>
er sprach< vil lieber hêrre, mac aber daz staete gesîn?>
er sprach< jâ, swaz ir wellet, daz sol geschehen sîn.>
< sô lât ab dem turne zuo mir iur tohter gân:
sô wil ich umb die hûben niht mêr ze lône hân.>
< vil edeliu küniginne, des sult ir sîn gewert.
ir möht wol rîcher gâbe an mich hân gegert.
beide lant und liute, silber und ouch daz golt,
daz hiet ich iu geben, ob ir ez nemen wolt.>
dô sante künec walgunt über al in sîniu lant.
ze hove kom geriten manec küener wîgant,
herzogen unde grâven mit kleidern lobelîch.
dô sant diu küniginne nâch manegen frouwen rîch.
an einem pfingesttage si ab dem turne gie.
dô liez sich hugdietrîch für si nider ûf diu knie.
si umbevienc in mit armen und bat in willkomen sîn.
si sprach< stât ûf, juncfrouwe, lât iuwer kniewen vor mir sîn.>
frou liebgart diu alte zwischen in beiden gie.
mit ietweder hende si ir eine gevie.
si fuort si ûf ein sidel seht, daz was alsô rîch.
dô sach er alsô gerne die juncfrouwen minneclîch.
dô sazt man zuo einander die jungen künigîn.
man brâhte in guote spîse und dar zuo klâren wîn.
dô saz der werde fürste bî der frouwen wol getân:
si blicten tugentlîchen beide einander an.
er bôt ir den becher und sneit ir für daz brôt.
hovelîcher zühte er ir dô vil erbôt.
wie möhte dô dem hêrren sîn gewesen baz,
dâ er bî sîner frouwen an einem tische saz!
frou liebgart diu alte diu blihte dicke dar.
ir beider gebaerde nam si vil guote war.
si rûnte ir in daz ôre, der junge künigîn
< du solt zuht bî ir lernen, vil liebiu tohter mîn.>
walgunt der künic werde lenger niht enlie:
wie balde er ze hove für sîne geste gie
die er ze der hôchzîte hete dar geladen!
durch sînes hoves êre nam er grôzen schaden.
dô sprach ein rîcher grâve< hêrre, tuot mir bekant
durch alle iuwer tugent, wer hât iu gesant
dise hûben waehe? daz ist ein stolzez kleit.>
< daz hât getân von kriechen ein minneclîchiu meit,
diu ist ingesinde bî mîner tohter hie.>
der künic dô vil balde für die frouwen gie.
dô sâzen bî einander die zwô gespilen guot:
swer si nu wolte scheiden, der het niht wîsen muot.
dô sprach die schoene hiltburc< vil lieber vater mîn,
ich baet dich alsô gerne, möht ez mit hulden sîn,
daz du mir ûf den turn liezest hildegunt:
diu wolt mich lêren swaz si kan dar umb bin ich ir holt.>
er sprach< vil liebiu tohter, dar umb bin ich ir holt.
ich gibe ir ouch ze lône silber und daz golt;
wils ein hêrren, lant und liute mach ich ir undertân.>
< nein> sprach hugdietrîch,< ich enwil deheinen man.>
diu hôchzît nam ein ende, die hêrren riten dan.
wie bald der künic walgunt die zwô gespilen nam!
er fuort si ûf den turn, dar ûf man si verslôz.
des wart hugdietrîches fröude michel unde grôz.
in wart dar ûf geschaffet aller der gemach:
swes si beide bedorften, mit willen daz geschach.
der wahter und der torwart muosten her ûzen sîn:
man bôt in swes si bedorften dâ ze einem venster în.
dô wart hugdietrîch der frouwen alsô holt:
er lêrt si spaehe würken mit sîden und mit golt,
dar nâch in der tihte würken an der ram
und ouch dar ûf entwerfen beidiu wilt unde zam.
nu merket ob der fürste iht grôzer zühte phlac,
daz er wol aht wochen ûf dem turne lac,
daz er si nie brâht innen daz er was ein man,
unz daz diu starke minne an dem helde enbran.
er umbevienc si mit armen, zuo im er si beslôz;
sîn halsen und sîn küssen daz wart alsô grôz.
dô sich nu diu minne niht lenger mohte verheln,
do begund sich sîn geselle vil bald her für steln.
dô sprach diu schoene hiltburc< trûtgespile mîn,
waz diutet ditze triuten oder waz mac ez gesîn?>
< gehabet iuch zem besten, küniginne rîch:
ich bin von kunstenopel der künic hugdietrîch.
ich hân durch iuwern erliten grôz arbeit,
und tuon ez noch gerne, wünneclîchiu meit.
ich wil iuch êlichen ze einer frouwen hân:
jâ sult ir ze kunstenopel under der krône gân.>
si begunde heize weinen, ir ougen wurden rôt:
< wirt sîn mîn vater innen, sô müez wir ligen tôt.>
er überkams mit guote, daz si ir weinen lie;
in wart wol ze muote: ir beider wille ergie.
dô hete hugdietrîch die frouwen, daz ist wâr,
volliclîchen sehs wochen unde ein halbez jâr,
daz sîn nieman wart innen und nieman wart gewar,
swie oft diu küniginne gie zuo in beiden dar,
unz daz diu frouwe enphienc von im ein kindelîn.
salnecke unde ouch kriechen diu wurden beide sîn;
tuskân unde pülle, rôme und laterân,
und allez roemisch rîche wart dem kinde undertân.
als diu juncfrouwe des kindes dô enphant,
si begunde heize weinen, ir hende si dô want.
si sprach< hugdietrîch, fürste lobesam,
jâ waen ich unser fröude diu müeze ein ende hân.
ich enphinde in mînem lîbe, ich trage ein kindelîn.
wir müezen bî einander hie gevangen sîn:
wir kunnen mit unsern sinnen komen niht hin abe.>
er sprach< liebiu frouwe, durch got dich wol gehabe.
an dem rîchen gote unser beider leben stât:
der sol uns hinnen helfen und gebe uns sînen rât,
und sol uns behüeten unser êre und unser leben
daz er von sînen gnâden uns beiden hât gegeben.>
frou liebgart diu alte lenger niht enlie,
zuo ir schoenen tohter si ûf den turn gie.
si schouwet wie si lernte, ir liebez tohterlîn,
und ouch durch kurzwîle kom si zuo in hin în.
dô sprach diu schoene hiltburc< vil liebiu muoter mîn,
ich baet dich alsô gerne, möht ez mit hulden sîn,
daz du uns ein wîle liezest an die zinnen gân,
ob wir iht âventiure ûf der heide möhten hân.>
si sprach< vil liebiu tohter, ich wil dirs niht versagen.>
si hiez ûf entsliezen den turn und daz gaden.
hildegunt die schoene si bî der hende gevie:
mit den jungen beiden si an die zinnen gie.
dô sâhens überz gevilde sîgen einen van,
dar under riten schône zwelf hundert man.
wer die hêrren waeren, daz was den zwein unkunt:
vil schier si dô erkante diu schoene hildegunt.
< die wir dort sehen her rîten die sint mir wol bekant:
die hât mîn bruoder hugdietrîch her nâch mir gesant.
ez ist herzoge berhtunc, ein ritter ûz erkorn:
ez hât gên mir mîn bruoder verlâzen sînen zorn.>
dô sprach diu schoene hiltburc< nein, trûtgespile mîn,
tuo ez durch got den guoten und lâ die rede sîn.
solte ich dich verliesen in sô kurzer stunt,
sô naem mîn fröude ein ende, vil schoeniu hildegunt.>
dô sprach diu schoene hildegunt< trûtgespile mîn,
und soltest du alsô lange von dînen friunden sîn
als ich hie bin gewesen, und sante man nâch dir,
du fröust dich in dem herzen: dâ bî geloube ouch mir.>
ez gie an den âbent daz man in ezzen truoc.
si heten zallen zîten wirtschefte genuoc.
von in gie dô slâfen diu alte künigîn:
sam tet ouch hugdietrîch mit der lieben frouwen sîn.
er het des selben nahtes vil manigen gedanc
von sô grôzen sorgen diu in sînem herzen ranc,
wie er mit fuoge kaeme von der künigîn,
daz er behuote ir êre und ouch daz kindelîn.
< edeliu küniginne, als ich iu geheizen hân,
ir sult ze kunstenopel under der krône gân.
ir müezet arbeit lîden, vil liebiu frouwe rîch:
des wil ich iuch ergetzen> sprach hugdietrîch.
< swenn nu kumet diu zît daz ir sult ze noeten gân
mit unser beider kinde daz wir von gote hân,
den wahter und den torwart, nemet zuo iu her în
und ouch die juncfrouwen, daz si toufenz kindelîn.
heizt ez eins morgens früeje hinz dem münster tragen
daz si ez verholne toufen, daz wil ich iu sagen.
sî ez ein maget, sô heiz ez nâch dem willen dîn:
sî ez ein knabe, dietrîch durch den willen mîn.
heiz ez schône ziehen, ez sî tohter oder knabe.
swann du dann êrste mügest, sô kum ze mir hin abe:
nim zuo dir zwêne ritter und vier magedîn,
den wahter und den torwart und ouch daz kindelîn.
als du danne kumest gên kriechen in daz lant,
schaf daz der ritter einer zuo mir werde gesant;
sô wil ich gên dir rîten mit manegem werden man
und machen dich gewaltic allez daz ich hân.>
si sprach< vil lieber hêrre, des râts ich volgen sol.
nu überhebe mich der scham, durch got und tuo sô wol
und gewin mir die gevateren die ich danne süle hân.>
do begunde hugdietrîch zehant von dem bette ûf stân.
er gieng an die zinnen dâ er den wahter vant.
er ruofte im an ein venster, tuot uns daz buoch bekant:
< seltsaene âventiure, wahter, wolt ich dir sagen,
und waerst du sô getriuwe daz du ez woltest verdagen,
sô wolt ich entsliezen gên dir daz herze mîn:
des möhtest du wol geniezen, woltest du getriuwe sîn.
daz soltu verswîgen, wahtaere, an dirre stunt.>
er sprach< vil liebiu frouwe, ez kumt nimer für mînen munt.>
< sô lâz dir sîn enpholhen die jungen künigîn.
und sî daz si gewinne ein kleinez kindelîn,
sô soltu gevatere werden und solt ouch daz verdagen.>
< swîget, juncfrouwe, waz welt ir mir sagen?
wie hiete ich danne gehüetet, waer ieman komen her în,
bî dem waer swanger worden diu liebe frouwe mîn?
würde der rede innen mîn hêr der künic walgunt,
er hiez mich an den turn henken an dirre stunt.>
< ân alle dîne schulde sô ist ez ergân.
dich lât ouch dîn hêrre vil wol hulde hân.
ich bin von kunstenopel der künec hugdietrîch:
bî mir sô treit daz kindel diu küniginne rîch.
daz soltu verswîgen, wahter tugenthaft,
und kam ze mir gên kriechen: ein ganziu grâfschaft,
dar zuo lant und bürge muoz dîn eigen sîn:
und brinc mit dir die frouwen und ouch daz kindelîn.
den torwart und die juncfroun soltu ouch mit dir lân.
wizze, tûsent marc goldes mach ich dir undertân
und ein vil guote veste dâ mit ist beslozzenz lant:
des sê hin mîn triuwe sî für al dîn phant.>
dô wart der wahtaere der guoten geheize frô.
mit den sînen triuwen lobt erz dem hêrren dô.
dô freute er sich der maere daz er gevatere was.
er tete ouch swaz er solte, dô diu frouwe genas.
hugdietrîch gienc hin widere dâ er sîn frouwen vant.
er sprach< swenn ich muoz rîten von dir ûz diseme lant,
sô hân ich dich wol bewart, vil liebiu frouwe mîn,
und dîn êre behüetet und ouch daz kindelîn.>
dô kam herzog berhtunc ûf den hof geriten.
si erbeizten von den rossen nâch ritterlîchen siten:
si fuorten an von golde manic rîchez gewant.
do enphienc man den hêrren iriu phert zehant.
walgunt der künic rîche in engegen gie:
dô sprach herzog berhtunc< vil lieber hêrre mîn,
wie gehabet sich von kriechen diu edele künigîn?
ich bin her nâch ir komen, edel künec rîch.
sînen zorn hât verlâzen gên ir hugdietrîch:
man sol si im heim senden, die frouwen wol getân.>
dô sprach der künic walgunt< ich wil si nieman lân.
ich hân si mîner tohter zeiner gespilen gegeben.
bî der wil si belîben die wîl si hât daz leben.
daz hât si mir geheizen, diu frouwe wol getân.>
dô sprach herzog berhtunc< ir sult mich si sehen lân.>
an dem andern morgen gienger ab dem turn her abe.
ez geschach nie sô leide dem man füert hin ze grabe
vater unde muoter, als hiltburge geschach,
dô si ir trûtgespilen weder hôrte noch ensach.
alse dô hugdietrîch ab dem turne gie,
sînen meister berhtunc er tugentlîche enphie;
< lieber meister berhtunc, als liep ich dir müge gesîn,
wie gehabet sich hugdietrîch, der liebe bruoder mîn?>
er umbvienc in mit armen, er rûnte im daz dar:
< ich hân die frowen erworben, daz sage ich dir für wâr.
füer mich mit dir von hinnen, mîn getriuwer dienstman,
oder ich muoz daz leben, daz wizze, verloren hân.>
dô sprach der künic walgunt< vil edeliu künigîn,
du solt bî mir belîben und lâz dîn rûnen sîn.
bürge lant und liute mach ich dir untertân,
daz du bî mir belîbest, frouwe wol getân.>
dô si nu heten gezzen und man von tische gie,
dô liez sich hugdietrîch für den künec ûf diu knie:
< urloup heim ze lande gebt mir, künec ûz erkorn,
sît gên mir mîn bruoder hât verlâzen sînen zorn.>
< über iuwern willen mac ich iuch niht gehaben.
ez muoz ab mîner tohter fröude sîn begraben.>
dô sprach hugdietrîch zer jungen künigîn
< tuo ez durch mînen willen und lâz dîn weinen sîn.>
diu frowe zôch abe ir hende ein guldîn vingerlîn.
< daz füer mir dir von hinnen, trûtgespile mîn.
du solt ez durch mînen willen tragen an dîner hant:
als oft du ez an blickest, sô wis an alle triuwe gemant.>
der künec hiez im balde ein rîch gewant her tragen,
daz was mit rôtem golde umbe und umb beslagen.
dô sprach er zuo dem hêrren< vil edeliu künigîn,
daz traget in iuwern lande, frouwe, durch den willen mîn.>
er hiez im balde bringen vier phärt wünneclîch,
diu gap er hugdietrîchen und sînen frouwen rîch.
urloup nâmens schiere: dô kêrten si von dan.
der künec gap imz geleite mit manegem werden man.
dô sprach der künic walgunt< vil liebiu frouwe mîn,
ich muoz hie heime blîben, daz lât mit hulden sîn.>
er sprach< vil lieber hêrre, lât iu enpholhen sîn
hiltburgen mîn gespilen und ouch die tohter dîn.>
dô reit hugdietrîch heim in sîn eigen lant.
sîn stete und ouch sîn bürge er wol in wirde vant.
gegen im riten schiere die sînen dienstman:
si enphiengen iren hêrren als ez im wol gezam.
er beleip ze kunstenopel wol ein halbez jâr.
er wart trûriges muotes, daz sage ich iu für wâr,
als ofte er ane blicte daz guldîn vingerlîn,
sô trûrete im daz herze nâch der frouwen sîn.
als tet diu schoene hiltburc ze salnecke hie,
dô si mit grôzem leide ûf den turn gie.
mit beiden iren henden si daz hâr ûz brach,
dô si ir trûtgespilen weder hôrte noch ensach.
dô sprach der wahtaere< vil liebiu frouwe mîn,
tuot ez durch got den guoten und lât iur weinen sîn.
von stunde hin ze wîle, unz daz kome der tac,
sô hilfe ich iu des besten des ich kan unde mac>
si verdructe in irem herzen, diu edel künigîn,
grôz leit unde smerzen und maneger hande pîn
von stunde hin ze wîle, unz diu zît komen was
daz diu werde frouwe eins schoenes degenkindes genas.
an einem morgen früeje dô der tac ûf gie,
dô was diu küniginne eins suns genesen hie.
der wahter und der torwart kômen ze ir hin în,
und ouch diu juncfrouwe, si badeten daz kindelîn.
dô begund diu küniginne schouwen unde ouch spehen,
ob si iht âventiure an dem kinde möhte gesehen.
si vant im zwischen schultern ein rôtez kriuzelîn:
dâ bî si dâ erkante ir liebez kindelîn.
alsô daz kindel kleine wart ûz dem bade erhaben,
man wantz in schoeniu tüecher, daz wil ich iu sagen.
ein palmâtsîdîn küssen man umb daz kindel want,
und ein gürtel sîdîn was sîn wiegenbant.
frou liebgart diu alte lenger niht enlie,
zuo ir schoenen tohter sî ûf den turn gie.
si hiez sich balde în lâzen, diu edele künigîn:
do enwestens war si solten mit dem jungen kindelîn.
dô sprach der wahtaere< vil liebiu frouwe mîn,
wie suln wir gebâren mit dem kindelîn?
hoert ez iur muoter weinen daz ez êrste ist geborn,
sô müez wir sicherlîchen daz leben hân verlorn.
wie wellen wir verbergen daz kleine kindelîn?>
< ich kan iu niht gerâten> sô sprach diu künigîn.
< der rîche got von himele, der ez geschaffen hât,
der sol ez behüeten und gebe uns sînen rât.>
dô sprach der wahtaere< frouwe, sît wol gemuot.
ich hân ein list funden, ob ez iuch dunket guot:
wir suln ez über die mûre in den hac lân
an einem starken seile, daz dunkt mich guot getân.
sô ist wol verborgen, frouw, iuwer kindelîn.>
< ez dunket mich daz beste> sô sprach diu künigîn.
ê diu alte küniginne wart in den turn gelân,
man liez ez über die mûre in den hac hin dan.
frou liebgart diu alte zuo ir tohter gie.
< wie ist dir geschehen? wie bistu erblichen hie?>
< dâ wolt mich haben erkrummen, frou muoter, ine weiz waz.
ich was nâch gestorben; nu ist mir worden baz.
ich het vil nâch verzwîvelt, frou muoter, umb mîn leben.>
ein edele guote spîse hiez si ir balde geben
von ezzen und von trinken, als ir durft was:
diu alte küniginne kunde ir wol gefüegen daz.
zweier hande sorgen diu junge im herzen phlac:
diu eine daz daz kindel in dem hage lac
alsô unbehüetet, und enweste wie im was;
sô was diu ander sorge daz si sîn alsô genas.
daz verdructe in irem herzen diu edele künigîn.
si leit vil grôzen smerzen und maneger hande pîn
den selben tac als langen unz ûf den âbent ie,
unz daz ir liebiu muoter von ir ab dem turne gie.
dannoch lac daz kindel verborgen in dem hac.
den selben tac sô langen ez der rouwe phlac,
daz ez sweic sô stille und ez nieman vernam.
von bade und ouch von windeln was im sîn reht getân.
ein wolf nâch sîner spîse in dem hage gie,
dar inne er hüener und kappen ê vil dicke gevie.
der nam daz kindel kleine und vazte ez in den munt:
er truoc ez hin ze walde an der selben stunt
gên einem hôhen berge, der was innen hol.
der alten wâren zwêne, daz sage ich iu wol.
si heten vier jungen, diu wârn einer wochen alt:
der witze und ouch des kindes wâren gelîche gestalt.
für si leite der alte daz kleine kindelîn.
ez solte der junge wolve spîse gewesen sîn.
dô schuof ez diu jugent daz si dannoch wâren blint:
daz half die küniginne daz ir genas daz kint.
nu lâzen wir daz kindel bî den wolven hie
und hoeren wiez der muoter ze salnecke ergie.
si sprach< lieber wahter, trût gevatere mîn,
sag mir durch al dîn tugent, wie gehabet sich mîn kindelîn?>
wie balde der wahtaere abe dem turne gie
ûzen zuo der mûre, dâ er daz kindel lie.
er enkund sîn nindert vinden: der wolf hetz hin getragen.
er sprach< wê mir der maere! waz sol ich mîner frouwen sagen?>
maneger hande gedanke in sînem herzen vaht:
< ich wil hie vor belîben dise langen naht
unz an den morgen früeje daz ez beginnet tagen,
sam ich ez habe getoufet, und wil daz mîner frouwen sagen.
sô wirt ez wol verswîgen umb daz kindelîn,
unz si kunt ûz dem bette, diu liebe frouwe mîn.
braeht ich sis iezuo innen daz ez waere verlorn,
vor leide müest si sterben diu frouwe hôchgeborn.>
an dem andern morgen dô ez begunde tagen,
der wahter kam gegangen, seht, daz wil ich iu sagen.
dô sprach aber diu frouwe< trût gevatere mîn,
sag mir durch al dîn tugent, wie gehabet sich mîn kindelîn?>
er sprach< umb ez stât ez wol, vil liebiu frouwe mîn.
dâ hân ich ez getoufet, iur liebez kindelîn,
ich und diu juncfrouwe die es mîn hêrre bat;
ez hât ouch der torwart hînaht gehuot an mîner stat.>
der künic wolt jagen rîten, als ich iu bescheide hie.
dô sach man aber daz der wolf dort in dem hage gie.
dô wart daz gejeide ûf den wolf verlân:
man jagte in hin ze walde, dô er den schaden het getân,
gegen einem hôhen berge, der was innen hol.
der alten wâren zwêne, seht, daz sag ich iu wol:
dô was nieman sô küene, der inz luoc wolte gân.
dô sprach der künec ûz zorne< wir müezen doch die wolve hân.>
hêrren unde ouch knehte die muosten vaste graben,
beidenthalp des luoges grôze arbeit haben.
daz minniclîche kindel man an den wolven rach:
vil schiere man die alten in dem luoge erstach.
alsô die alten beide wâren gelegen tôt,
hin în slouf ein jeger der si her ûz bôt.
er vant diu jungen viere, der enmoht niht mêre sîn.
do er wolt von dannen scheiden, do erweind daz kindelîn.
er truoc ez balde an daz lieht, schouwen erz began:
er hiet nie mêr gesehen ein kint sô wunnesam.
dô sprach der jeger< wartet, edeler künec walgunt,
jâ hân ich hie funden einen rîchen funt.
schouwet, lieber hêrre, welch ein kint ich funden hân.
ez enmöhte in al der werlte niht schoeners sîn getân.>
si sprâchen alle gelîche daz ez waer êrste geborn.
< ez müest mich immer riuwen, und waere ez alsô verlorn.>
dô sprach der künec zem jeger< lieber, nu suochez wîp,
ob si der wolf verderbet habe, diu dâ truoc des kindes lîp.>
als man dô die frouwen in dem berge niht envant,
vor dem künege man dô schiere daz kindel ûf bant.
swaz sich sol danne füegen, daz muoz doch geschehen.
des mac man âventiure an dem kinde spehen.
natûrlîchiu triuwe den künic des betwanc,
daz er sîn beste gewaete umb daz kindel swanc.
er wolte ez nieman lâzen, er nam ez an den arm:
< wir suln froelîche gên salnecke varn.>
ritter unde ouch knehte des lenger niht bevilt,
si fuorten gên der veste daz kint und ouch daz wilt.
dô kômen si vil schiere ûf den hof geriten.
do erbeiztens von den rossen nâch ritterlîchen siten.
dô gienc der künic walgunt für sîn frouwen stân:
< nu schowe, vil liebiu frouwe, welch ein kint ich funden hân.>
wie ez die wilden wolve heten in den berc getragen,
wie man ez hiete gewunnen, begunde er ir sagen.
< ez ist noch ungetoufet und ist niulîche geborn:
ez müest mich immer riuwen, und waerz alsô verlorn.
man sol ez balde baden, daz kleine kindelîn.
ich wil ez hiezen toufen, vil liebiu frouwe mîn,
und wil ez schône ziehen. wirt ez ein biderbe man,
tûsent marc goldes mach ich im undertân.>
do gewan er im ze göten den grâven wülfîn
unde ouch von galitzen ein edel marcgrâvîn
und den ritter jörgen, gar ein biderber man.
der wahter und der torwart muosten ûf hôher stân.
dô zuo dem toufe wart bereit daz schoene kindelîn,
dô volgte im nâch der künic und diu frouwe sîn.
ritter unde ouch knehte, die dûhte ez wunderlîch:
der künic liez ez toufen und hiez ez dietrîch.
alsô dô daz kindel wart ûz dem toufe erhaben,
dô schepft man im ein namen, der volgte im hin ze grabe:
wolf bî dietrîche, der name wart wîte erkant.
dô hiez er wolfdietrîch, ein hêrre übr alliu lant.
im gap ein marc goldes der grâve wülfîn.
dô gap im ouch eine diu edel marcgraevîn.
dô gap im ouch jörge ein guldîn vingerlîn,
daz man dester baz züge daz kleine kindelîn.
einer rîchen ammen daz kint enpholhen wart.
diu zôch ez alsô schône, ez wart ir alsô zart,
daz man in dem lande von im begunde sagen.
drîstunt in der wochen muost man ez für den künic tragen.
frou liebgart diu alte lenger niht enlie,
zuo ir schoenen tohter si ûf den turn gie.
si begunde ir sagen maere von dem kindelîn:
do erschrac si in ir herzen, diu junge künigîn.
wie ez die wilden wolve heten in den berc getragen,
wie ez der künec hiet funden, begunde si ir sagen,
wie rehte schoene ez waere, daz edel kindelîn.
dô sprach diu juncfrouwe< hêrre got, wes mac ez sîn?>
dar nâch in kurzen stunden diu muoter von ir gie.
diu junge küniginne lenger niht enlie,
si sprach< wahtaere, trût gevatere mîn,
sag mir durch al dîn tugent, wie stât ez umb mîn kindelîn?>
er sprach< ez gehabt sich wol, vil liebiu frouwe mîn.
ich hân ez getoufet, iur liebez kindelîn.>
< ich mane dich des gerihtes daz zelest muoz über dich gân,
sag mir die rehten wârheit wiez umb mîn kindel sî getân.>
als si den wahtaere sô tiure hete gemant,
im überliefen d'ougen, sîn hende er dô want.
er sprach< liebiu frouwe, daz wil ich iu sagen:
ich kunde ez nindert vinden, ich enweiz wer ez hin hât getragen.>
diu edel küniginne het dô leides genuoc.
mit beiden iren henden si sich zen brüsten sluoc.
si klagt sô klegelîchen, diu frouwe wol getân,
si klagte ez gote von himele daz si daz leben ie gewan.
< daz ich von muoter lîbe zer werlte ie wart geborn!
wie hân ich gotes hulde und mîn kint verlorn
unde ouch hugdietrîchen, den lieben hêrren mîn!
von êren und von guote muoz ich gescheiden sîn.>
dô sprach aber der wahter< vil liebiu frouwe mîn,
tuot ez durch got den guoten und lât iur weinen sîn.
ez hât iur vater funden iur liebez kindelîn:
der ziuhtz ân iuwern schaden, des sult ir froelîch sîn.
welt ir mir niht gelouben, sô hoert waz ich iu sage:
sô bittet iuwer muoter daz manz her ûf trage,
und schouwet dann vil rehte daz selbe kindelîn;
sô werdet ir wol innen, ob ez mac iwer gesîn.>
frou liebgart diu alte lenger niht enlie,
zuo ir schoenen tohter si ûf den turn gie.
si begunde ir aber sagen von dem kindelîn.
si sprach< got hêrr von himele, wes mac ez gesîn?>
dô sprach aber diu junge< vil liebiu muoter mîn,
jâ saehe ich alsô gerne daz selbe kindelîn.>
< dîn vater hât ez alsô liep, der wil ez nieman lân.>
< sô heiz die ammen morgen ze mir her ûf gân.>
des andern morgens früeje kom diu amme sâ zehant.
diu junge nam ez ûf die schôz: wie balde siez ûf bant!
dô vant si im zwischen schultern daz rôte kriuzelîn,
dâ bî si wol erkande daz ez was ir kindelîn.
si zôch bald abe ir hende ein guldîn vingerlîn
und gap ez der ammen zuo dem kindelîn,
daz siz dester baz züge, daz kleine kindelîn:
< waere ich bî den liuten, ich wolte dir genaedic sîn.>
dar nâch in kurzen zîten diu muoter bî ir saz.
si retten âventiure, beidiu ditze unt daz.
si sprach zuo der muoter< und törste ich dir verjehen
seltsaener âventiure diu mir hie ist geschehen?>
si sprach< vil liebiu tohter, du maht mir wol sagen
waz dir hie ist geschehen bî aller dînen tagen.
daz mac ich wol verswîgen> sprach diu künigîn.
< sô wizze daz, frou muoter, daz kindel daz ist mîn.>
wie ez die wilden wolve heten in den berc getragen,
wiez dar zuo komen waere, begunde si ir sagen,
und wenn siz hiet gewunnen, daz selbe kindelîn.
< nu sage mir, liebiu tohter, wer mac sîn vater gesîn?>
si sprach< liebiu muoter, daz tuon ich dir kunt.
du weist wol von kriechen die schoene hildegunt,
diu mich lêrte würken die hûben wunderlîch:
daz was von wilden kriechen der künic hugdietrîch.
bî dem hân ich gewunnen daz schoene kindelîn.
gehabe dich zem besten, sîtz niht anders mac gesîn.
ich hân dir geseit die wârheit, reht als ez umb mich stât.
daz ich kome zim gên kriechen, des gip mir dînen rât.>
< ich fröuwe mich der maere> sprach diu künigîn,
< daz du hâst einen hêrren, des eigen mahtu sîn.
nu swîc, vil liebiu tohter, sît ez alsô umb dich stât:
daz du komest zim gên kriechen, des gibe ich dir mînen rât.>
dar nâch diu küniginne bî irem hêrren lac.
maneger hande freuden er mit der frouwen phlac.
si sprach< künec walgunt, lieber hêrre mîn,
wie sol man dar zuo gebâren daz niht anders mac gesîn
und in dirre werlde kan nieman understân?>
des antwurte ir der hêrre< daz sol man varen lân.>
< des gebet mir iuwer triuwe daz ez müge staete gesîn.>
er sprach< ich briche ez nimmer, vil liebiu frouwe mîn.>
< seltsaener âventiure muoz ich iu verjehen
diu unser lieben tohter kurzlîchen ist geschehen.
ir fundet in dem walde ein kleinez kindelîn,
daz ist hiltburgen, der schoenen tohter dîn.
und wer sîn vater sî, daz tuon ich iu kunt.
ir wizzet wol von kriechen die schoene hildegunt,
diu si lêrte würken die hûben wunderlîch:
daz was von wilden kriechen der künic hugdietrîch.
bî dem hât si gewunnen daz schoene kindelîn.
nu gehaben wir uns zem besten, sîtz niht anders mac gesîn.
ir sult nâch im senden und sult im si gerne lân,
wan beidiu lant und liute mac er wol gehân.>
dô het der künic walgunt vil manigen gedanc
von dem grôzen zorne der in sînem herzen ranc.
er gedâhte ob sîn tohter den hêrren hiet an gelogen
und den torwart od den wahter hiet über sich gezogen.
< geloubet ir ez, frouwe, sô tuot ir tumplîch.
ir antlütze unde ir varwe was einer frowen gelîch.
si was minniclîche und dar zuo wol gezogen:
ich fürhte unser tohter habe den hêrren an gelogen.>
an dem andern morgen hiez er balde gân,
den torwart und den wahter hiez er beide vân.
er sprach< ir müezt mir sagen von der tohter mîn,
bî wem si habe gewunnen daz schoene kindelîn.>
dô sprach der wahtaere wider den hêrren sâ zehant
< geloubet mir, lieber hêrre, sô tuon ich iu bekant
wie ez sî ergangen umb die tohter dîn,
bî wem si habe gewunnen daz schoene kindelîn.
hildegunt diu schoene diu nam mich bî der hant
ûf dem turne an ein venster, tuon ich iu bekant,
dô sagte si mir maere diu wâren wunderlîch,
si waer von wilden kriechen der künic hugdietrîch.
daz hiez er mich verswîgen, der hêrren tugenthaft:
des gap er mir ze miete ein ganze grâfschaft,
lant und bürge müest ouch mîn eigen sîn,
daz ich im braeht mîn frouwen und ouch daz kindelîn.
dô tete ich sam der tumbe und was der geheize frô:
mit mînen ganzen triuwen lobt ichz dem hêrren dô.
sendet hinz kunstenopel: müg ez niht alsô sîn,
sô heizt mich danne henken, vil lieber hêrre mîn.>
er sprach< lieber hêrre, waz hete ich schult dar an
daz ir ze iuwer tohter verspartet einen man?
ez ist niht ungefüege, hât si ein kindelîn.>
dô sprach künic walgunt< nu habet die hulde mîn.>
er sprach ze sînen hêrren< nu hete ich doch versworn,
ich gaeb si niht ze manne, die frouwen hôchgeborn.
nu hât si selbe gemannet, daz schoene magedîn:
nu sprecht ob ich der eide wol müge ledic sîn.>
< ir sît der eide ledic> sprâchens alle gelîch.
< ir sult kurzlîchen senden nâch dem künege rîch,
daz er kome ze lande, die frowen welt ir im lân,
sît er ist ein hêrre unde ein fürste lobesam.>
dô sprach der künic walgunt< lieber wülfîn,
ir und der ritter jörge sult mîne boten sîn.
ir sît gevateren, des hân ich iuch erwelt:
nu bringet mir von kriechen hugdietrîch den helt.>
dô wâren die zwên hêrren der selben botschaft frô.
vier und zweinzic ritter hiez er kleiden dô.
mit den fuoren si von dannen, tuot uns daz buoch bekant:
si muosten botschaft werben in der kriechen lant.
der künic hiez dô bringen für sich die schoenen meit.
er frâgt si ob ez waere als der wahter hiete geseit.
< ez ist alsô ergangen> sô sprach daz magedîn
< und anders niht, des müeze mîn houbet iuwer phant sîn.>
dô sprach diu juncfrouwe< lieber grâf wülfîn,
ir und der ritter jörge sult mîne boten sîn.
sagt im ze wortzeichen, er wizz wol waz er mir riet
des nahtes an dem bette, dô er des morgens von mir schiet.
heizet in besenden wîten in sîniu lant
daz er zuo im gewinne manegen küenen wîgant,
daz er kome ze lande mit manegem werden man,
daz man in ze salnecke für einen hêrren müge hân.>
< ich wil daz tuon gerne> sprach der grâve lobesam,
< gebt mir urloup von hinnen, frouwe wol getân.>
urloup nam er von dannen, als wir haben vernomen:
an dem ahtzehenden morgen wârens gên kunstenopel komen.
si kômen rîchlîche ûf den hof geriten.
si erbeizten von den rossen nâch ritterlîchen siten.
si giengen ze kunstenopel für den künic stân:
do enphienc si hugdietrîch, der fürste lobesam.
dô lie sich der grâve für in nider ûf diu knie.
er sprach< durch iuwern willen, hêrre, sîn wir hie.
gebet uns daz botenbrôt, edeler künic frum:
hiltburc, iuwer frouwe, hât einen schoenen sun.
doch sîn wir niht her komen ein umb daz botenbrôt:
ich wil iu sagen rehte, waz iu der künec enbôt.
ir sult nâch der frouwen, er wil si iu gerne lân,
und dar zuo lant und liute macht er iu undertân.>
< wenne genas si des kindes, diu liebe frouwe mîn?>
< es ist wol ein halbez jâr, vil lieber hêrre mîn.>
er sprach< got von himele, wer mac mîn gevatere sîn?>
< daz bin ich und der ritter> sprach grâve wülfîn.
dô wart hugdietrîch der gevateren alsô frô:
bî ietweder hende gevie er einen dô.
er fuort si gezogenlîchen ûf den sal hin în:
man sazt si ûf ein sidel, man brâhte in guoten wîn.
< wenne wart man sîn innen umb die frouwen mîn?
wie tete der künic walgunt gên der tohter sîn
und diu alte küniginne? daz hiete ich gerne vernomen.>
dô sageten si im diu maere, als ez darumbe was bekomen.
wie ez die wilden wolve heten in den berc getragen,
wie ez der künec het funden, begunden si im sagen,
und wie reht wunderlîche ez waere nâch verlorn:
er sprach< got hêrr von himele, daz ich ie wart geborn!
sît ez die wilden wolve heten in den berc getragen,
wie mac ez danne heizen? daz sult ir mir sagen.>
dô sprach der grâve werde< daz tuon ich iu bekant:
ez heizet wolfdietrîch, durch daz manz bî den wolven vant.>
ez gie an den âbent, daz man in ezzen truoc:
si heten zallen zîten wirtschefte genuoc.
hundert marc goldes er in ze dienste bôt,
ros unde ouch guotiu kleider gap er in ze botenbrôt.
dô kom herzog berhtunc geriten in daz lant.
dô sagte im diu maere der fürste sâ zehant.
er sprach< wir suln rîten nâch der frowen wol getân:
ir sult si hie ze lande ze einer küniginne hân.>
do besante sich hugdietrîch über al in sîniu lant.
dô kom gên hove geriten manec küener wîgant.
wol fünf tûsent helde, die wâren unverzeit,
mit den der künec hugdietrîch gên salnecke reit.
wol hundert soumaere wurden wol geladen
und ouch die kamerwagen, als si solten tragen
trinken unde spîse durch diu wîten lant:
daz riet im wol nâch êren vil manic küener wîgant.
dô hiez er balde kleiden manegen ritter guot,
die ze sîner hôchzît wâren mit êren wol behuot:
frîen unde grâven, vil manegen werden man
in silber und in golde sach man rîchlîchen gân.
dô sprach herzog berhtunc< vil lieber hêrre mîn,
daz golt und daz silber lât iu niht ze liep sîn.
gebet ez tugentlîchen frouwen unde man,
daz man iuch ze salnecke für einen hêrren müge gehân.>
er sprach< vil lieber meister, als liep ich dir müge sîn,
schaf daz ez stê nâch êren, als ich kume her wider în.>
urloup nâmen si von dannen, als wir haben vernomen.
an dem ahtzehenden morgen wârens gên salnecke komen.
dô hete der künic walgunt gebûwen ûf daz velt
manec hêrlîch gestüele und manic rîch gezelt.
die knöphe dar ûf lûhten und gâben liehten schîn.
die liut nam michel wunder wann die geste kaemen drîn.
dô kam der ritter jörge vor in her gerant.
er sagte im daz er kaeme mit êren in daz lant.
walgunt der künic hêre sich dar zuo bereit:
wol ein ganze tageweide er im engegen reit.
alse er hugdietrîchen verren ane sach,
vil gerne müget ir hoeren wie er zuo im sprach
< got wilkomen, hêrre und frouwe! wie habt ir mich getrogen!
ich sihez an iuwer varwe, der wahtaer hât niht gelogen,
den ich durch iuwern willen wolte erhenket hân.>
dô sprach hugdietrîch< daz waere unrehte getân.
ir wolt si nieman geben, die edelen künigîn:
dô muost ich mit listen werben umb die frouwen mîn.>
do enphie man die geste sô gar tugentlîch,
manegen ritter küene und ouch den künic rîch.
man het si alsô schône, vil manegen werden man,
die dar wâren komen mit dem fürsten lobesam.
dô kômen si dâ schiere in daz gestüele geriten,
dâ heten si kurzwîle nâch ritterlîchen siten.
dô sprach hugdietrîch< möht ez mit hulden sîn,
sô saehe ich alsô gerne mîn liebez kindelîn,
an dem mir nâch sô grôzez leit was geschehen.
die andern sînen friunde die hân ich wol gesehen:
ich saeh mîn kindel gerne daz mir der wolf nam.>
dô muost diu amme balde für in mit dem kinde gân.
er nam ez an den arm an der selben stunt,
er kuste ez gar schône vil ofte an sînen munt.
er sprach< wolfdietrîch, mîn liebez kindelîn,
kunstenopel sol dîn eigen vor andern mînen erben sîn.>
sînen mantel liez er slîfen, der was sô rîlîch gar,
nider zuo den füezen, daz sage ich iu für wâr.
der was mit liehtem golde rîlîch durchslagen:
den hiez er dô die ammen mit dem kinde fürder tragen.
dô wart sîn diu amme ûzer mâzen frô.
< genâde, lieber hêrre> sprach si zem künege dô,
< got durch al sîn güete lâz iuch mit saelden leben:
ir habt mir zuo dem kinde sô rîlîche gegeben.>
frou liebgart diu alte lenger niht enlie,
mit ir schoenen tohter si im engegen gie.
zwei wol spilende ougen unde ein rôter munt
tâten hugdietrîchen ein lieplîch grüezen kunt.
dô sprach frouwe liebgart< vil lieber hêrre mîn,
ich wolte sîn niht waenen daz ez alsô möhte gesîn,
dô ir sô schône worhtet die hûben wunderlîch.
des begunde lûte lachen der künic hugdietrîch.>
do besant sich künic walgunt nâch manegem werden man.
dô kom zuo der hôchzît manec ritter lobesam,
frîen unde grâven, durch diu wîten lant.
alrêrste wart hugdietrîch ze salnecke wol bekant.
den hêrren man dâ schône ir herberge gevie.
der werde künic walgunt ze sînen gesten gie.
ezzen unde trinken wart dâ niht gespart:
alliu varende diet dâ wol berâten wart.
diu hôchzît wert mit vollen drî wochen, daz ist wâr.
dô fuoren si von dannen mit maneger grôzen schar.
< welt ir mit mir von hinnen, walgunt, sweher mîn?>
er sprach< jâ, vil gerne, bî den triuwen mîn.>
urloup nam hugdietrîch, daz wizzet sicherlîch.
sam tete von salnecke diu küniginne rîch.
hundert wîzer miule brâht man der künigîn:
ieglîcher truoc gên kriechen ein schoenez magedîn.
do besant sich künic walgunt nâch manegem werden man.
wol vier hundert ritter er zuo im gewan,
daz wâren helde küene und ouch vil unverzeit.
mit sîner schoenen tohter er gên kunstenopel reit.
do bereit sich von galitzen diu edel marcgraevin:
mit irem lieben gevateren wolt si ouch varen hin.
wol mit sehzic juncfrouwen wart si dô bereit.
nu schouwet wie êrlîche diu frowe von lande reit.
dô dô sich ze salnecke ein vil rîcher schal,
dô sich daz gesinde machte von dannen über al.
urloup nam si zer muoter, als ich iu bescheiden wil.
dô sach man vor der frouwen vil maneger hande spil.
dô kouft man ûf der strâze swes ie daz herze gert.
man tet dâ nieman schaden eines phenninges wert.
si riten zweinzic tage mit der frouwen wol getân:
dar nâch des naehsten morgens sâhens kunstenopel an.
dô hete herzog berhtunc boten ûz gesant
und hete ze im gewunnen manegen küenen wîgant.
er reit dem hêrren engegen mit manegem werden man
und enphienc in wirdiclîchen und die frouwen wol getân.
dô kômen si rîchlîche ûf den hof geriten.
si erbeizten von den rossen nâch ritterlîchen siten.
si giengen mit der frouwen ûf den vil schoenen sal:
dô huop sich allenthalben ein ungefüeger schal.
vierzehen tage sô lange werte diu hôchzît.
man het dâ von ze sagen in dem lande wît.
urloup nam künic walgunt und ouch die sînen man
dâ ze sîner lieben tohter; dô huop er sich von dan.
si riten heim ze lande, als wir haben vernomen.
an dem ahtzehenden morgen wârens gên salnecke komen.
er erkund diu maer dâ heime vol gesagen nie
wie manz dâ ze kunstenopel mit sîner tohter begie.
dô wart ir marschalc der grâve wülfîn.
dô wart der ritter jörge kamraere der künigîn.
dô wart ir phlegaerinne diu edel marcgraevîn.
der wahter und der torwart muosten ouch hêrren sîn.
dô het er die frouwen unz in daz ahte jâr.
si gewunnen noch zwên süne, daz sage ich iu für wâr:
der eine der hiez bouge, der ander wahsmuot.
dar nâch in kurzen zîten verschiet diu frouwe guot.
dâ lâzen wir belîben disen künic rîch
und kürzen wir die wîle mit wolfdietrîch.
ez wuohs ze kunstenopel daz kindel wunnesam,
unz im starp sîn vater sîn fröude was zergân.
None als wolfdietrîches vater an sînem ende lac,
sîner lieben kinde er wol mit triuwen phlac,
er het zwên süne junge, die hiez er für sich gân.
sîn lant und ouch sîn liute macht er in undertân.
er sprach< vil lieben kint, nu hoert waz ich iu sag.
ich enweiz ob ich lenger mac leben einen tac.>
er gap wahsmuoten bî der ipper dan,
dô gap er bougen blibort, daz diente dem küenen man.
er sprach ze wolfdietrîchen< kunstenopel sol wesen dîn
und swaz derzuo gehoeret vor den andern erben mîn.>
dô hiez er herzog berhtunc vil balde für sich gân:
< ich enphilh dir wolfdietrîchen, du bist ein getriuwer man.>
dar nâch am fünften tage der hêrr sîn ende nam.
dô wart er bestatet als ez im wol gezam.
vil schiere herzog berhtunc wolfdietrîchen nam:
er fuorte in in sîn eigen lant, der vil getriuwe man.
dô zôch er sînen hêrren wol in daz fünfte jâr.
er lêrte in maneger hande, daz sage ich iu für wâr:
er lêrte in wîte springen und schiezen wol den schaft,
er lêrte in ouch mit triuwen spiles maneger hande kraft.
er lêrte in mezzer werfen, seht, des geschach im nôt:
er waer von einem heiden anders gelegen tôt,
dô er stuont in noeten vor dem heiden hôchgemuot:
dem gesigte er an, des half im got und sîn meister guot.
swaz in sîn meister lêrte, des wart er meister gar
von maneger kurzwîle, daz sage ich iu für wâr.
er wart in sîner jugent biderbe unde guot:
des freute sich des werden herzogen berhtunges muot.
dar nâch in kurzen zîten heten im sîn bruoder genomen,
swaz im von kunstenopel guotes solt sîn komen.
im wolten sîne bruoder sîn lant niht dienen lân:
si jâhn er waere ein kebeskint, ern möht niht erbes hân.
alsô herzog berhtunc diu selben maere vernam,
er gienc gezogenlîchen für sînen hêrren stân:
< hêrre wolfdietrîch, du solt ritterlîchen leben.
dîn lant und ouch dîn liute muoz man dir wider geben.>
er sprach< lieber meister, nu gip mir dînen rât,
sît du wol weist daz allez an dir einic stât.>
daz swert nam er nâch werde an einem phingestac,
der werde degen biderbe, der ouch vil tugende phlac.
als im herzog berhtunc daz swert ze handen brâht,
< ich hân sehszehen süne, biderbe unde geslaht
dar zuo fünf hundert ritter, küene und lobesam:
die lege ich ûf die wâge mit dir und alle mîne man.>
dô sante herzog berhtunc über al in sîniu lant.
vier tûsent helde küene kômen im sâ zehant.
die muosten swern eide, seht, daz wil ich iu sagen:
si hulfen wolfdietrîchen sîn eigen lant behaben.
< hêrre, swaz ir nu wellet, daz sol allez ergân.>
dô riten si mit zühten ûz der stat ze mêrân:
si gruozten tugentlîchen die menige über al:
dô riten si vil schiere ze eppan in dan tal.
ûf bunden si die segele, die ûz erwelten man.
dô fuoren si mit fröuden über des meres strân.
si kômen kurzlîche gên kunstnopel in die hab:
si fuoren wan drî wochen; got in daz gelücke gap.
do erbeizten si vil balde nider ûf daz lant
ûf einen grüenen anger, die vil küenen wîgant.
dô sprach herzog berhtunc< vil lieben hêrren mîn,
ich und mîn hêr wolfdietrîch suln hînaht ze hove sîn.>
er sprach ze sînen sünen< ir sult hie bestân,
und vernemet ir mîn stimme, sô kumet, ir küenen man;
sô gêt ez uns an die êre und daz man strîten sol;
sô kumet ir uns ze hilfe. des getriuwen wir iu wol.>
dô giengen si vil balde in der zweier künege sal.
wol enphienc man den alten, daz gesinde über al,
si enphiengen herzog berhtunc, den jungen liezens stân.
er sprach< waz hât mîn hêrre ze leide iu getân?>
dô sprach der künic wahsmuot, daz was ein junger man
< nu sage mir, herzog berhtunc, wen wiltu ze hêrren hân?>
< daz wil ich wolfdietrîchen, der ist ein getriuwer man,
den enphalch mir sîn vater: ir sult im sîn erbe lân.>
dô sprach der künic bouge, ein ungetriuwer man
< wolfdietrîch ist ein kebeskint, der mac erbes niht gehân.
man vant in ze walde bî jungen wolvelîn:
du solt in varen lâzen und solt unser eigen sîn.>
< waz saget ir mir von wolven die loufent dâ ze holz?
er ist ein degen küene und ouch ein ritter stolz.
ir sult im sîn erbe durch reht ligen lân:
ich wil dar wider legen allez daz ich indert hân.>
dô sprach wolfdietrîch< vil lieben bruoder mîn,
tuot ez durch got den guoten und lât mich bî iu sîn.
habt iu daz lant halbez daz mir bescheiden ist,
und lât mirz halbez und die stat, daz doch vil billîche ist.>
dô sprach künic bouge, der ungetriuwe man
< du bist doch ein kebeskint, du maht erbes niht gehân.
du hebe dich von hinnen, und wellestu genesen,
oder ez muoz noch hiute von mir dîn ende wesen.>
dô sprach herzog berhtunc< daz waer mir immer leit,
solt ich alsô verliesen mîn grôze arbeit,
die ich an den fürsten lange geleget hân.
er muoz gewalticlîchen hie vor iu allen stân.>
dô sprach künic bouge< du alter zugebart,
daz du ûf unserm hove wurd ie sô lange gespart!
wilt du sîn niht erwinden, du wirst sîn anders gewar:
daz hâr von dînem munde, heiz ich dir zerren gar.>
dô sprach wolfdietrîch< swie ir sît die bruoder mîn,
swer an rüert mînen meister, der muoz verschrôten sîn
von mînem guoten swerte, oder ich muoz ligen tôt.>
als antwurte er ûz zorne, des gie in grôziu nôt.
die hêrren wichen beide gên einer tür hin dan.
sich verwâpent ûf der bürge manic küener man.
si sluffen in die ringe, als wir haben vernomen:
si heten in gerne verderbet, möht ez alsô sîn komen.
dô sprach herzog berhtunc< vil lieber hêrre mîn,
hüetet wol der türe, als liep i'u müge gesîn.
swer ûz od în well sliefen der sol sîn houbt hie lân:
sô sult ir werden innen ob ir habt einen dienstman.>
dô spranc herzog berhtunc für die türe, der küene man.
ein horn rôt von golde bliez der helt lobesam.
daz erhôrten sîne süne, si gâhten balde dan:
mit allem irm gesinde kômens an die porten gân.
dô huop sich in der bürge ein ungefüeger schal,
dô die ritter drungen in der bürge über al.
des enweste niht der alte daz sîn hêrre stüende in nôt.
dô muost von wolfdietrîchen manec helt ligen tôt.
si striten einen langen tac, daz wil ich iu sagen.
dô wurden berhtunge sîn helde alle erslagen,
unz an süne, die beliben dannoch gar,
und sîn hêrre wolfdietrîch unde er selbe, daz ist wâr.
dô sprach wolfdietrîch< wir suln von hinnen varn,
sît uns die helde sint erslagen: got müeze uns bewarn.
noch lebent al dîn süne, die füeren wir von dan,
und verlüre ich der einen, sô müeste ich êrste trûric stân.>
dô sprach herzog berhtunc< vil lieber mîn,
ez suln alle mîne süne noch hie bî dir sîn.
ez sol ir ieglîcher noch hundert man bestân:
sam tuon ich selb zwei hundert> sus sprach der küene man.
dô giengen si ze strîte, daz wil ich iu sagen,
dô wurden berhtunge sîner süne sehs erslagen.
als er ir ein sach vallen, den hêrren blicte er an
und gruozte in tugentlîchen, der fürste lobesam.
dô wart wolfdietrîch gedrungen verr hin dan.
zwischen im und sînem meister stuont wol zwei hundert man.
des enweste niht der alte, der stuont in grôzer nôt:
er wând sîn hêrr wolfdietrîch waere gelegen tôt.
dô sach man den alten vil trûriclîchen stân:
im überliefen d'ougen, dem unverzagten man.
dô sprach sîn sun hâche, der fürste lobesam:
< ich sihe diu swert dort blecken, dâ stât der küene man.>
die schilt nâmens ze rucke, manec slac dar ûf erhal:
si vâhten grimmiclîchen, dô si drungen durch daz wal.
si ersluogen wol zwei hundert, sîn werde dienstman,
unz daz si iren hêrren mit ougen sâhen an.
dô het heldes werc erzeiget der fürste vil gemeit:
mêr dan zwei hundert tôten het er umb sich geleit.
da enmitten stuont er inne, der unverzagte degen.
dô hete er sich des lîbes, daz wizze, gar verwegen.
ob im stuont ein degen, der was vil hôchgemuot:
der warf im ein wunden durch sînen helm guot,
dâ von wolfdietrîch strûchte und viel nider ûf den plân.
dô lac er in unkreften, der tugenthafte man.
wie balde herzog berhtunc über sînen hêrren spranc!
er zucte in ûf vil schiere, diu wîle was niht lanc.
den helm von dem houbte brach im der küene man:
< wol mich, daz ich iuch, hêrre, noch lebendic funden hân!
nu suln wir von hinnen, daz wil ich iu sagen,
sît uns die helde alle sint ze tôde erslagen.
werdent unser inn die kriechen, sô sîn wir alle tôt.>
dô gâhtens zuo den rossen, von dannen was in nôt.
dô kêrten si von dannen, die küenen degen balt,
sô si baldest mohten, gegen einem grüenen walt.
fünf tûsent ir vînde die jagten in allez nâch:
wolfdietrîche und den sînen wart gên dem walde gâch.
si kômen neben der strâze in ein wilde hin ze tal
ûf einen grüenen anger. gelegen was der schal.
da beliben nu die hêrren, strîts hetens sich verwegen,
doch heten si gedingen, si solten dennoch lenger leben.
si beliben dâ, die hêrren, unz si begreif diu naht.
dô sprach wolfdietrîch zuo den helden geslaht
< ir helde, leget iuch slâfen, ich wil der schiltwaht phlegen.>
< nu enwelle got> sprach hâche, der ûz erwelte degen.
dô sprach herzog berhtunc< vil lieber hêrre mîn,
warumb welt ir uns dienen, sît wir iur eigen sîn?
lât mich und mîn gesinde hînaht vor iu stân,
und leget ir iuch slâfen; ir sît ein müeder man.>
dô sprach wolfdietrîch, ein küener degen hêr
< jâ fürhte ich gedienen iwer keinem nimmer mêr.
lât mich iu hînte dienen, daz ist der wille mîn:
daz wolte got von himele, und solte ez lenger sîn.>
dô sprach herzog berhtunc< iwer wart ein rûhez wîp.
wie welt ir vor der selben gefristen iuwern lîp?
si ist iu nâch gegangen unz in daz dritte jâr:
si hiete iuch gerne ze manne, daz sage ich iu für wâr.>
dô sprach wolfdietrîch< wie sol ich daz bewarn?
ez ist mir lieber in der jugent swaz mir leids sol widervarn,
danne ob ez mir wurde gespart inz alter mîn.
swaz ich arbeit muoz lîden, daz mac anders niht gesîn.>
dô legten si sich slâfen, sîn einlif dienstman.
wachen unz ûf mitte naht herzog berhtunc began.
wolfdietrîch wolt niht slâfen, er gedâht, der küene man,
ob sîn meister gên dem tage möhte ein wîle ruowe gehân.
als sîn meister dô entslief, dô kom daz rûhe wîp
zuo dem fiure gegangen: si sach des fürsten lîp.
si gienc ûf allen vieren, reht sam si waere ein ber.
er sprach< bistu gehiure? welher tiuvel brâht dich hêr?>
dô sprach diu rûhe else< ich bin gehiure gar.
nu minne mich, wolfdietrîch, sô wirstu sorgen bar.
ich gip dir ein künicrîche, dar zuo ein wîtez lant,
daz ez dir, hêrre, dienet für eigen an dîn hant.>
< nein ich, ûf mîn triuwe> sprach dô wolfdietrîch.
< ja enwil ich dich niht minnen, du vâlantinne rîch.
du hebe dich zuo der helle, du bist des tiuvels gnôz:
jâ müet mich âne mâzen dîn ungefüeger dôz.>
vor zorn nam si ein zouber und warf ez ûf den man,
dâ von sich wolfdietrîch niht mêr wol versan.
vil balde si im sîn guot swert und sînen volen nam:
ê daz er kam zim selben, dô het si ez von dan.
do er sich versan, dô greif er nâch dem swert hin dan:
er wolt sich und die sînen umberizzen hân.
als er ez niht envant, dô îlte der küene man
suochen sînen volen: si het in ouch von dan.
dô sprach wolfdietrîch< wes sol ich hie bestân?
und ist daz nu erwachent mîn einlif dienstman,
sô biutet einer mir sîn swert wil mir der ander geben:
so enkan ich niht gewizzen wie ich mit in sol leben.>
dô kêrte wolfdietrîch von in in den tan.
si macht von zoubr ein strâze, dâ kam er ûf gegân:
er lief des selben nahtes zwelf mîle, der wîgant;
under einem schoenen boume er die rûhen elsen vant.
< wilt du mich noch minnen, wolfdieterîch?>
< nein ich, ûf mîn triuwe, du vâlantinne rîch.
du gip mir balde widere mîn swert und mînen voln,
daz du mir, ungeslahtez wîp, boeslîche gestoln.>
si sprach< nu lege dich slâfen, du bist ein müeder man,
und lâz mich dir scheiteln dîne löcke wunnesam.>
< der tiuvel sol bî dir slâfen!> sô sprach der küene degen,
< waz gemaches solte ich bî dir rûhen wîbe phlegen?>
vor zorn nam si ein zouber und warf ez ûf den man:
daz bestuont im an der brüste; slâfen in began,
daz er muoste nider sîgen ûf den grüenen plân.
do verschriet si im die negele, dem unverzagten man.
si nam des hârs zwên löcke von dem slâf hin dan.
si machte in zeinem tôren, den tugenthaften man,
daz er lief unversunnen dâ ze walde ein halbez jâr
und die spîs nam von der erde, daz sage ich iu für wâr.
do erwachte herzog berhtunc der getriuwe sâ zehant:
er erschrac in sînem herzen, do er den hêrren niht envant.
er sprach ze sînen sünen< nu grîfetz unreht an
und wert der zweier künege ze kriechen dienstman.
ir sult in swern eide: sich hebet arbeit vil.
wie ir die eide behaltet ich iu bescheiden wil:
swenne ir iuwern hêrren seht mit ougen an,
daz ir denn der eid sît ledic> sô sprach der küene man.
stap unde ouch taschen nam der küene degen:
er sprach< vil lieben kint, got ruoche iuwer phlegen.>
klagende und ouch weinende er von sînen kinden schiet:
er suochte sînen hêrren, als im sîn sin riet.
dô tâten die jungen daz in der alte gebôt.
si kêrten von der wilde, des twanc si grôziu nôt.
si komen zuo den künegen und wurden ir dienstman,
und tâtenz doch niht gerne, die helde lobesam.
dô wallet herzog berhtunc von dem mere hin dan
mit trûrigem muote, unz er z'alten troyen kam,
dâ er die rûhen elsen vor einem münster vant:
si gruozte in tugentlîchen, diu frouwe sâ zehant.
dô sprach herzog berhtunc< vil edele künigîn,
ich haete iuch alsô gerne, möht ez mit hulden sîn,
daz ir mir zeigt mîn hêrren den ir mir habt genomen.
owê mîns lieben hêrren! wâ ist er hin komen?>
dô sprach diu rûhe else< ich hân sîn niht gesehen.
wie getürt ir mich sîn zîhen? iu mac wol leit geschehen.>
< ach> sprach er,< liebiu frouwe, als ich mich kan verstân,
ir sît im nâch gegangen, dâ von ich in verloren hân.
nu muoz aller êrste mîn fröude ein ende hân.
owê mîns lieben hêrren!> sô sprach der küene man.
< lieber got von himele, wie sol mir danne geschehen,
und sol ich mînen hêrren nimmer mêre lebendic sehen!>
dô wallet herzog berhtunc durch die heidenschaft
mit trûrigem muote( lîbes het er wol die kraft)
über berc und über tal. dô er sîn niht envant,
vor leid was nâch erstorben der vil küene wîgant.
dô schifte er mit leide über des meres strân:
dô vant er sîne süne in der künege hove gân.
dô wart er wol enphangen, vil liep was im geschehen.
< habet ir noch ninder wolfdietrîch gesehen?>
< nein ich> sprach der alte,< jâ fürhte ich, er sî tôt.
mîn herze in mînem lîbe leit arbeit unde nôt.>
< lieber got von himele, wie sol uns danne geschehen,
und suln wir unsern hêrren nimmer mêre in fröuden sehen!>
dannoch lief wolfdietrîch wol ein halbez jâr
wilder dâ ze walde, daz sage ich iu für wâr,
unz got niht lenger wolte die arbeit sîn vertragen:
er sant der frowen ein engel, seht, daz wil ich iu sagen.
der engel sprach zer frouwen< waz hâstu getân,
daz du wilt verderben einen biderben man?
du widertuo ez balde, du ungeslahtez wîp,
oder dir nimt der donre in drîn tagen dînen lîp.>
als diu küniginne die selben stimme vernam,
daz si von gote was komen, dô huop si sich von dan
balde hin ze walde, dâ si in hete verlân:
dâ vant si wolfdietrîchen, den vil getriuwen man.
< wiltu mich noch minnen?> sprach diu frouwe rîch.
des antwurte ir von kriechen hêrre wolfdietrîch
< und waeret ir getoufet> sprach der küene degen,
< sô wolte ich mit iu wagen beidiu lîp unde ouch leben.
edeliu küniginne, nu saget mir für wâr,
ob ich iuch gerne minnet, wie kaeme i'u durch daz hâr?>
si sprach< darumbe soltu lützel sorgen hân,
wan ich ez sicherlîchen vil wol gefüegen kan.>
dô fuort si in in einen kiel, den unverzagten man.
dô fuoren si mit fröuden über des meres strân:
dâ hetes ein künicrîche und ouch ein wîtez lant.
si sprach< wilt du getriuwe sîn, daz dient dir an dîn hant.>
si fuorte in in dem lande, den fürsten lobesam,
für einen berc, dâ westes einen juncbrunnen stân:
der was einhalp kalt und anderhalbe warm:
dar în spranc diu frouwe, si bat sich got bewarn.
dô wart si getoufet. ê was si rûch else genant:
nu hiez si frou sigminne, diu schoenste übr alliu lant.
si het die rûhen hût in dem brunnen gelân.
er het nie mêre gesehen ein frowen sô wol getân.
si was klein an dem lîbe, wol geschaffen über al,
gedrol alse ein kerze über die hüffe hin ze tal:
iriu liehtiu wengel wâren rôsenvar.
si legte an kleit von sîden, daz sage ich iu für wâr.
< wiltu mich noch minnen, wolfdietrîch?>
des antwurte ir von kriechen der werde fürste rîch
< ir sît worden schoene und ouch minneclîch.
ir habt iuch wol verkêret: ir wâret vor dem tiuvel glîch.>
< dâ von soltu mich minnen, vil tugenthafter man.>
des antwurte ir wolfdietrîch, der fürste lobesam
< waer ich nu alse schoene als ich was vor einem jâr,
sô minnete ich dich gerne, daz sage ich dir für wâr.>
dô sprach frou sigminne< und wellestu schoene wesen,
sô sprinc in den brunnen, sô bistu wol genesen:
sô wirstu sam ein kindel von zwelf jâren gar,
schoene unde minniclîch. daz sage ich dir für wâr.>
dô spranc er in den brunnen, der tugenthafte man.
als er drûz schiet, zeim bette fuorte man in dan:
dar an legt er sich slâfen, der getriuwe wolfdietrîch,
ze sîner schoenen frouwen: si wurden fröuden rîch.
dô hete er hôchzîte mit der frouwen wol getân,
daz er nie gedâhte an sîn einlif dienstman.
im kom eines nahtes in sîn sin und in den muot,
wie er solte strîten mir ortnîde dem degen guot.
dô sprach wolfdietrîch< vil liebiu frouwe mîn,
nu helft mir mînes muotes, als liep i'u müge gesîn,
wie daz ich gestrîte mit ortnîde dem küenen man:
ei, rîcher got von himele, und hiete ich im gesiget an!>
si sprach< vil lieber hêrre, waz hât er iu getân,
daz ir in alsô gerne mit strîte welt bestân?>
er sprach< vil liebiu frouwe, ich wil iuch wizzen lân:
do ich was ein kleines kindel, dô wolt er mich twungen hân.
dô sante er sîner grâven zwelf in mîns vater lant,
ich solte im immer zinsen bürge unde ouch lant.
ich enbôt im hin widere, swenn ich wurde zeinem man,
dô wolte ich in ze garten umb sîn eigen lant bestân.
nu bin ich gewahsen und worden zeinem man:
nu wil in ze garten umb sîn erbe bestân.
sîn geselle wil ich werden, und gesige ich im an.
dar zuo sult ir mir râten, frouwe wol getân.>
si sprach< ir sît mir alsô liep, ich hilfe iu ûz der nôt,
daz ir von keiser ortnît niht geliget tôt.>
dô hiez si im bereiten einen kiel wunnesam
mit guotem grîfengevidere, der was wol getân.
dô hiez si dem hêrren in den kiel tragen dar
ein palmâtsîdîn hemde, daz sage ich iu für wâr:
sant pangrâzien heiltuom dar inne versigelt was;
von zwein und sibenzic vachen: dar inne er vil dicke genas.
ûf bunden si die segele, die unverzagten man:
dô fuoren si mit fröuden über des meres strân.
dô er kom ze lande, er kêrt gên garten dan:
da erbeizte er undr ein linden, der tugenthafte man.
umb die selben linden was ez alsô getân,
daz nieman durch kurzwîle getorst dar under gân,
er enwaer durch strîtes willen komen in daz lant:
alsô was wolfdietrîch, der küene wîgant.
ûf der selben linden sungen diu vogelîn.
wie möhte dô sîn fröude groezer gewesen sîn?
als er die stimme erhôrte und den fröudenrîchen schal,
dô freute er sich der wunne: dâ sanc wol diu nahtegal.
dô sanc ietweder vogel sîn stimme sunderbaer.
dâ von wart wolfdietrîch in herzen fröudenbaer,
und daz von dem schalle entslief der küene man.
dô kam keiser ortnît an ein zinnen gân.
er stuont an der zinne, der werde keiser guot,
bî im diu schoene liebgart, diu gap im hôhen muot.
si sprach< keiser ortnît, wart hin, vil werder degen,
ich sach sô gewalticlîchen sich niemer keinen dar legen.>
er sprach< vil liebiu frouwe, ez gât im an den lîp
kurzlîch von mînen handen, daz wizzet, schoenez wîp.
er vert mit einem schalle sam daz lant sîn eigen sî:
ez wonet vil grôzer übermuot sînem herzen nâhen bî.>
dô sprach diu schoene frouwe< nein, lieber hêrre mîn,
er mac wol wesen müede und verre gestrichen sîn.
ir lât in ruowe phlegen, er ist ein küener degen:
sich getorste ein zage nimmer mêr under die linden legen.>
er sprach< vil liebiu frouwe, ich geloube ir sît im holt.
in kan doch niht gehelfen sîn vil rôtez golt
daz im liuhtet durch die brünne und durch den helm guot:
jâ muoz er mit mir strîten, und waere er noch als hôchgemuot.>
si sprach< vil lieber hêrre, wie solt ich im wesen holt?
ich gesach in nie mit ougen, darumbe ich sweren wolt.
jâ râte i'u ûf mîn triuwe, ir sult sîn niht bestân.>
dô sprach keiser ortnît< jâ wirt er sîn niht erlân.>
er sprach< bî mînen triuwen, ich wone im kampfe bî.
er vert mit einem schalle sam daz lant sîn eigen sî:
daz hân ich her behalten vor manegem werden man:
er muoz mir sicherlîche mîn rîche lân.>
dô sprach si dô alle, die sînen dienstman
< hêrre, suln wir mit iu zuo der linden gân?>
< nein> sprach der hêrre,< ich wil iuch hinne lân:
ich wil in al eine ûf hôhen prîs bestân.>
dô hiez er balde springen, sîn harnasch für sich tragen.
an wâpent sich der keiser, seht, daz wil ich iu sagen:
einen schaft grôzen nam er in die hant:
dô gienc er zuo der linden dâ er wolfdietrîchen vant.
er stiez in ûf die brust, der keiser hôchgemuot.
ûf spranc wolfdietrîch, vil zornic was sîn muot:
< und phlaegt ir tugent, ir soltet mich anders gewecket hân.
ir vordert mich ungefuoge, ir habt unhovelîch getân.>
< ir wert sîn niht erlâzen, strîtes wone ich iu bî.
ir vart mit einem schalle sam daz lant iur eigen sî.
daz hân ich her behalten vor manegem werden man:
ir müezt mir sicherlîchen mîn rîche ligen lân.>
< sô stricket mir die riemen, sît ir ein biderber man.
ich weiz iuch wol sô küenen daz ir mich türt bestân:
ich hân von iuwer manheit alsô vil vernomen,
und bin ouch durch strîtes willen her ze lande komen.>
< ir wert sîn niht erlâzen, degen hôchgemuot.>
ûf bant er wolfdietrîchen sînen helm guot:
dô stricte er im die riemen mit den henden sîn:
dô kam hin nâch geslichen diu edel keiserîn.
dô wolte si besehen wederm andern sigte an.
dô giengen si ze strîte, die zwêne küene man.
dô wurden si niht innen der frouwen wol getân:
die schilte begundens vazzen und giengen für einander stân.
si stuonden gegen einander, einern andern ane sach.
gerne müget ir hoeren wie der keiser sprach:
< du werder degen küene, nu sage mir dînen namen,
daz ich dich müge erkennen: des soltu dich niht schamen.>
dô sprach wolfdietrîch< daz waere ein zageheit,
und solt ich von mînem künne sô balde hân geseit,
wer mîn vater waere oder wanne ich sî geborn.
waz habt ir des ze frâgen? daz ist mir ûf iuch zorn.>
< mich dunkt an iwer gebaerde( ir sît sô hovelîch),
ir sît von wilden kriechen wolf hêrre dietrîch.
ich hân von iu vernomen daz ich gerne gehoeret hân.>
< sô wert iuch, hêrre ortnît, iuch wil der wolf bestân.>
dô sprungen si zesamene, die zwêne küene man.
dô wart vil michel wunder von in beiden getân.
ez sluoc ie einern andern drîstunt ûf daz lant:
zuo dem vierden mâle viel wolfdietrîch zehant.
wie balde wolfdietrîch wider ûf spranc!
sîn vil guotez swert im in der hende erklanc.
< nu wert iuch, keiser ortnît! ê sich volende der tac,
sô wirt iu wol vergolten von mir dirr ungefüeger slac.>
sîn swert wolfdietrîch ze beiden henden nam,
mit unverzagtem muote lief er den keiser an:
er sluoc im ûf daz houbet einen swinden slac,
daz der keiser ortnît vor im gestecket lac
und er ouch zuo der stunde weder hôrte noch gesach,
noch zuo den selben zîten nie kein wort gesprach,
und im daz bluot ze munde und ze ôren ûz dranc:
wie bald diu keiserinne über iren hêrren spranc!
si sprach< vil lieber hêrre, waz hân ich iu getân,
daz ir mir habt verderbet mînen lieben man?
bringet mir des brunnen, daz ich labe den hêrren mîn.>
dô sprach wolfdietrîch< wâ mac daz wazzer sîn?>
< dâ kêrt ir hinnen balde von der linden hin ze tal
und fürchtet iuch her widere zuo uns ûf daz wal,
daz ich gelabe den hêrren: tuot ez durch den willen mîn.>
er sprach< ich tuon ez gerne, vil liebiu frouwe mîn.>
dô gienc wolfdietrîch durch den vinstern tan.
in sînen guoten helm er des wazzers nam.
dô kêrte er zuo der linden dâ er si beidiu vant:
dô labten si in mit zühten, ortnîten, sâ zehant.
als er kam ze kreften und wider ûf sach,
vil gerne müget ir hoeren wie der keiser sprach.
< saget, vil lieber hêrre, ist daz diu frouwe mîn?
mac si mit keiner liebe iwer gewesen sîn?>
dô sprach gezogenlîchen der getriuwe wolfdietrîch
< nein si zwâre, hêrre, dem tuot si niht gelîch.
ir waert des lîbes wol ein gast, und waer diu frouwe mîn.
si sitzet iu sô nâhen, si mac wol iuwer sîn.>
dô sprach gezogenlîchen ortnît der küene man
< waer ez mit iuwerm willen, ich wolt iuch ze gesellen hân.>
dô sprach wolfdietrîch< mîn triwe wil ich iu geben,
daz ich iuch hân ze gesellen die wîle ich hân daz leben.>
dô swuoren si zesamene, die fürsten lobesam:
si schiet nieman dan der tôt, die zwêne küene man.
dô sprach wolfdietrîch, der ûz erwelte degen
< swaz du wilt, daz sol geschehen.> er kund wol tugende phlegen.
dô giengens mit einander ûf die burc hin dan.
dô wurdens wol enphangen von der frouwen wol getân,
dô kêrte sich der umbe diu edel keiserîn:
si bat die zwêne gesellen gote willekomen sîn.
do beleip er dâ ze garten wol ein halbez jâr,
daz er nie gedâhte an sîn frouwen klâr,
die er dâ z'alten troyen het hinder im gelân:
des verdrôz froun sigeminne nâch dem vil küenen man.
in begund diu keiserinne mit ougen blicken an.
daz sach vil ungerne ortnît der werde man.
er gedâhte daz si minnet wolfdietrîches lîp:
doch verlôs er niht gerne sîn êre und daz schoene wîp.
dô sprach gezogenlîchen ortnît der keiser guot
< wenn wiltu von hinnen, geselle hôchgemuot?
hât dir ieman iht gesagt von der frouwen dîn
und ouch von dînem lande, ob ez in wirden müge sîn?>
dô sprach wolfdietrîch, der tugenthafte man
< nein, vil lieber geselle, ich hân unrehte getân.
jâ briche ich mîn triuwe an der lieben frouwen mîn:
ich solt vor manegen zîten ze mînem lande sîn.>
urloubte sich von dannen der tugenthafte man.
dô kêrte er sich vil balde gên dem mere dan:
dô vant er sîn frouwen an dem stade stân:
si was im nâch gevaren und wolt in gesuochet hân.
si fuoren hin wider über, si wâren wunnesam,
hinz der alten troyen, als wir vernomen hân:
dâ wurdens wol enpfangen von manegem werden man
und ouch von schoenen frouwen, die wâren wol getân.
da beliben si mit fröuden zwelf wochen oder mê.
eins tages reit wolfdietrîch ze einem grôzen sê,
dâ wolte er wilt jagen mit den hunden sîn:
mit im fuort er sîn frouwen in den walt hin în
undr ein gezelt von sîden: sîn fröud wart manicvalt.
er wolte ein wîle entwâlen, der küene degen balt.
reht als er kurzwîle mit der frouwen wolte hân,
dô kam vil schiere geloufen ein tier vil wunnesam.
daz was ein hirz schoener, seht, daz sag ich iu wol:
sîn gehürn was im bewunden mit golde, des was er dol,
als in ein alter ritter het in den walt gesant
durch schoener frouwen willen, der was drasîân genant.
alse wolfdietrîch den hirz ane sach,
vil gerne müget ir hoeren wie der getriuwe sprach:
< nu lât iuch niht verdriezen, vil liebiu frouwe mîn,
ich muoz nâch dem wilde mit den hunden mîn.>
er jagte im nâch vil balde und ander sîne man:
diu frouwe wart al eine underm gezelte verlân.
dô kam der alte ritter zer frouwen wol getân,
die fuorte er von dannen über des meres strân
ûf ein schoene veste, diu was vil wunnesam,
diu lac in sînem lande: des wolfdietrîch leit gewan.
dô het er die frouwen wol ein halbez jâr,
daz nieman weste wâ si was, daz sage ich iu für wâr.
wolfdietrîch daz gejeide ûf den hirz nam:
er îlte im nâch sô lange, unz er müeden began.
do erbeizte der degen edele für den grüenen walt,
dâ er sîn frouwen hete gelân, der küene degen balt.
er kam des âbents spâte zuo dem gezelte gân:
dô vant der hêrre nieman der dâ bî waere bestân.
als er dô die frouwen nindert vinden kunt,
sîn klage wart ungefüege an der selben stunt.
dô sprach er ûz leide, der getriuwe wolfdietrîch
< und suln wir nu verlorn hân die frouwen minniclîch?>
er nam ein rûhen kotzen, er legte in an den lîp,
sîn swert in einen palmen worht er und suocht sîn schoenez wîp.
er kêrt hin und gedâhte, ob si heim waere komen
oder ob in sînem lande ieman von ir hete vernomen.
do er si dâ heime niht envant, er kêrt über des meres strân
in sînem guoten kiele, den im diu frouwe hete verlân.
dô er kom hin über, dô huop er sich von dan
mir vil trûrigem muote unz er gên garten kam,
ûf die guoten vesten dâ er ortnîten vant.
dô was nieman ûf der bürge der den hêrrn erkant,
swie im doch dâ waere liebes vil geschehen
und man in ouch vil dicke in fröuden hete gesehen.
do in dâ nieman erkante, den tugenthaften man,
dô bat er keiser ortnît daz er in dâ lieze bestân.
dô sprach keiser ortnît< ich wil dirs niht versagen.
wannen hâstu gewallet? des muoz mich wunder haben.
hâstu iht verre gewallet durch diu fremden lant?
hâstu iht vernomen von einem der ist wolfdietrîch genant?>
er sprach< vil lieber hêrre, ich hân sîn niht gesehen
und enkan iu der wârheit niht reht von im verjehen.
ich bin vil verre gewallet durch diu fremden lant:
der dâ heizt wolfdietrîch, der ist mir unbekant.>
er nam in bî der hende, er wîste in mit im dan,
er ructe im einen sezzel für den tisch, der küene man.
in begund diu keiserinne mit ougen blicken an:
do erlachtes tougenlîchen, si erkante wol den küenen man.
als si nu heten gezzen, ortnît wolt slâfen gân,
mit im diu schoene liebgart, diu was vil wol getân.
als der keiser dô entslief, dô huop si sich von dan:
dô vant si den waller ûf dem hove gân.
si enphienc in schône und sprach< ich kenne iuch wol.>
dô wurden im vor leide diu ougen wazzers vol.
si sprach< wolfdietrîch, wie sît ir sô getân?
ist iu iht leit geschehen? daz sult ir mich wizzen lân.>
< sît ir mich erkennet, sô muoz ich iu verjehen:
mir ist in fremden landen gar vil ze leide geschehen.
ir ensult mich niht melden, als liep i'u müge gesîn.>
< ich getrouwe ez wol verswîgen> sô sprach diu keiserîn.
dô gienc si vil balde dâ si ortnîten vant:
dô was er erwachet, der küene, sâ zehant.
si sprach< vil lieber hêrre, waz sol der ze lône hân,
der dir zeigt wol gesunden wolfdietrîch den küenen man?>
dô sprach keiser ortnît, ein ûz erwelter degen
< ich wolte im immer gerne lîhen unde geben.
und solte ich mînen gesellen mit ougen sehen an,
mir möhte in al der welte niht lieber sîn getân.>
si nam in bî der hende und hiez in mit ir gân:
dô funden si den waller dort in der bürge stân.
< schouwe dînen gesellen, wie er ist getân,
und klagen wir sînen kumber, er ist ein getriuwer man.>
als in dô der keiser verrist ane sach,
gerne müget ir hoeren wie er zuo im sprach.
< warumbe verlougenst du gên mir dînes namen?
swenn ich dich niht erkenne, du soltest dich niht schamen.>
dô sprach er mir zühten, der getriuwe wolfdietrîch
< ich klage dir mînem kumber, vil werder keiser rîch.
ich het die schoensten frouwen als si ie kein man gewan.
diu ist mir verstolen, dâ von ich kumber hân.>
< wie lang hâstu se gesuochet? daz sage mir, küener degen.>
er sprach< wol ein halbez jâr hân ich ungemaches phlegen.
und solte ich alsô lange leben, waeger waer mir der tôt.>
dô sprach der werde keiser< ich hilf dir ûzer nôt.>
dô sprach von wilden kriechen der getriuwe wolfdietrîch
< sô taetest du ze wâre wol einem kinde gelîch.
ja soltu hie ze lande bî dîner frowen bestân.
warumbe woltest du die durch mînen willen lân?>
dô sprach gezogenlîchen ortnît, der keiser rîch
< ich wil mit dir von hinnen, daz wizze sicherlîch.
sît ich dich, liebe geselle, lebendic hân gesehen,
beidiu liebe und leide müeze mir bî dir geschehen.>
die hêrren wolden beide mit einander dan:
des begunde heize weinen diu frouwe wol getân.
si klagt daz si ie mit ougen het wolfdietrîchen gesehen,
sît ir sô grôzez leit von im solte geschehen.
dô sprach gezogenlîche der getriuwe wolfdietrîch
< jâ wil ich eine suochen mîn frouwen sicherlîch.
dâ von gebet mir urloup: ich wil von hinnen varn.
ortnît, mîn geselle, got müeze dich bewarn.>
dô sprach gezogenlîchen ortnît, der keiser rîch
< ich wil mit dir von hinnen, geselle wolfdietrîch,
und wil dir helfen suochen dîn frouwen wol getân,
oder mich siht ze garten in fröuden nimmer mêr kein man.>
dô zugen dô die hêrren ze füezen beide dan:
ros unde ouch guotiu kleider möhtens wol gwunnen hân.
si giengen holz und heide, die zwêne küene man,
ân trinken und ân spîse, als ich iu gesagen kan.
si giengen mit einander, die fürsten lobesam,
unz an den vierden morgen, dô ez tagen began,
hinz eines waldners hûse kômen si gegân:
der wirt si tugentlîche enphienc, als wir vernomen hân.
dô sprach der waldenaere< vil lieben hêrren mîn,
welt ir hînt hie belîben, ich gibe iu brôt unt wîn,
hüener und wiltbraete> sô sprach des waldes man:
< ir habt mir hie ze walde nie niht ze leide getân.>
dô sprach keiser ortnît< wir suln dirs niht versagen.
du hâst mir vil gedienet: des soltu gnâde haben.
nu ist ez alsô komen daz uns ist geschehen nôt.>
ein ganze rîche wirtschaft in der waldner dô erbôt.
dô sprach aber der waldner< vil lieben hêrren mîn,
ir sult iuch legen slâfen, ir müget wol müede sîn.>
als der keiser dô entslief, wolfdietrîch huop sich dan:
dô liez er sînen gesellen hinder im bestân.
wolfdietrîch sich dem waldner vil tugentlîche erbôt:
< du solt im niht zeigen nâch mir, des ist im nôt.
tuo ez durch mînen willen und heiz den küenen man
hie heime in sînem lande bî sîner frouwen bestân.>
urloup nam er zem waldner, dô kêrte er von dan.
er kam ûf einen smalen stîc, der truoc in in den tan.
dô gienc er holz und heide vollen siben tage
ân trinken und ân spîse, für wâr ich iu dan sage,
dan loubes und ouch wurzen, die er ze walde vant,
und ouch des grüenen krûtes nert sich der wîgant.
dar nâch der degen küene sêre müeden began.
bî einer hôhen steinwand entslief der küene man.
vor dem selben steine vant er ein linden stân:
dâ bî sô lac ein mermel, der was vil wunnesam,
dar under was ein ursprunc, und guoter wurzen vil.
dar zuo legt er sich slâfen: der smac was sînes herzen spil.
dô was der selben stein hôch, michel unde breit.
dô het sich frou sigminne an ein venster geleit,
dô schowet si über den walt gên dem brunnen dan:
dô sach si ûf dem steine ligen den wallenden man.
dô kam zuo ir gegangen der alte drasîân:
si sprach< vil lieber hêrre, welt ir mîn hulde hân,
sô bringet mir den waller der dort ûf dem steine lît;
sô wil ich bî iu slâfen.> er sprach< des waer wol zît.>
dô gienc er ûf der bürge, der alte drasîân:
dô vant er wolfdietrîchen, er hiez in balde ûf stân:
< wiltu mit gemache an der herberge wesen,
ich leist dir guote wirtschaft, du maht ouch wol genesen.>
dô sprach wolfdietrîch< des ist mir alsô nôt.
ich wil ez immer dienen, der mir gebe wîn unt brôt.
sîn ist manic tac daz ich nie wirt gewan.>
< sô ganc mit mir von hinnen> sprach der alte drasîân.
er fuorte in tugentlîchen ûf die burc hin dan:
er saz ze einem fiure daz vil schône bran.
dô saz wolfdietrîch und hete guoten gemach.
wie vaste der degen edele in der bürge al umb sich sach!
er warte nâch gewonheit. dô sach der küene man
einen schoenen umbehanc, dâ von er fröude gewan.
der was im mit der frouwen von dem gezelte genomen:
er gedâhte< ich bin ze heile ze dirre bürge komen.>
wie balde wolfdietrîch von dem fiure ûf spranc!
dô schowet er alsô gerne den selben umbehanc.
dô sprach der alte drasîân< dir möht vil lieber sîn,
der dich lieze bî dem fiure phlegen des gemaches dîn,
dan daz du al umbe schouwest.> dô sprach der küene man
< man schowet manc dinc durch wunder: als hân ouch ich getân.
ich hân vil fremder maere kurzlîche vernomen,
diu nu in dem lande êrste sint ûz komen.>
dô sprach der alte drasîân< waz mac daz gesîn?
mahtu vor untriuwen niht phlegens gemaches dîn?>
dô sprach wolfdietrîch< wie sol ez uns ergân,
daz der keiser ortnît twinget sô manegen man?>
dô heten si der maere alsô vil geseit:
dô saz gezogenlîchen mit ganzer wirdekeit
wolfdietrîch bî dem fiure; in dûht diu wîle lanc,
unz daz man mit der spîse zuo dem tische dranc.
man begunde lûte rüefen daz man daz wazzer nam:
dô kom gên hove gegangen manec twerc wol getân.
dô dranc für den tisch manec kluogez twerc,
diu bûweten sicherlîchen die burc und ouch den berc.
daz nâch kam gegangen diu küniginne rîch:
si bat gote wilkomen sîn den getriuwen wolfdietrîch.
si neic im mit dem houbet, als tet der küene man.
si sprach< man sol den waller hînt vor mir ezzen lân.>
man truoc im einen sezzel für den tisch hin dan:
in begund die küniginne vil dicke blicken an.
si sprach< habt ir iht verre gewallet durch diu lant?
habt ir iht vernomen von einem, der ist wolfdietrîch genant?>
er sprach< vil liebiu frouwe, ich hân sîn niht gesehen
und enkan iu der wârheit niht reht von im verjehen.
doch hât zer alten troyen ein junger künic rîch
kurzlîche hôchzît gehabt mit einer frouwen minniclîch.>
diu frouwe begunde weinen, ir ougen wurden rôt
und überliefen ir dicke, des gienc si grôzen nôt.
dô sprach der alte drasîân< waz hâstu getân?
du hâst betrüebt mîn frouwen: ez muoz dir an daz leben gân.>
dô sprach diu küniginne< nein, lieber hêrre mîn,
sô woltestu an mir brechen die grôzen triuwe dîn.>
< du weist wol, hêrre, ich wolte noch nie dîns willen phlegen:
des wil ich mich verwegen, daz du in lâzest leben.>
dô sprach der alte drasîân< und mac daz staete wesen,
ich wil in durch dîn willen noch gerne lân genesen.>
dô sprach aber der alte< wie suln slâfen gân.>
alsô sprach er ûz fröuden, er was vil wunnesam.
diu getwerc giengen dannen, er nam si bî der hant.
wie balde wolfdietrîch den kotzen ûf bant!
sîn swert ûz dem palmen brach der küenen man:
< si ist lange hie gewesen, si muoz bî mir bestân.>
dô sprach der alte drasîân< wilt du dich ir an nemen,
und bestüende ich dich zaglîchen, daz möht mir übel zemen.
wir suln umb si strîten, und swer den sige behabe,
dem werd diu schoene frouwe und allez daz si habe.>
dô wart wolfdietrîch ûzer mâzen frô.
drî vil liehte brünnen brâht man dem wirte dô,
die truoc man vil schiere zuo im ûf den sal.
der wirt sprach< nim dir eine, ich wil dir lân die wal.>
ein brünne diu was alt und wîter ringe gar.
die zwô wâren lieht unde ouch silbervar.
wie balde wolfdietrîch dô zuo der alten spranc!
dô sprach der alte ûz leide< wer gît dir disen gedanc?>
an wâpent sich vil balde der alte drasîân:
dô wâpent wolfdietrîchen diu frouwe wol getân.
dô stricte si im die riemen, diu frouwe minniclîch:
des freut sich in dem herzen der getriuwe wolfdietrîch.
dô sprungen si zesamene, die zwêne küene man.
dô wart vil michel wunder von in beiden getân.
ez sluoc ie einern andern wol fünfstunt ûf daz lant:
zuo dem sehsten mâle viel wolfdietrîch zehant.
dô was der wilden twerge sô vil ûf den sal komen:
si heten wolfdietrîchen gern sîn leben genomen.
si wurden unde schuzzen ûf den vil küenen man:
si wolten wolfdietrîchen gerne verderbet hân.
dô sprach diu küniginne< got hêrr, wilt du mich lân?>
dô rief er unsern hêrren in sînem herzen an.
er sprach< got hêrr von himele, du solt mir bî gestân,
und berât mir ouch ze kriechen mîn einlif dienstman!>
wie balde wolfdietrîch wider ûf spranc!
sîn vil guotez swert im in der hende erklanc.
er sprach< nu wert iuch, drasîân, ez gât iu an den lîp.
wie getorstet irz erleben daz ir mir stâlt mîn wîp?>
sîn swert wolfdietrîch ze beiden henden nam,
mit unverzagtem muote lief er den alten an.
er spielt in von der ahsel unz ûf die gürtel dan,
daz er viel zuo der erde und ouch sîn ende nam.
dô nu des hûses hêrre was gelegen tôt,
diu getwerc fluhen von dannen, des gienc si grôziu nôt.
si burgen sich in die winkel vor dem vil küenen man:
wolfdietrîch und sîn frouwe huoben sich von dan.
si sprach< mir habent diu getwerc ze leide vil getân.>
< des sult si engelten> sô sprach der küene man.
wie balde er ein fiuwer zunte mir sîner hant!
in einer kurzen wîle wart diu burc mit in verbrant.
wolfdietrîch und sîn frouwe huoben sich von dan
ûf einen smalen stîc: dô kêrtens durch den tan.
si giengen in fünf tagen wider hinz dem waltman,
von dem der getriuwe in siben tagen was gegân.
dô frâgte er den waldner, war sîn selle waere komen.
er zeigte im ûf sîn strâze, als wir haben vernomen.
er îlte im mit der frouwen nâch, der küene wîgant.
der nâch in kurzen zîten er keiser ortnît vant.
als er dô den keiser verren ane sach,
vil gerne müget ir hoeren wie der fürste sprach:
< wis willekomen, geselle, ich hân dich gerne gesehen.
mir enmöhte in al der werlde niht lieber sîn geschehen.>
< nu lôn dir got der milte> sô sprach der küene man.
< wie bistu sô swarz worden? waz hâstu getân?
daz du mich hâst gesuochet, des ist mir leit geschehen,
und mich doch niht mohtest vinden, weder hoeren noch gesehen.>
dô sprach gezogenlîchen ortnît der keiser rîch
< daz wizze sicherlîchen, geselle wolfdietrîch,
ê ich braech die eide die ich dir hân gesworn,
jâ müeste ich immer mêre, daz wizze, sîn verlorn.
ich vant vor einem berge ein grôzen risen stân,
mit dem ich âne mâze vil gestriten hân.
mit einer stehlîn stange lief er mich dicke an;
doch half mir got von himele daz ich den sige gewan
vor einem hôhen berge, der was innen hol.
getwerge und wilder liute was er aller vol.
die zunden an den swebel, daz bech und ouch daz harz.
von dem selben tampfe bin ich worden alsô swarz.
der rise jach im ze hêrren einen, heizt drasîân.
dem dient der selbe berc, daz wart mir kunt getân.>
dô kêrten si gên garten, die zwêne küene man:
dô fundens froun liebgarten an einer zinnen stân.
diu hiet ir mit leide gewartet manegen tac:
si freut sich in ir herzen, als ich iu wol sag.
als si ersach die hêrren, mit ir frowen huop si sich dar.
jâ wart ir alsô gâch, daz sage ich iu für wâr.
si gienc in engegen, diu frouwe, sâ zehant
balde über den hof, dâ si wolfdietrîchen vant.
si enphienc in tugentlîchen, den unverzagten man:
si sprach< wâ ist mîn hêrre? wâ habt ir in hin getân?>
er sprach< vil liebiu frouwe, erkennet ir sîn niht?
sô nemet iu disen swarzen, dâ von iu liep geschiht:
daz ist iur hêrre der keiser.> dô sprach diu keiserîn
< wie mager in dirre stunde sô swarz worden sîn?>
si giengen mit einander ûf die burc hin dan.
dô wurdens wol enphangen von der frouwen wol getân
mit alsô grôzen êren: diu edel keiserîn
bat si und froun sigminne gote wilkomen sîn.
do beliben si ze garten wol vierzehen tage.
er sprach< wir suln von hinnen, für wâr ich iu daz sage.
gip mir urloup von hinnen, ortnît, geselle mîn:
ja enmac ich niht lenger von mînem lande sîn.>
< nu wolte got von himele> sprach der keiser rîch
< daz ich dich möhte gehaben bî mir wolfdietrîch.
solte ich dich sô schiere hie verloren hân,
sô wurde ich nimmer rehte frô> sô sprach der küene man.
< ich enmac niht lenger blîben> sô sprach wolfdietrîch.
< ez stât übel in mînem lande, werder keiser rîch.
ez stât hie deste wirser und bist unlange ûz gewesen:
wie sint dann die mînen sô lange ân mich genesen?
jâ ist sîn vil nâch ein jâr daz ich von dannen schiet.
sît hân ich gewallet wâ mir mîn sin hin riet,
unz ich nu habe funden die lieben frouwen mîn:
nu wil ich heim ze lande, daz lâzt mit hulden sîn.>
urloup nam er zem gesellen und zer frouwen wol getân.
dô kêrte er mit der frouwen gegen dem mere dan.
er hiet in gerne lenger behabt, wan er im des verjach
daz er sich freute im herzen, swenne er wolfdietrîchen sach.
dô fuoren si mit fröuden über des meres strân
hinz der alten troyen, als wir vernomen hân.
dâ wurdens wol enphangen von manegen werden man
und ouch von schoenen frouwen, die wâren wol getân.
do beleip er bî der frouwen wol ein halbez jâr,
unz got über si gebôt, daz sage ich iu für wâr.
si lac an irem ende: wie schôn diu frowe verschiet!
dô starp frou sigeminne, sus kündet uns daz liet.
als nu frou sigeminne was gelegen tôt,
dar nâch in kurzen zîten kam ortnît in grôze nôt:
im sant sîn sweher in daz lant zwên würme freissam
unde ein ungefüegez wîp und einen grôzen man.
daz was der rise helle, ein ungefüeger man,
und sîn wîp frou runze, der zorn was freissam.
si truogen die würme wilde bî garten in einen walt:
von den verlôs der keiser sîn leben, der degen balt.
die würme er in dem berge vil sicherlîche verbarc.
si zugens unz daz si wurden michel unde starc.
dô giengens ûz dem walde und tâten schaden grôz:
ez lebt nieman in dem lande der waer der würme genôz.
do begunde man dem keiser vil dâ von sagen,
waz schaden si dâ taeten, hôrte man dô klagen,
an manegem werden ritter und manegem küenen man:
des enwolt nie mêre vertragen der keiser lobesam.
er gienc gezogenlîchen für sîn frouwen stân:
< edeliu keiserinne, ich sol dîn urloup hân,
rîten hin ze walde und loesenz erbe mîn:
ich enmac sîn niht erlîden sulnt mîne liute verdorben sîn.>
dô sprach diu keiserinne< nein, lieber hêrre mîn,
du solt hie heime blîben, als liep ich dir müge gesîn.
du erkenst die würm niht rehte( der strît ist freissam)
und daz ungefüege wîp und iren grôzen man.>
dô sprach gezogenlîchen der keiser lobesam
< wie lang sol ich verderben lân manegen biderben man?
ich bestüend mit gotes hilfe al ein wol hundert man,
und solte ich dan die liute in solhen noeten lân?>
si sprach< vil lieber hêrre, ich hoere iuch des verjehen,
ir wellet niht erwinden, ir enwelt die würme sehen:
sô muoz ich iu sîn gunnen und ouch mîn urloup geben.
nu friste iu got von himele iuwer jungez werdez leben.>
sînen guoten harnasch hiez er für sich tragen:
an wâpent in diu frouwe, daz wil ich iu sagen.
si hiels in tugentlîchen, diu keiserinne hêr,
si sprach< mir sagt mîn herze, ich gesihe dich nimmer mêr.>
ein ros hiez im der werde mit zühten ziehen dar,
und sînen schilt von golde, des nam er eben war.
ein horn rôt von golde reicht man dem fürsten rîch,
und einen guoten leithunt, daz wizzet sicherlîch.
als er ûf daz ros gesaz, er sprach zer frouwen sîn
< ich var mit dînen hulden, vil edeliu keiserîn.
sî daz die würme wilde mir gesigen an,
sô soltu ze hêrren nemen einen biderben man,
der nâch mir die würme getürre wol bestân.>
( do begunde heize weinen diu frouwe wol getân)
< ich enweiz aber keinen sô gar muotes rîch,
ezn tuo dan mîn geselle, der getriuwe wolfdietrîch.
der treit in sînem herzen eines lewen muot.
und kaeme er her ze lande, keiserinne guot,
und ist daz ich verdirbe, sô nim in zeinem man,
wan er getar die würme mit strîte wol bestân.>
urloup nam er zer frouwen. dô kêrte er von dan.
er kam ûf einen smalen stîc, der truoc in in den tan,
under ein linden grüene: da erbeizte er ûf daz gras,
dâ des risen geverte ze allen zîten was.
ein horn rôt von golde blies der keiser guot.
daz erhôrte der rise helle, vil zornic was sîn muot.
er begreif ein stehlîn stangen, dô huop er sich von dan.
dô vant er keiser ortnît under der linden stân.
dô sprach der ungefüege< du kleinez wihtelîn,
zwiu hâstu mich gewecket? ez muoz dîn ende sîn.
du slüege mir boumgarten, den lieben neven mîn:
nu hân ich dich hie funden, ez muoz dîn ende sîn.>
dô sprach keiser ortnît, der küene degen balt
< du vâlant ungehiure, wer brâht dich in disen walt?
ich getrouwe mîniu rîche noch wol vor dir behaben:
ich wil dir noch hiute vil manlîche widersagen.>
daz was dem starken risen ûzer mâzen zorn.
des hete der keiser werde daz leben nâch verlorn.
die stangen huop er hôhe, der ungefüege man:
er sluoc der linden este vor im nider ûf den plân.
wie balde keiser ortnît von der linden spranc!
sîn vil guot swert rôse im in der hende erklanc.
er schriet im abe die stangen reht sam si blîîn waer:
des wart keiser ortnît in sînem herzen freudenbaer.
wie balde der rise helle hinder sich spranc!
er zucte von der sîten ein swert zwelf ellen lanc.
er sluoc den keiser nider, der ungefüege man:
er wolte des landes hêrren gerne verderbet hân.
er begunde lûte rüefen, der ungefüege man.
daz erhôrt frou runze dâ si lief in dem tan.
si begreif ir stangen, dô huop si sich von dan:
dô kam daz ungefüege wîp zuo irem grôzen man.
si begunde lûte rüefen< waz ist dir geschehen?
hât dir ieman iht getân? des soltu mir verjehen.>
er sprach< ich hân den keiser hie ze tôde erslagen.
nu wirt diu hêrschaft unser, des suln wir freude haben.>
do gedâhte in sînem muote ortnît, der werde man
< und rüere ich mich nu indert, ich muoz den lîp vlorn hân.
ich wil ligen stille> gedâhte der küene man,
ob ir einez von dem andern gienge in den walt hin dan.
der bracke begunde gelfen dâ er lief in dem tan.
daz erhôrt frou runze, dô huop si sich von dan.
si gedâhte ez waere ein jeger und wolte si bestân.
si kêrt hin nâch vil balde dâ si die stimme vernam.
wie balde keiser ortnît wider ûf spranc!
sîn vil guot swert rôse im in der hende erklanc.
dô spranc er von der linden, der unverzagte man:
dô lief er den risen vil grimmiclîchen an.
dô sprach der ungefüege< und bistu noch genesen?
jâ wolt ich des waenen, ez waer dîn ende gewesen.
ja enkan dich dîn manheit gên mir niht vervân:
ich wil dich mit mînen henden noch hiut ze tôde erslân.>
daz swert der rise helle ze beiden henden truoc.
wie gar nîdiclîchen erz nâch dem keiser sluoc,
daz er vaste muoste wîchen, der unverzagte man!
er schriet der linden este nâch im nider ûf den plân.
wie balde keiser ortnît von der linden spranc!
mit sînem guoten swerte er ûf den risen dranc.
er gap im ûf den rücken einen swinden slac,
daz im diu nidergürtel under den füezen lac.
dô trat der rise helle gegen dem küenen man,
er wolt den keiser gerne mit eim fuoze gestôzen hân.
der keiser was behende: daz bein sluoc er im ab
reht sam ez waere ein swam; sîn manheit im dan gap.
dô trat er zuo der linden, der ungefüege man.
dô greif er mit den henden nâch des boumes stam.
er sprach< mich riuwet daz dich mîn swert niht baz versneit,
und ist dir wider gewahsen ein fuoz, daz ist mir leit.
ich muoz ez baz versuochen> sô sprach der küene man.
mit vil zornigem muote lief er den risen an.
er sluoc im abe daz ander bein mit sîner edelen hant:
er enmohte gestên niht lenger, er viel nider ûf daz lant.
dô liez er einen lûten vil ungefüegen gal,
daz der berc und ouch der walt vil vast dar nâch erhal.
dô daz erhôrt frou runze, daz ez was ir man,
si vergaz der stehlîn stange, einen jungen boum si nam.
si swanc in über die ahsel, seht, daz wil ich iu sagen:
den enmöht von swaere ein wagen nimmer haben getragen.
die tolden und die este liez si hangen dran:
dô huop si sich vil balde zuo der linden dan.
si vant den keiser ortnît ob irem manne stân.
si wolt den landes hêrren gerne verderbet hân.
si vervaelt des hêrren und traf iren man,
daz ez in dem walde dar nâch dôzen began.
dô sprach gezogenlîchen der keiser ortnît
< ich enweiz niht welher tiuvel dir sô grôze krefte gît.
ey rîcher got von himele, ich stân in grôzer nôt!
und hilft mir niht dîn güete, jâ muoz ich ligen tôt.>
als si dô wart innen daz si traf iren man,
do erschrac si alsô sêre, si viel hinder sich hin dan.
wie balde keiser ortnît hin nâher baz getrat!
sîn swert fuort er enhende an der selben stat.
er sluoc ir abe daz houbet, der unverzagte degen.
si begunde mit den beinen vaste al umb sich streben.
si traf in mit dem beine und stiez den küenen man,
daz er viel sicherlîchen nider zuo der erden dan.
wie balde keiser ortnît wider ûf spranc!
sîn vil guot swert rôse im in der hende erklanc.
< und waerest du noch lebendic, mîn sorge waere grôz:
jâ wart nie kein tiuvel, du enwaerst wol sîn genôz.>
ûf sîn ros saz er schiere, der tugenthafte man.
er kam ûf ein strâze, diu truoc in in den tan.
dô reit der degen edele wol einer mîle wît:
dô hôrt der werde fürste an der selben zît
vor im in dem walde einen freislîchen sturm.
dâ streit ein helfant wilde mit einem grimmen wurm.
er fuorte an sînem schilte einen helfant, der was rôt:
durch des selben willen er dem wilden helfe bôt.
er stuont von sînem rosse, sîn swert er ze handen nam:
mit unverzagten muote lief er den wurm an.
er sluoc im kurzlîchen tiefer wunden drî:
der wurm flôch von dannen, der helfant bestuont im bî.
er sprach< wie nu, helfant? wiltu hin ze walde gân
oder wiltu in triuwen hie bî mir bestân?
ich füer dich hin ze garten> sprach der degen hêr
< und frî dich vor dem wurme, daz er dich geangstet nimmer mêr.>
er neic mit dem houbet gegen dem vil küenen man.
er sprach< ich sihe wol, helfant, du wilt bî mir bestân.>
ûf sîn ros saz er schiere, der tugenthafte man:
dô kêrte er mit dem helfant gên garten hin dan.
er kam under ein linden diu was gedeget wol.
dâ wurden froun liebgarten ir ougen wazzers vol.
si was gemacht mit listen, daz wil ich iu sagen:
swer entslief dar under, der slief wol drî tage.
dô saz er von dem rosse, der tugenthafte man.
als er die erden ruorte, slâfen in began.
er sprach< owê slâf, du nimest mir den lîp,
dar zuo lant und liute und mîn schoenez wîp.>
alsô dô der fürste nider sîgen began,
do entslief er alsô vaste, der tugenthafte man.
sich legte zim der bracke, der helfant nam sîn war:
dô kam der wurm wilde geslichen zuo im dar.
alsô der helfant wilde den wurm ane sach,
dô was im zuo dem wurme... alsô gâch:
dô wart ein strît sô herte von in beiden getân.
dô spranc der bracke vaste ûf den hêrren lobesam.
er krazte in ûf der brüste, gelfen er began
und wolte sînen hêrren gerne erwecket hân.
in het der slâf begriffen, er lac sam er waere tôt.
des kom er von dem wurme in angest unde in nôt.
daz ros begunde scharren, snarchen ez began.
ez sluoc sînen herren und wolt in erwecket hân.
er was vaste entslâfen, er enmohte erwachen niht:
dâ von der keiserinne von herzen leit geschiht.
er enmoht sîn niht erwecken, daz sage ich iu für wâr.
sich huop der helfant wilde von dem wurme balde dar.
dô stiez er den hêrren daz er sich umbe want:
er hete in gerne erwecket, den küenen, sâ zehant.
als er in niht mohte erwecken, dô huop er sich von dan:
er was zorniges muotes, er lief den wurm an
mit nide und mit zorne, daz sage ich iu für wâr,
daz von im fuor daz wilde fiur: si wâren freissam gar.
der wurm was erzürnet, er stiez den helfant ze tal,
daz er muost zerbresten. dô liez er einen gal
daz der walt und ouch der berc diezen dâ began.
wie sêre der bracke ergalf ob dem vil küenen man!
dô der wurm den sige an dem helfant gewan,
dô kêrte er undr die linden, den hêrren er dâ nam:
er slant in über die ahsel vaste in sînen kragen:
er wolte in sînen kinden zeiner spîse hân getragen.
des enwart niht innen der keiser lobesam,
unz er kam ûz der linden: dô erwachte der küene man.
dô huop er ûf sîn hende< owê der grôzen nôt!
nu hilf mir, got von himele, oder ich muoz ligen tôt.>
er greif dem wurme in den hals, er woltz swert gezogen hân
als er den arm ruorte, der tugenthafte man,
er lief ze einem steine und stiez den küenen degen,
daz er muost zerbresten und ouch verlôs sîn leben.
er truoc in mit gewalte beidiu berc unde ouch tal:
er leite in für diu jungen, diu heten grôzen schal.
alsô wart der keiser in den berc getragen.
er wart der würme spîse, daz wil ich iu sagen.
alsô wart verderbet der keiser tugentlîch
und verlôs ouch sîn leben, daz wizzet sicherlîch.
sîn ros und sîn bracke kêrten gên garten dan:
do verstuont sich wol der maere diu frouwe wol getân.
si begunde klagen ir grôz ungemach,
daz si den werden keiser mit ougen iu gesach.
si weinde umb iren hêrren unz in daz vierde jâr.
als tuot noch manic frouwe: sô tuont si doch niht gar.
None als der werde keiser het verloren sînen lîp,
dannoch klagt wolfdietrîch ze troyen sîn schoenez wîp.
ob irem grabe der küene, daz kriuze er an sich nam:
durch ir sêle willen fuor er über des meres strâm.
einen alten wallaere er zuo ime nam,
den het er ûf sînem hove gezogen, den küenen man.
den fuorte er mit im dannen zuo dem heilegen grabe:
dar legten si ir opfer, für wâr ich iu sage.
dô kêrte er von dannen, der tugenthafte man:
do verschiet im der wallaere, als wir vernomen hân.
er sprach< ach got von himele, waz hân ich dir getân,
daz du mir, hêrre, nieman wilt genesen lân?>
dô schifte er wider mit leide über des meres strân.
ûf ein guote strâze kam der küene man.
dô reit er holz und heide, der fürste lobesam:
an dem zwelften morgen kom er ze büden ûf den plân.
nu hôrte er sagen maere von eim heidenischen man,
der kund wol mezzer werfen, den torst nieman bestân:
der hete ein schoene tohter und saz ze falkenîs;
an manegem werden ritter het er bejaget den prîs.
als wolfdietrîche diu rede wart bekant,
ûf gap er dâ ze troyen bürge unde ouch lant.
er reit gên falkenîse, der getriuwe wolfdietrîch:
zehen tage reit der küene, daz wizzet sicherlîch.
an dem einliften morgen kam der degen balt
geriten âne sorgen für einen grüenen walt
ûf ein breite heide, der fürste lobesam:
dô sach er vor im... ein schoene burc stân.
an der selben bürge wol zwei hundert türne lac.
die zinnen ûf der mûre die lûhten als der tac.
er sach ûf den zinnen fünf hundert houbet stân:
dô blicte er ûf gên himel, der tugenthafte man.
< ez mac vil wol diu burc sîn, da ich von vernomen hân.
nu berât mir got ze kriechen mîn einlif dienstman.>
do erbeizte er von dem rosse nider ûf daz lant:
dô klagte er klegelîchen, der küene wîgant.
< swie mich nu haben vertriben die lieben bruoder mîn,
daz wolte got, und solte diu burc ze kriechen sîn,
daz mich gemache saezen mîn einlif dienstman:
darumbe wolte ich immer mit ungenâden gân.>
sîn ros daz was schoene, daz gurte der degen baz.
harte vermezzenlîchen er dar ûf saz.
dô trabte er gên der bürge, der tugenthafte man:
der heiden und sîn tohter wâren an die zinnen gân.
als in diu juncfrouwe verren ane sach,
gerne müget ir hoeren wie si ze ir vater sprach.
si sprach< vater hêrre, ich wil dich wizzen lân,
dort vor dem walde rîtet ein werder kristenman.
ich sihe an sîner gebaere> sprach diu künegîn guot,
< er füert in sînem herzen eines küenen heldes muot.
nu rît im engegene mit einer schoenen schar
und enpfâch in tugentlîchen, des bite ich dich für wâr.>
er sprach< ich tuon ez gerne, vil liebiu tohter mîn.
zwâre ich gibe im gerne mîn brôt und mînen wîn.>
wol mit tûsent rossen er im engegen reit:
do enphienc er wirdiclîchen den fürsten wol gemeit.
er sprach< du werder kristen solt mir gote wilkomen sîn.
zwâre ich gibe dir gerne mîn brôt und mînen wîn
durch got den mînen> sprach der heidenische man,
< der ist geheizen machmet, den soltu rüefen an.>
dô sprach wolfdietrîch gar ân argen list
< hêr heiden, mirst niht wizzen wer dîn got machmet ist.
ich wil hiute trinken dînen wîn und dîn brôt
durch den der an dem kriuze hât erliten den tôt.>
diu schoene juncfrouwe in bî der hende nam:
si wîste in güetlîche zuo ir sitzen dan.
si hiez ir einen kamerer einen sezzel tragen dar:
dar ûf saz si gên im über und nam sîn mit flîze war.
daz tet diu juncfrouwe allez umbe daz,
daz ir under heidn noch kristen geviel nie keiner baz.
do gedâhte wider sich selben der getriuwe wolfdietrîch
< ich sach under kristen nie frouwen sô minniclîch.>
dô sprach diu juncfrouwe< vil lieber vater mîn,
und lâz den werden kristen mîn mazgesellen sîn.>
er gewert si tugentlîchen, des si in schône bat:
man truoc in für die spîse an der selben stat.
man phlac ir hovelîche mit wilde und ouch mit zam.
si sprach< nu ezzet vaste, mîn vater iu des wol gan.>
< an trinken und an ezzen sol sich nieman lân,
der mit frouwen und mit vederspil kurzwîle welle hân.>
< durch aller frouwen êre sage mir den namen dîn.
des muoz dir in kurzer frist... gedanket sîn.>
er sprach< ich tuon ez gerne, vil edeliu künigîn:
ich bin genant von troyen der künic pilgerîn.>
< nu hât mîn sorge ein ende> sprach diu künegîn rîch.
< ich wânde ir waert von kriechen der künic wolfdietrîch,
der ist ein degen küene unde ein junger man,
der sol mînem vater mit mezzerwerfen gesigen an.>
des antwurt mit zühten der küene wolfdietrîch
< ir sult mîn niht spotten, frouwe minneclîch.
ir sult mich sîn erlâzen, des bite ich iuch...>
...
dô sprach gezogenlîche diu frouwe wol getân
< ich hân iuwer niht gespottet, tugenthafter man.
daz sult ir mir gelouben, ritter unverzaget:
ich hân iu sicherlîchen die wârheit gesaget.>
si nam in bî der hende und wîst in in einen sal,
der was von marmelsteine und lûhte über al.
dar inne stuont ein linde, diu was guldîn gar,
als si der heiden freissam hete gezoubert dar.
wol zwêne und sibenzic este nam er an der linden war.
die vogel, die dar ûf stuonden, die wâren guldîn gar.
si wârn gemacht mit listen und wâren innen hol:
als si der wint durchwâte, ir stimme diu sanc wol.
dô si gâzen und die tische wurden ût gehaben,
dô sprach der stolze heiden< ich wil iu widersagen.
ich wil iu fride bannen vor allen mînen man:
ich wil mit iu mezzer werfen, ez muoz iu an daz leben gân.>
dô sprach diu juncfrouwe< nein, lieber vater mîn,
sô woltest an mir brechen die grôzen triuwe dîn.
und geschiht im iht leides, ich wolt mich toufen lân
und wolte sînem gote wesen undertân.>
dô sprach aber der heiden< liebiu tohter mîn,
sô sol der werde kristen hînaht bî dir sîn.
hoerstu ez, werder kristen?> sprach der heidenische man
< du solt guote naht bî mîner tohter hân.
bürge lant und liute mach ich dir undertân
und gibe dir mîn tohter> sprach der heidenische man.
< diu ist sicherlîchen diu aller schoenest meit,
die du ie gesaeh mir ougen: diu ist dir bereit.>
dô sprach wolfdietrîch wider den heidenischen man
< hêr wirt, waz geste reht sî, daz lât an mir ergân.>
dô sprach aber der heiden< ir wert sîn niht erlân.>
< zwâr sô tuon ichz gerne> sprach der tugenthafte man.
man wîst si beide slâfen in ein kemenâte dan.
der heiden ein twalmtrinken ûf sîne hant nam:
< sê hin, du werder kristen> sprach der heidenische man,
< ditze slâftrinken soltu bî dînem bette hân.>
dô sprach diu juncfrouwe ze dem heidenische man
< vater, dîn grôz untriuwe mac hînaht niht ergân.>
dô zucte si im vil balde daz trinken ab der hant.
si swanc ez hinderz bette und warf ez an die want.
dô sprach der stolze heiden< vil liebiu tohter mîn,
sô sol der werde kristen hînaht bî dir sîn.
sage mir diu rehten maere, sô ez beginnet tagen,
ob dich der werde kristen ze einem friedel müge gehaben.>
dô zôch si ab ir lîbe allez ir gewant:
si legte ez für daz bette nider ûf daz lant.
si hete ûf irem houbet ein rîlîch gebent,
dâ mit ziert diu juncfrouwe iren lîp behent.
si saz zim ûf daz bette und sprach< du werder degen,
hînt hân ich dir behalten dînen lîp und dîn leben.
und haetestu getrunken, tugenthafter man,
sô het dir mîn vater morgen mit mezzerwerfen gesiget an.
nu hât mîn sorge ein ende> sprach diu künegîn rîch.
< hînt lît an mînem arme ein ritter tugentlîch,
ein der aller schoenste, den ie kein frowe gewan.>
dô blict si tugentlîchen wolfdietrîchen an.
< schouwe, werder ritter, ob iht wandels an mir sî.
tugent unde êre wonet mir noch bî.
nu nim an, werder ritter, triute mînen lîp,
ob dir ie liep wurden elliu schoeniu wîp.>
si stuont für in anz bette, diu künegîn hôchgemuot.
si legte ir schoeniu brüstel ûf den fürsten guot.
wîz wâren ir hende, endecket was ir scham:
si sprach< du werder ritter, sich frouwen êre vor dir an.
du solt... triuten mînen schoenen lîp,
ob dir ie liep wurden elliu werdiu wîp,
und wiltu mich niht minnen, daz soltu mir sagen:
sô wil ich allen werden frouwen über dich klagen.>
< ich minn dich niht, sô verre stât der geloube dîn.
wiltu gelouben an jêsum, den lieben hêrren mîn,
und ouch an unser frouwen> sprach der küene man,
< lîp und sêle wil ich durch dînen willen lân.>
< west ich wer dîn got waere> sprach diu schoene maget,
< oder waere mir iht von dînem gote gesaget,
durch in liez ich mich toufen> sprach diu frouwe wol getân.
dô sprach wolfdietrîch< ich wil dich in wizzen lân.
sich, den hât ein reiniu maget an dise welt getragen.
diu ist geheizen marjâ, daz wil ich dir sagen,
und was ouch ein jüdinne, daz sage ich dir für wâr.
ir kunte ein engel daz si in uns zeinem heile gebar.>
< an die du geloubest, diu ist ein unholde zwâr:
si hât sich mit listen über die welt gebreitet gar.
si wil dich betriegen, du tugenthafter man.
nu stant von dînem glouben und rüef machmeten an.>
< ich wil an den gelouben der mich geschaffen hât,
der ist geheizen jêsus. swiez mir dar nâch erlât,
ich trowe wol sînen gnâden daz er mich niht enlât,
und wil in in mînem herzen biten ze aller tât.>
er sprach mêre< du verteilter lîp, warumb schiltestu die,
diu bî iren zîten kein sünde nie begie?
si ist ein troestaerinne und gnâden rîchiu meit:
einem iegelîchen sünder büezet si sîn leit.>
aller êrste blicte si wolfdietrîchen an.
er sach si vil schoene in arbaytten stân:
ir wîziu wengel lûhten an der selben stat,
reht als diu liehte rôse swenn si êrste ûf gât.
< nu stant von dînem glouben und gich dem mînen got.
dîn got ist ein gütel, daz geloube âne spot.
er kan mit sînen kreften machen niht den wîn:
dîn got gên dem mînen muoz ein gougel sîn.>
si sprach< des du mich noetest, des entuon ich niht.
hei waz mir guotes von mînem gote geschiht!
... besunder hân ich alsô vil:
mîn got ist alsô getân, daz ich in sihe swanne ich wil.>
doch ze jungest überrette si den getriuwen degen.
daz er sich zuo ir muoste an daz bette legen.
sîn swert zôch er ûz und legte ez zwischen sich.
er sprach< swederz sich rüeret, daz sol versnîden sich.>
si namz bî dem gehilze und warf ez verre dan:
< mügt irz niht tuon froelîchen, sît man iu es gan?>
dô greif si alsô schiere nâch sîner wîzen hant:
si leite ims tugentlîchen dâ si ir brüstel vant.
ir bein huop si ûf hôhe und leite ez über in.
< edeliu küniginne, nu tuot... hin!
wan ê ich iuch minnet, ûf die triuwe mîn,
ich wolt ê unz an mîn ende ân alle frouwen sîn.>
diu naht het ein ende, dô nâhete in der tac.
dô gienc der stolze heiden dâ sîn tohter lac,
< mac der werde kristen dîn friedel noch gesîn?>
dô sprach diu juncfrouwe< nein, lieber vater mîn,
er hât dir niht geminnet die lieben tohter dîn.>
dô sprach zorniclîchen der heidenische man
< ich gibe im des mîn triuwe, ez muoz im an daz leben gân.>
an wâpent sich vil balde der degen lobesam:
< nu berât mir got ze kriechen mîn einlif dienstman!>
sîn swert gurte er umbe, sîn schilt nam er enhant:
dô gienc er ûf den hof da er manegen heiden vant.
dô spranc der stolze heiden< ir sult an mîn reht gân.>
dô sprach wolfdietrîch< wie ist ez getân?>
< ich wil mezzer zuo iu werfen, tuot ir mir alsam.>
dô blicte er ûf gên himel, der tugenthafte man.
dô wart ein rinc gestellet von den heidenischen man.
zwên tritstüele und sehs mezzer brâht man ûf den plân,
als si solten werfen daz wizzet sicherlîch.
dô sprach gezogenlîche der getriuwe wolfdietrîch
< swelch mezzer mir gevalle, daz sult ir mir geben.>
< habe dir die wal dar under> sprach dô der bewegen.
einen tritstuol und driu mezzer gap man im in die hand:
< ich waene dîn got habe dich dir ze leide her gesant.>
zwên kleine buckelaere brâhte man in dar:
die wâren einer spanne breit, daz sage ich iu für wâr.
dô gap man den einen dâ dem küenen degen:
sînen breiten schilt hiez er zem stuole legen.
< nu ziuch ab dîn gewaefen> sprach der heidenische man,
< drîer würfe muostu mir in dem hemde bestân.
und wenkest du von dem stuole gên einem hâr hin dan,
ich gibe dir des mîn triuwe, ez muoz dir an daz leben gân.>
er zôch ab sînem lîbe allez sîn gewant.
er leite ez zuo dem stuole nider ûf daz lant.
er gedâhte< sol ich hiute in grôzen noeten stân,
so berât mir got ze kriechen mîn einlif dienstman.>
dô sprach wolfdietrîch wider den heidenischen man
< ir habt iu ein reht genomen, daz sult ir gên mir lân.
nu zieht ab iuwern lîbe die liehten brünne alsam.>
do begunde lûte lachen der heidenische man.
nu wâren bî den zîten diu reht alsô getân:
swaz der man gelobte, des enmohte er abe gân.
er muoste ab sînem lîbe die liehten brünne legen:
er stuont in sînem hemde für wolfdietrîch den degen.
< hoerstu, werder kristen> sprach der heidenische man,
< wie getâniu reht ich in mînem lande hân?
swelher kumet in mîn hûs, daz sage ich dir für wâr,
der muoz den wirt des êrsten lâzen werfen dar.
sihstu dort an den zinnen fünf hundert houbet stân,
diu ich mit mînen henden alle verderbet hân?
noch stât ein zinne laere an mînem türnlîn:
dâ muoz dîn werdez houbet ze einem phande sîn.>
dô sprach wolfdietrîch wider den heidenischen man
< wie obe dir kumet einer, der dir gesiget an?
vor dem soltu dich hüeten> sprach der degen guot,
< daz du iht engeltest dîner grôzen übermuot.>
< ich weiz keinen sô küenen> sprach der heidenische man,
< der mir mit mezzerwerfen müge gesigen an,
danne in wilden kriechen dâ wehst ein junger degen,
von dem sol ich verliesen mînen lîp und mîn leben.
und bistu der selbe, daz tuo mir bekant:
sô gibe ich dir für eigen bürge unde ouch lant.>
dô sprach wolfdietrîch< daz enlâz dir wider sîn,
ich bin genant von troyen der künic pilgerîn.>
si sprungen zuo den stüelen, die unverzagten degen.
dô heten sich der von kriechen des lîbes gar verwegen.
< hêrre got von himele, genâden rîcher krist,
nu hilf mir von hinnen, wan nieman bezzer ist.>
der heiden namz êrste mezzer in die hant sîn.
er sprach< nu schirm dich ebene zuo der scheiteln dîn.>
er warf ez nîdiclîchen dar ûf den küenen man:
sîns hâres zwêne löcke warf er im von der scheiteln dan.
eins wurfes heter vervaelet, der heidenische man:
< lieber got machmet, du solt mir bî gestân,
du solt mir hiute helfen, als du dicke hâst getân,
daz ich behalt mîn êre, die ich von dir hân.>
er nam daz ander mezzer in die hand sîn.
er sprach< nu schirm dich ebene zuo den füezen dîn.>
dô sprach wolfdietrîch< nu pflege mîn vil eben
der engel... den mir got hât gegeben.>
dennoch het der heidenz mezzer in der hant sîn.
er sprach aber< nu schirm dich ebene zuo den füezen dîn.>
wolfdietrîch der küene von dem stuole ûf spranc:
vil tiefe zwischenn füezen daz mezzer in die erde dranc.
dô sprach der stolze heiden< wer lêrt dich disen sprunc?
in kunde ûf erde nieman dan herzog berhtunc.
bistu wolfdietrîch? daz soltu mich wizzen lân:
bürge lant und liute mach ich dir undertân.
berhtunc was mîn geselle wol zwei und drîzic jâr:
durch den sînen willen lâz ich dich leben zwâr.>
dô sprach gezogenlîche der tugenthafte man
< jâ ich herzog berhtunc nie erkennet hân.>
zweier würfe heter vervaelet: dô schrei er an der stet
< ich waen du wellst mich lâzen, lieber got machmet.
daz geschach mir doch nie mêre> sprach der heidenische man,
< swaz ich hân geworfen, daz ich zweier würfe gevaelet hân.>
er nam daz dritte mezzer in die hant sîn.
er sprach< nu schirm dich ebene zuo dem herzen dîn.>
er wolte im vaste dröuwen, dem tugenthaften man.
wolfdietrîch begunde wenken: dem stuole brach ein stolle dan.
dennoch stuont er ûf en zwein, der ellenthafte degen.
dô sprach der stolze heiden< du lâst mir dîn leben.
ez ist umb dich ergangen, tugenthafter man,
ez enwelle mîn got machmet mir niht bî gestân.>
< machmet sol dich lâzen, wand er ein tiuvel ist.
nu kum mir ze hilfe der dâ heizet jêsus krist,
der durch uns an dem kriuze hât erliten den tôt:
der sol mir hiute helfen ûz dirre grôzen nôt.>
< swie staete sî dîn gloube> sprach der heidenische man,
< mîn got machmet gesiget wol dem dînen an.
du kumest heim ze lande sicherlîchen nimmer mêr:
du maht dînem gote klagen daz du ie bist komen her.>
< der êwege got...> sprach wolfdietrîch,
< der ist voller... und gnâden alsô rîch,
er laezet keinem kristen dehein leit geschehen.
ich wil sîn ze gote unz an mîn ende verjehen.>
dô sprach aber mit zorne der heidenische man
< machmeten...
... rüefe ich nimmer mêre an
jêsum noch sîn muoter, die wîle ich daz leben hân.>
er verwarf daz dritte mezzer, als ich hân geseit.
dô het sich eben gehüetet der fürste vil gemeit.
...
...
< nu sol ich ouch werfen> sprach wolfdietrîch.
< nu beschirm dich ebene, daz ist dir guot sicherlîch.
so ich wirfe dez êrste mezzer, heidenischer man,
ich wil dich lâzen sehen ob ich werfen kan.
drîer würfe muostu mir ûf dem stuole bestân,
als ich ûf dem mînen dir hie hân getân.
...
daz rehte ouge od den lenken fuoz, daz ein muostu mir lân.>
der heiden sprach ûz leide< owê der grôzen nôt!
hüete ich mich nu unden, sô bin ich obene tôt.
ich stande in dînen gnâden> sprach der heidenische man,
< lieber got machmet, du solt mir bî gestân.>
dô warf wolfdietrîch den êrsten wurf dar:
er sach im zuo den ougen und nam sîns fuozes war.
er warf im daz mezzer durch den fuoz hin dan:
< hân ich dich getroffen, heidenischer man?>
er begunde lachen und sach den hêrren an:
< wer hât mich daz gelêret daz ich dich troffen hân?>
dô sprach gezogenlîchen der heidenische man
< ich weiz wol sicherlîchen, ir sît ein fürste lobesam.
ir vart mit einem schalle, ir mügt wol ein fürste sîn.>
< ich heize wolfdietrîch und bin der vîent dîn.>
< bistu von wilden kriechen der künic wolfdietrîch,
von dem ich sol verliesen mînen lîp vil wünneclîch?
lâzâ mich hie leben> sprach der heidenische man.
< allez mîn rîche mach ich dir undertân,
und gibe dir mîn tohter, die soltu toufen lân,
daz du mich hie lâzest leben, tugenthafter man.>
< dîn lant sî dir saelic!> sprach wolfdietrîch.
< du muost mir hiute gelten manegen ritter lobelîch,
und habe dir dîn tohter, die frouwen wol getân.
ich gibe dir des mîn triuwe, ez muoz dir an daz leben gân.>
er nam daz ander mezzer in die hant sîn.
er sprach< nu schirm dich ebene zuo der scheiteln dîn.>
er warf ez dar mit nîde ûf den heidenischen man
daz enmitten durch den buckler und durch die scheiteln dan.
der heiden schrei vil lûte, daz hal in der burc hin dan
< lieber got machmet, du solt mir bî gestân.
hilfestu mir niht schiere, ez muoz mîn ende sîn.
owê, liebiu tohter, war taet du mînen wîn?>
dô lief diu juncfrouwe balde sâ zehant
dâ si ir got machmet... vant.
si truoc in alsô balde, diu frouwe wol getân,
dâ si sach ir vater sô in grôzen noeten stân.
< lieber got machmet, nu hilf dem vater mîn,
und hilfestu im niht schiere, ez muoz sîn ende sîn.>
do sprach wolfdietrîch gar ân argen list
< iuwer got machmet, waen er entslafen ist.>
er nam daz dritte mezzer in die hant sîn.
er sprach< nu schirm dich ebene zuo dem herzen dîn.
dar zuo wil ich dich werfen, heidenischer man:
und ist deich dich niht triffe, sô wil ich noch verloren hân.>
< sô wirfest du dir nâch wunsche und nâch der künste dîn.
ey, lieber meister berhtunc, hiut vliuse ichz leben mîn.
daz kumet von dînen schulden> sprach der heidenische man,
...
dô warf wolfdietrîch den dritten wurf dar:
er râmte im sînes herzen und nam sîn eben war:
er warf in in sîn herze, den heidenischen man,
daz er viel von dem stuole und dâ sîn ende nam.
alsô geschach dem heiden mit wolfdietrîch.
dô stuont an dem ringe, daz geloubet sicherlîch,
vil manic stolzer heiden, die wârn sîn dienstman:
die wolten iren hêrren dâ gerochen hân.
si griffen zuo den swerten und liefen den küenen an,
und wolten wolfdietrîchen gerne verderbet hân.
dô spranc er von dem stuole nider ûf daz lant:
sîn vil guotez swert nam er in sîn hant.
er sprach< und sol ich hiute hie in grôzen noeten stân,
so berât mir got ze kriechen mîn einlif dienstman.>
dô half im golt der guote ûz grôzem ungemach:
nu hoeret wie ein zeichen an dem fürsten geschach.
er sluoc ir wol fünfzic, der heidenischen man.
dô fluhen die andern alle vor im ab dem plân.
si sprâchen al gelîche< er hât ein starken got:
der mac im wol gehelfen ûz angest und ûz nôt.
wir suln darumbe biten den getriuwen man,
daz er uns lâze toufen, der fürste lobesam.>
dô giengens al gelîche mit einander dan
und vielen im ze füezen, dem fürsten lobesam.
< wir biten dich, wolfdietrîch, du tugenthafter man,
daz du uns lâzest toufen, fürste lobesam.>
er sprach, er taete ez gerne, der tugenthafte man:
< sô hân ich weder pfaffen noch... kappelân.>
dô sach er alsô schiere ûf dem hove stân
einen werden pfaffen und einen kappelân.
er sprach< lieben hêrren, dar umb wil ich iuch biten,
daz ir die heiden toufet mit alsô kluogen siten.>
< wir tuonz alsô gerne hie an dirre stunt,
weln si an den gelouben, der wart am kriuze wunt,
und an sîn muoter marjâ, die vil reinen meit,
diu ieglîchem sünder wol wenden kan sîn leit.>
si sprâchen< wir tuonz gerne hie an dirre stat.>
wolfdietrîch den getriuwen man dô ze toten bat.
er lêrte si den gelouben, der getriuwe wolfdietrîch,
und daz âvê marjâ, daz geloubet sicherlîch.
dô wurden si guot kristen an der selben stat.
si geloubten an den der an dem creutz den tod laid.
dô wurden touft vier hundert heidenischer man:
...
...
dô gienc des heidens tohter in ein kemnâten dan.
si zoubert ûzen umb die burc einen wilden sê,
der tet dem getriuwen wolfdietrîche alsô wê.
ûf sîn ros saz er schiere, der getriuwe wolfdietrîch:
er wolt urloubes phlegen, der edele fürsten rîch.
dô sach er ûzen umb die burc ein wilden wâc gân:
gerne müget ir hoeren wie sprach der tugenthafte man.
< im namen jêsu kristes, wâ gange ich über dich?
von wannen kumet diser sê? mich wundert sicherlîch.
dô ich nehten spâte ze dirre bürge reit,
dô was diu heid mit rôsen alliu wol bekleit.>
er gedâhte in sînem muote, der tugenthafte man
< und sol ich nu sterben, iu muoz geschehen alsam.
vart mit mir von hinnen, küniginne rîch.>
si sprach< ich tuon ez gerne> und kust hêrn wolfdietrîch.
er nam zim ûf sîn ros die frouwen wol getân.
er sach ein glesîn brücke über den sê gân.
als er dô enmitten ûf die brücke, der küene man,
dô viel si beidenthalben in den sê hin dan.
zuo sô grôzen noeten was er nie komen mêr:
do enmohte er ûf der brücke weder hin noch her.
si wart ze einer agelster und flouc in die burc hin dan,
und liez in alters eine in grôzen noeten stân.
si saz ûf eine zinnen: dô si hin wider sach,
gerne müget ir hoeren wie si zuo im sprach.
< du verteilter kristen giltest mir den vater mîn.
ez muoz in dem wâge hînt dîn ende sîn.>
dô sprach gezogenlîchen diu frouwe wol getân
< noch stant von dînem glouben und rüef machmeten an.
allez ditze rîche mach ich dir undertân
und wil dich hie gerne nemen ze einem man.>
dô sprach zühticlîche der tugenthafte man
< dînen got machmeten solt du selbe rüefen an
und bite machmeten daz er helfe dir.
got und sîn reiniu muoter komen ze helfe mir.
ez waere deste bezzer und waere ich hie niht mêr.
sô muoz ich den lîp wâgen> sprach der fürste hêr.
ûf dîn ros saz er schiere und namz ze beiden sporn.
dô sprancte er ab der brücke, der fürste hôchgeborn.
er wând daz er ab viele an des tiefen sêwes grunt:
dô sach er alsô schiere zuo der selben stunt
ein vil breite heide sach er vor im stân,
dar obe lac ein hôher berc, der was freissam.
zwelf tiuvel freissam wâren vor dem berge bereit:
ieglîcher hete ein kolben unde ein swert breit.
si bestuondn in nîdiclîchen und tâten im ungemach.
waen im bî sînen zîten nie sô wê geschach.
nu merket ob des zoubers niht waere genuoc:
ir wurden vier und zweinzic, als er die zwelve ersluoc.
alsô nîdiclîche mêrte sich ir schar.
ir wurden zwêne und sibenzic, von den sluoc er sich gar.
nu wil ich iu bescheiden von wiu daz ergie:
daz er got ûz sînem herzen... nie verlie.
er mant got emziclîchen, der tugenthafte man.
der sweiz im durch die ringe über die brünne ran.
der berc der was hôch unde ouch stähelîn:
dô mante er aller gnâden unsern trehtîn.
in muote der berc sô lange, daz sage ich iu für wâr,
unz an dem dritten morgen kom er dar ûf gar.
als er kam ûf den berc, der küene degen balt,
dô sach er darumbe gân einen brinnenden walt.
dô muost sich... schiere der getriuwe wolfdietrîch,
von der hitze muoste er kêren, daz wizzet sicherlîch.
er sprach< verteilter lîp, waz wiltu nu tuon?
nu hâstu ie geworben umb weltlîchen ruom.>
da er aller vestest bran, dâ huop er sich von dan,
dô er niht wolte erwinden daz der zoubr ein ende nam.
None an dem zwelften morgen dô kam der wîgant
geriten âne sorgen gên lamparten in daz lant.
dô hôrte er allenthalben in dem lande sagen,
wie die würm sîn sellen ortnît heten in den berc getragen.
eins âbendes spâte kam er an den burcgraben.
do erhôrte er den wahter und die frouwe klagen.
si selbe zwelft begunde vaste klagen ir leit.
daz begunde sêre erbarmen den fürsten vil gemeit.
< ich liez mich toufen marjâ, durch den willen dîn:
ich wil dîn dienaerinne unz an mîn ende sîn.
du hâst ze mir verhenget alsô grôzen zorn.
alle fröude die ich ie gewan, die hân ich gar verlorn.>
si sprach< got hêrr von himele, wer klaget mir mîn leit?
... daz si dir gekleit,
daz du durch uns stürbe> sprach diu frouwe guot,
< und wir von dîn wunden süeze haben êre unde guot.>
er enmohte lenger dâ bestân, der tugenthafte man.
von der frouwen weinen kêrte er balde dan.
dô huop sich schiere nâch den würmen in den walt:
gegen einer steinwende kêrte der degen balt.
im widerfuor ûf der strâze ein wilder waltman.
er gruozte in tugentlîchen, der fürste lobesam
< nu sage mir, waldnaere, kennstu den walt iht wol?
kanstu mir iht zeigen wâ sî des wurmes hol?>
dô sprach der waldnaere wider in sâ zehant
< seht ir dort in dem walde die hôhen steinwand?
dar gegen sult ir kêren, daz wil ich iu sagen,
dâ wart keiser ortnît in den berc getragen.>
dô kêrte er gên dem steine, der getriuwe wolfdietrîch,
dâ der keiser het verloren sînen lîp wünneclîch.
der degen ruofte lûte als eim helde wol gezam
< hêr wurm, sît ir hie heime? ir sult von iuwern hol gân.
iuch suochet vor dem loche ein werder schiltman,
daz ir den werden keiser in den berc truoget dan.
ir geltet mir den keiser, daz wil ich iu sagen,
od ir müezt mich iuwern kinden ouch ze einer spîse tragen.>
der wurm was niht dâ heime zuo der selben frist;
er was sînen kinden in dem walde nâch genist.
daz muote wolfdietrîchen, den vil küenen man:
im was gâch nâch dem wurme: dô reit er in den tan.
er reit im nâch sô lange unz an den dritten tac,
unz im sîn guot ros vor müede gar erlac.
durch nôt muost er erbeizen nider ûf den plân.
er wolte ein wîle ruowen, der fürste lobesam.
dô hôrte er in dem walde einen freislîchen sturm,
dâ vaht ein lewe wilde mit dem grimmen wurm.
dô nu wolfdietrîch den lewen dâ vernam,
dô gâhte er zuo dem rosse, der tugenthafte man.
do îlt der degen edele, sô er baldest maht,
dâ der lewe wilde mit dem wurme vaht.
er fuorte an sînem schilte einen lewen der was rôt:
dô sach er den wilden stân in grôzer nôt.
alsô wolfdietrîch den lewen êrste an sach,
gerne müget ir hoeren wie der getriuwe sprach.
< ger an mich genâden, ich hilf dir ûz der nôt,
od ich füer dich nimmer mêre an mînem schilte rôt.>
swie wilt der lewe waere, diu vorhte machte in zam.
mit sînen sneideten ougen blict er den fürsten an:
er wincte im mit den ougen ûf den wurm hin dan.
dô spranc er von dem wurme hinder den küenen man.
sîn schilt begunde er vazzen, der vil küene man:
< nu berât mir got ze kriechen mîn einlif dienstman.>
...
...
der wurm rante vaste ûf in, er was im ein hagel:
sînen schilt in driu stücke sluoc er im mit dem zagel.
er nam ein stücke und warf ez ûf dem wurm dan.
dô greif er nâch dem swerte, der tugenthafte man.
er sluoc ez dem wurme vil vaste ûf sînen gebel,
daz im ûz dem houbte fuor ein fiurîn nebel
und im sîn swert erglaste, daz sage ich iu für wâr:
er kund sîn niht gewinnen als kleine als umbe ein hâr.
sîn hût im von horne alsô herte was,
einer spanne dicke und lieht alse ein glas.
ze ietweder sîner sîten was er zwelf ellen lanc:
ûf vier und zweinzic füezen freislîch was sîn ganc.
manegen slac geswinden frumte der küene man
ûf den wurm wilden: daz fiur von im enbran.
dô streit der degen edele unz ûf den âbent dan:
der sweiz im durch die ringe über die brünne ran.
alsô der lewe wilde... daz ersach,
dô spranc er für den fürsten, ûf den wurm was im gâch.
er begunde kratzn und bîzen den wurm freissam,
dâ mit wolte er wolfdietrîchen von dem wurme helfen dan.
von dannen spranc vil balde der tugenthafte man.
dô streit der lewe wilde mit dem wurme freissam
den tac unz ûf den âbent, unz im sîn kraft entweich.
hei wie der lewe wilde von dem wurme sleich!
er huop ûf sîn stimme, diu erhal in dem tan.
daz tet er durch einen list, als ich iu bescheiden kan,
ob sîn sellen in dem walde ez vernaemen sân,
daz si im und wolfdietrîchen von dem wurme hulfen dan.
als nu der lewe müede was, der hêrre daz ersach,
gerne müget ir hoeren wie der getriuwe sprach.
< lewe, mîn geselle, slant an den rücken mîn:
ich wil unz an mîn ende dîn nôtgeselle sîn.>
sîn swert ze beiden henden wolfdietrîch truoc
und mit micheln kreften erz ûf den wurm sluoc.
er sluoc in daz gehürne einen ungefüegen slac,
daz imz swert brach ze drin stücken und ûf der erde lac.
ân wer stuont der getriuwe grôz was sîn ungemach.
gerne müget ir hoeren wie der getriuwe sprach
< ei, rîcher got von himele, waz hân ich dir getân,
daz ich deheine saelde umb dich verdienen kan?
lewe, mîn geselle, daz ich dir niht helfen mac,
dâ von sô hân ich hiute einen leidigen tac.
doch muoz ich ane sehen wie dîn ende sî getân.>
dô sûmte sich niht lange der wurm freissam.
er nam den lewen in den munt und den ritter in den zagel:
si heten beide verzaget, der wurm was in ein hagel.
er truoc si gewalticlîche in sîn eigen hol;
daz was von manegem ritter worden alsô vol.
er leit den lewen wilden für diu jungen dar.
si zarten in gemeine, daz sage ich iu für wâr:
si sugen im ûz daz bluot unz an daz bein dan.
dô klagte in klegelîche der unverzagte man.
diu jungen gullen lûte, daz sage ich iu für wâr:
der vâlant ungehiure der stract sîn zagel dar.
er sluoc in ûf den helm, den degen hôchgemuot,
daz im ze beiden ôren ûz spranc daz bluot.
er greif nâch im hin umbe, daz sage ich iu für wâr,
er leite in vil balde für diu jungen dar.
si heten in gerne gewunnen, daz sage ich iu für wâr:
si enkundn in blôzen vinden als kleine als umbe ein hâr.
von wiu daz ergienge, ich bescheide iu'z sicherlîch:
ein palmâtsîdîn hemde truoc wolfdietrîch,
daz im frou sigeminne ze troyen hete gegeben,
von zwein und sibenzic vachen, daz behielt im sîn leben.
wan sant pangrâzien heiltuom dar inne versigelt was:
daz half im vor den würmen daz dâ genas.
si sugen in durch die ringe, daz wizzet sicherlîch.
si mohten niht gewinnen den werden fürsten rîch.
diu jungen gullen lûte nâch mêre luoder an:
dô huop sich der alte nâch dem rosse in den tan.
er vantz bî einem boume, in den zagel er ez nam:
er truoc ez mit gewalte in den berc hin dan.
si spilten mit einander gar untugentlîch.
des hete nâch verlorn den lîp der getriuwe wolfdietrîch.
der alte begunde welen undern tôten über al,
welher der swaerest waere den jungen zeinem bal.
er walde undr in gemeine unz ûf den mitten tac
unz er kam an die stat, dâ der werde lac.
er zucte in ûf balde, den unverzagten man;
dô wart ein ungefüegez spil mit im gehaben an.
si bolten in gên einander, daz wizzet sicherlîch;
des hete er nâch verlorn den lîp, der getriuwe wolfdietrîch.
der alte huop sich balde von den jungen dan:
er leit sich für den stein, als ich iu gesagen kan.
dô hete er niht gedingen, der wurm freissam,
daz im von wolfdietrîchen wurde gesiget an.
diu jungen...
daz sach er alsô gerne, der tugenthafte man.
dô greif er alsô balde zuo der erden dan.
des sweizes von den beinen nam der küene man:
er bôt ez zuo dem munde, dâ von er kraft gewan.
dô nam sîn sorge ein ende dem unverzagten man.
dô ructe er balde ûf hôher, der küene wîgant,
da er rôsen daz vil guote swert in einer hürnîn scheide vant.
ûf dem knopfe schein ein stein, der lûhte als der tac:
sant pangrâzien heiltuom dar inne versigelt lac.
dô vant er in dem berge einen schilt als ein want,
dâ bî lac ortnîdes beine und allez sîn gewant.
daz was ein starkiu brünne, diu was guot genuoc,
als si keiser ortnît in sînen noeten truoc.
dô leite er an die brünne, der unverzagte man.
sîn vil grôziu sorge schiere ein ende nam.
...
< nu berât mir got ze kriechen mîn einlif dienstman.>
dô ructe er aber ûf hôher, der küene wîgant:
einen guoten helm er im bluote ligen vant.
dar ûz schein ein stein, der lûhte als ein glas,
dar inne lac daz houbet daz ortnîdes gewesen was.
die zeher im von den ougen dâ runnen über den munt.
dô kuste er daz houbet mêr dan zehen stunt.
er sprach,< geselle ortnît, du ellenthafter degen,
got von himele geruoche dîner sêle phlegen.
hêrre got, erbarme dich über keiser ortnît.
als tuo ouch datz lamparten über sîn getriuwez wîp;
und berât mir ouch ze kriechen mîn einlif dienstman
und disen lewen wilden, den ich verloren hân.>
dô spranc er balde ûf hôher, der küene wîgant:
rôsen sîn guot swert nam er in die hant.
er sluogz mit beiden henden vaste ûf einen stein,
daz daz fiur in dem hole umbe und umbe erschein.
dô greif er nâch dem ecke mit sîner edelen hant:
scharten noch flecke er niendert dar an vant.
er sprach< sît du des slages ganz bist bestân,
so getrouwe ich wol getroesten mîn einlif dienstman.>
von des swertes glaste blict er diu jungen an.
dô sprach gezogenlîche der fürste lobesam
< ir würme, ir liget ze lange, wan ich wil iuch bestân:
ich gibe iu des mîn triuwe ez muoz iu an daz leben gân.>
dô streit der degen edele mit den würmen freissam:
der sweiz im durch die ringe über die brünne ran;
mit alsô grôzen kreften sigt er den jungen an.
do verslief hie vor der alte, als ich iu gesagen kan.
dô îlte er vil balde dâ er den alten sach.
gerne müget ir hoeren wie der getriuwe sprach.
< alter wurm, ir slâft ze lange, wan ich wil iuch bestân:
ir loufet nimmer mêre nâch gewilde in den tan.>
dô sluoc er alsô vaste ûf den wurm freissam.
dô walget wolfdietrîch über manegen tôten man.
ich enweiz wie im der degen alsô nâhen kam,
daz in der wurm ergreif und in den munt nam.
von im schriet sich balde, der küene wîgant.
rôsen sîn guot swert nam er in die hant.
er sluoc ez dem wurme nâch der sîten dan,
dâ mit erledegete er sich von dem wurme freissam.
dô het er in dem berge die würme gar erslagen.
er sneit in ûz die zungen, daz wil ich iu sagen,
dô îlte er vil balde dâ ortnîdes gebeine lac:
er truoc ez ûz dem berge an den liehten tac.
er leite ez für den stein nider ûf daz lant.
ein guldîn vingerlîn er bî dem schilde vant,
daz was gewesen ortnîdes, des ellenthaften degen,
daz im sîn schoeniu frouwe zeinem gemehel hete gegeben.
do bestatte ern vor dem berge, der tugenthafte man.
dô saz er zuo dem steine und schreip ouch dar an,
swer dar zuo kaeme, ez waer man oder wîp,
daz er dran saeh, dâ laege ortnîdes des getriuwen lîp.
dô kêrte er von dem steine, der getriuwe wolfdietrîch,
gên einem wilden berge, daz wizzet sicherlîch,
dar in het der rise helle getragen loup unt gras,
als er vor einen winter dar inne gewesen was.
er gurte ab dîn swert rôse und legtz ûf den stein dan.
< rôse, ich nime dich nimmer> sô sprach der küene man,
< ich sehe dan ze kriechen mîn einlif dienstman
oder einen lewen wilden in grôzen noeten stân.>
dô lac er in dem steine unz an den vierden tac.
ezzens noch trinkens der fürste niht enphlac,
wan loup unde wurzen, die er ze walde nam:
sîn sünde wolte er büezen, die er het wider gote getân.
an dem vierden morgen hôrte der degen balt
einen lewen wilden schrîen in dem walt.
alsô wolfdietrîch den lewen dâ vernam,
dô gurte er sich mit rôsen und kêrte in den tan.
nâch des lewen stimme rihte er sich hin nâch:
im was sicherlîchen zuo der reise gâch.
er hete in gerne ergangen, der tugenthafte man.
dô kam er ûf ein strâze, die truoc in in den tan.
sîn ros was im verdorben, ze füezen muoste er gân:
ze einer grüenen linden kam der unverzagte man.
er wolte ein wîl dâ ruowen, dô kam ein wilder man
und verstal im sîn guot swert und truoc ez in den tan.
alse er dô erwachte und des swertes niht ersach,
gerne müget ir hoeren wie der getriuwe sprach
< ey, rîcher got von himele, waz hân ich dir getân,
daz ich keine saelde umb dich verdienen kan?
fünd ich ein lewen wilden stân in grôzer nôt,
und möhte im niht gehelfen, bî im sô laege ich tôt.
iedoch müeste ich sehen wie sîn ende waere getân.
nu berât mir got ze kriechen mîn einlif dienstman.>
dise rede erhôrte al dâ der wilde man.
er sprach< degen küene, du solt hie bestân.
du bist von wilden kriechen wolfdietrîch genant.
waenst du deich dich niht kenne? du bist mir wol erkant.
sê hin dîn guotes swert, du tugenthafter man:
ich gibe dir des mîn triuwe, ich wil dir wesen undertân.
dîn sorge hât ein ende, daz wizze sicherlîch:
du erstrite mit dînen henden driuzehen künicrîch.
sihstu dort in dem walde den wünneclîchen berc?
dar ûz dient mir, swenne ich wil, wol fünf hundert twerc;
zwêne und sibenzic risen die sint vil wünneclîch.
dâ mite sî dir gedienet, swenn du wilt, wolfdietrîch.>
er dancte im flîziclîchen, dô erz swert zuo im nam:
dô kêrte er hin gên garten, der tugenthafte man.
hinz dem gartensêwe kam wolfdietrîch gegân:
dô sach er ein lewen wilden vor eim sarpande in noeten stân.
alsô er den lewen verrest ane sach,
gerne müget ir hoeren wie er zuo im sprach
< lewe, mîn geselle, stant an den rucken mîn:
ich wil unz an mîn ende dîn nôtgeselle sîn.>
rôsen sîn guot swert nam er in die hant.
er sluoc ez nîdiclîchen ûf den sarbant.
daz tier erschrac des slages und spranc verre dan:
wolfdietrîchen den getriuwen blies ez daz fiuwer an.
zuo sô grôzen noeten was er nie komen mê.
durch nôt muost er sich senken in den tiefen sê.
der lewe schrei lûte, hin în moht er niht stân:
er huop sich ûf den wec zuo dem tiere dan.
dennoch stuont wolfdietrîch in dem tiefen sê.
durch nôt moht er dar inne niht beliben mê.
dô sach wolfdietrîch daz serpant vaste an:
< dich mügen alle liute âne mich niht bestân.>
dô îlte er ûz dem wâge nâch dem tiere zehant:
manegen slac geswinden sluoc er ûf daz serpant.
wolfdietrîch den getriuwen blies ez aber daz fiuwer an,
daz der walt und diu heide allez samt verbran.
zuo sô grôzen noeten was er nie komen mêr:
enmitten in dem rôste stuont der fürste hêr.
dô mohte er niht entwîchen des starken fiures sinc,
im ergluoten an dem lîbe die liehten brünnerinc.
doch half im got der guote daz er daz tier ersluoc,
und sant pangrâzien heiltuom daz er bî im truoc,
und daz er auch gesunder von im kam.
dô kêrte er von dannen, der unverzagte man.
er nam den lewen wilden an den arm sîn:
er truoc in gên garten ûf die triuwe mîn.
dô brâhte er in bî mitter naht an den burcgraben:
dô hôrte er die frouwen weinen unde klagen.
si sprach< ach got herre, waz hân ich dir getân?
owê mîns lieben mannes, den ich verloren hân.
der muoz mich immer riuwen> sprach daz werde wîp.
< hei, der mir daz riete wie ich verderbte mînen lîp!
got hêrr, waz sol mir beide êre unde gewalt?
über driuzehen künicrîche was ich ein frowe gezalt.
diu hân ich geben durch got, der die martr am kriuze nam,
daz er sich erbarme über mînen lieben man,
den mir die wilden würme in den berc hânt getragen.>
si sprach< got hêrr von himele, wie sol ich den verklagen?
keiser ortnît, sol ich dich nimmer mêr gesehen,
wie möht mir armen frouwen immer wirs geschehen!>
dô gienc diu frouwe liebgart in ein kapelle dan,
dâ was ein gozzen bilde nâch sant marcellîân.
als diu keiserinne daz bilde ane sach,
gerne müget ir hoeren wie diu frouwe sprach.
< wie nu, heiligez bilde, sant marcellîân?
ich enphalch dir ûf mîn triuwe mînen lieben man.
ungetriuwer sant marcellîân, ich getriwe dir nimmer mêr.
ich gap dir ze lêhen> sprach diu wol getân,
< ich opfert dir alle morgen drî guldîn lobesam.
daz tete ich allez ûf die genâde dîn,
daz du, ungetriuwer trügenaer huotest den hêrren mîn.>
do erschein ir vor dem alter sant marcellîân,
glîch einem alten hêrren: wîz kleider truoc er an.
diu wâren sicherlîche wîz alsô der snê:
< edeliu keiserinne, dîn weinen tuot mir alsô wê.
waz waere ez deste bezzer, verderbest du dich gar?
hete er dir gevolget, er hete gelebet zwelf jâr.
edeliu keiserinne, ich wil dir diu wârheit sagen:
ich heten doch die würme ze jungest in den berc getragen.>
diu frouwe hiez vil balde ein tavel tragen dar,
dran stuont si und der keiser daz sage ich iu für wâr.
als diu keiserinne daz bilde êrst an sach,
si sprach< du solt niht lachen, grôz ist mîn ungemach.
du waenst, ich stand in fröuden, als ich dicke hân getân.
jâ hân ich verloren mînen lieben man.>
die hant zuct si balde und sluoc ez an den munt:
< scham dich, verfluchtez bilde, klagen tuon ich dir kunt.
von schulden muoz ich weinen, klagen tuot mir nôt.
trôst unde ouch fröude sint mir gelegen tôt
...
...
und sî daz sîn sêle in keinen noeten sî,
hêrre got, sô mache si von allen sorgen frî
und lâz mîne sêle für die sînen pfant sîn:
des bite ich dich, hêrre, durch die muoter dîn.
süeziu küniginne, muoter und reiniu meit,
daz du dich lâzst erbarmen mîn grôzez herzenleit.
nu lâz dich hiute erbarmen einer armen frouwen klagen
durch dînes kindes willen, daz du ein halp jâr hâst getragen!>
diu frouwe gienc dô balde an die zinnen stân,
si klagte alsô verre iren lieben man.
< und vorhte ich niht der sêle, ich viel über die zinnen dan.>
dô sprach wolfdietrîch< ich vienge iuch, ob ich kan.>
dô sprach diu keiserinne< ich wil gân ân allen nît.
nu saget mir, werder degen, rehte wer ir sît.>
dô sprach wolfdietrîch< ich wil iu für wâr sagen,
ich hân ein lewen wilden zuo der burc getragen.
ich bin ûz dem walde ze dirre bürge komen:
frouwe, dîn grôz weinen hân ich wol vernomen:
heil mir den lewen wunden, keiserinne rîch,
durch ortnîdes willen> sprach wolfdietrîch.
diu frowe diu beite kûme unz ez tagen began:
mit iren juncfrouwen huop si sich balde dan.
si vant den lewen wunden, daz wizzet sicherlîch:
si hiez in in ir kamer tragen, diu edele keiserinne rîch.
an dem andern âbent spâte kam er aber an den graben.
do erhôrte er den wahter und die frouwen klagen.
dô sprach der wahtaere< vil liebiu frouwe mîn,
tuot ez durch got den guoten, und lât iur weinen sîn.>
< driuzehen künicrîche diu ich verloren hân,
dar zuo hânt sich gezogen die mînen dienstman.
wol ahzic marc goldes die ich verloren hân:
ich kan noch kûme berâten einen kappelân.>
ein stein lac vor der porten, daz wil ich iu sagen,
den ein wagen von swaere niht möhte hân getragen.
den nam wolfdietrîch und warf in über die zinnen dan.
dô sprach gezogenlîche diu frouwe wol getân:
< ditze ist wol gelîche dem keiser ortnît.
swenn er des âbents spâte kom, er wact mich zaller zît.
bistu iht wilde worden verre in dem tan?
durch got lâz mich niht weinen, tugenthafter man.>
dô sprach gezogenlîchen der getriuwe wolfdietrîch
< ir ensult niht mêre weinen, frouwe minneclîch.
edeliu keiserinne, ich wil iuch wizzen lân,
ich hân mit mînen swerte errochen iuwern man.>
dô stuont bî der porten ein grâve lobesam,
der was von biterne, wildunc hiez der man.
als er vernam, die würme het erslagen wolfdietrîch,
des morgens früeje für den berc huop er sich sicherlîch
wol mit fünfhundert der sînen dienstman.
er enthoubt die tôten würme, die wâren freissam.
... zwêne ritter wolt er betwungen haben,
daz si heten gesprochen, er het die würme erslagen.
dô wolten im die zwêne... niht bestân.
sich verstal der eine ritter von dem grâven dan.
nâch wolfdietrîch kêrte er verre in den tan:
undr einer grüenen linden vant er den küenen man.
alse er nu wolfdietrîch verrest ane sach,
gerne müget ir hoeren wie er zuo im sprach.
< heizet ir wolfdietrîch? daz sult ir mir sagen.
sich hât ein grâve des ûz getân, er habe die würme erslagen.>
alsô nu wolfdietrîch die rede dâ vernam,
dô kêrte er vil balde nâch dem grâven in den tan.
bî dem wilden berge vant er in sicherlîch:
gên im kêrt dâ schiere der getriuwe wolfdietrîch.
alse er nu den grâven verrest ane sach,
gerne müget ir hoeren wie der getriuwe sprach.
< jehet ir, hêrre grâve, ir habet die würme erslagen?>
< jâ streit ich mit dem alten wol gên drîen tagen
in dem wilden berge, daz geloubet sicherlîch.
nu drabet, degen küene, und tuot sô tugentlîch,
ir sagetz hin gên garten, ich habe die würme erslagen.
ich gibe iu ein guotez ros, daz iuch ze lande mac getragen.>
< daz hât mir wol getroumet?> sprach wolfdietrîch.
< jâ waen mîn vater waere ein künic alsô rîch,
ir waeret baz mîn eigen, dan ich iur dienstman.
daz wizzet, hêrre grâve, ir welt die frowen mit lüge bestân.>
diu rede begunde zürnen dem grâven lobesam.
dô stuonden im zuo schiere die sînen dienstman.
dô wart wolfdietrîch vil nîdiclîche bestân.
dô bat er got den guoten daz er im hulfe dan.
dô kêrte er sînen rücken an ein steinwant.
rôsen sîn guot swert nam er in die hant.
er het dem grâven fünfzic sîner man erslagen:
er selbe entran kûme, daz wil ich iu sagen.
dô kêrte hin gên garten der grâve lobesam:
dô was diu frouwe schouwen an ein zinnen gân.
si sprach< got von himele, waz hân ich dir getân?
nu was der ê mîn eigen, sol ich den hân ze einem man?>
dô kom der grâve schiere ûf den hof geriten:
< edeliu keiserinne, ich hân als verre gestriten.
mir hât der wurm fünfzic mîner man erslagen:
ich selbe twanc in kûme, daz wil ich iu sagen.>
die rede hôrte ein ritter, hiez der schoene heinrîch:
< die würme sluoc nieman wan wolfdietrîch.
grâve, ir torst die würme niht haben gesehen an.>
< wes zîhet ir mich, hêrre?> sprach der grâve lobesam.
< haetet ir mich iuwern ougen den strît an gesehen,
wie mir mit den wilden würmen waere geschehen!
ich stuont in grôzen noeten( dâ von waere iu vil ze sagen),
unz ich in dem berge die würme hân geslagen.>
dô gap man dem grâven die frouwen wol getân.
dô hete wolfdietrîch ze wirte ein waltman.
als er vernam diu maere, daz gloubet sicherlîch,
er huop sich gên dem walde ze dem getriuwen wolfdietrîch.
alse wolfdietrîch die rede dô vernam,
des selben âbents spâte kom er in die burc gegân.
er bat den portenaere daz er in het în gelân:
er sprach< daz kan, hêrre, ân mînen meister niht ergân.>
diu rede begunde zürnen dem getriuwen wolfdietrîch.
er stiez ûf die porten und gienc für die frouwen rîch.
dô nam er im spîse ze einem varnden man:
daz tete er umb den list, daz man in zer tür iht sazte dan.
er sprach< du solt niht zürnen, vil lieber geselle mîn,
daz ein ellender man sol dîn mazgeselle sîn.
gewinne ich iemer guot, ûf die triuwe mîn,
mit dir und schoenen liuten muoz ez geteilet sîn.>
diu frowe huop ûf ein becher und sand in wolfdietrîche dan.
dar ûz tranc der küene und gap in dem werden man.
dô zôch er ab der hende ortnîdes vingerlîn:
er warf ez in den becher und sande ez der frouwen sîn.
als diu keiserinne daz vingerlîn an sach,
gerne müget ir hoeren wie die frouwe sprach.
< wê mir armen wîbe, daz ichz leben ie gewan!
daz vingerl was ortnîdes, mînes vil lieben man.
den lîp hât er verloren> sprach diu keiserinne hêr,
< ich gesihe in dâ ze garten lebendic nimmer mêr.>
< er muoz mich immer riuwen> sprach der grâve lobesam.
< frouwe, lât iur weinen, wir suln iezuo slâfen gân.>
diu frowe hiez wolfdietrîchen balde für sich gân:
< wer gap iu daz vingerlîn, tugenthafter man?>
< daz tet einer in dem walde, daz geloubet sicherlîch,
der ist genant von kriechen der getriuwe wolfdietrîch.>
si sprach< degen küener, meldet iuch bî der zît,
ob iu ie liep wurden elliu werdiu wîp.
heizet ir wolfdietrîch? daz sult ir mich wizzen lân,
ob iu iht liep wurden iuwer einlif dienstman.>
dô sprach gezogenlîche der getriuwe wolfdietrîch
< ir ensult niht mêre frâgen, frouwe minneclîch.
edeliu keiserinne, ich wil iuch wizzen lân,
ich hân mit mînem swerte errochen iuwern lieben man.>
ein kappen palmâtsîdîn truoc wolfdietrîch.
die zucte er ab dem lîbe, der edele fürste rîch.
dâ stuonden ûf wol hundert knöpfelîn guldîn:
< daz nim, mazgeselle, trage ez durch den willen mîn.>
als diu werde frouwe die gâbe ane sach,
gerne müget ir hoeren wie man zem fürsten sprach
< jeht ir, wie ir die würme habt erslagen in dem tan,
lâzt schouwen iuriu zeichen, tugenthafter man.>
dô sprach wolfdietrîch< daz kan niht geschehen.
grâve von biterne, lâzt iuriu zeichen sehen.>
dô sprach zehant der grâve< ich wil iu niht versagen.>
er hiez der würme houbet her... tragen.
dô truoc man diu houbet für die frouwen hôchgemuot.
dô sprach wolfdietrîch, ein küener degen guot
< nu gêt her zuo, ir frouwen, ir hêrrn, ir dienstman;
wa gesâht ir ie kein houbet âne die zungen stân?>
dô greif er vil balde nâch den zungen sâ zehant:
er warf si für die frouwen und die liute alle sant.
alrêrste wart ein strît ûf in, daz wil ich iu sagen:
si zigen in al gelîche, er haet den keiser selbe erslagen.
dô kêrte er den rücken einhalp an ein want.
rôsen sîn guot swert nam er in die hant.
dô muoste er sêre strîten daz wil ich iu sagen.
< haet ich den lewen wilden, den ich zer bürge hân getragen!>
als nu die keiserinne die rede dâ vernam,
dô liez si ûz den lewen, diu frouwe wol getân.
dô spranc der lewe wilde in die burc hin dan,
dâ er sach sînen hêrren in grôzen noeten stân.
er gestuont im zuo balde als ein ander man.
er stract gên im den zagel, mit ougen blicte ern an.
dô wart ein fluht in der burc, daz wil ich iu sagen:
der grâve wart gevangen, sîn houbet wart im abe geslagen.
liebgart diu frouwe wart wolfdietrîch gegeben.
deheiner kurzwîle wolte er mit ir phlegen:
er wolt si lân sehen diu zeichen diu er im berge het getân.
des morgens gienc er für den berc mit allen sînen man.
dô sprach wolfdietrîch zer frouwen wol getân
< iuwer ziugen zwelve suln mit mir gân.>
nu enwolte keiner mit im in den berc gân:
dô sprach diu keiserinne< du solt mich mit dir lân.>
dô wîste er mit im in den berc die frouwen wol getân.
dô zeigte er ir die würme die wâren freissam.
si sâzen zuo einander, nider ûf daz gras:
dô kam die würminne diu ir aller muoter was.
mit einem starken sûse huop si sich an den man.
si treip in mit gewalte in den berc hin dan.
si nam die keiserinne in den zagel, wil ich iu sagen:
si wolt si mit gewalte verre hân getragen.
si sprach< degen küene, vlius niht nâch mir den lîp,
ob dir ie liep wurden elliu werdiu wîp.
gedenke mîner sêle, edeler fürste hêr:
du gesihest mich ze garten lebendic nimmer mêr.>
< neinâ, liebiu frouwe> sprach wolfdietrîch.
daz swert ze beiden henden nam der fürste rîch:
er sluogez ûf den wurm wilde, daz sage ich iu für wâr;
er kund sîn niht gewinnen als kleine als umbe ein hâr.
er sprach ze sînem swerte< rôse wiltu mich lân?
dich truoc bî sînen zîten des lîbes ein man.>
daz swert warf er umbe mit ellenthafter hant:
er sluoc ez durch die würmîn, daz ez anderhalp erwant.
dô hete er in dem berge die würme gar erslagen.
er nam zim sîn schoene frouwen daz wil ich iu sagen.
die fuorte er mit im für den berc, die frouwen wol getân.
dô wâren von dem steine geflohen alle ir dienstman.
er nam die keiserinne mit ellenthafter hant.
er wîst si balde dâ er ortnîdes gebeine vant.
als dô die keiserinne daz gebeine êrste an sach,
si klagte alsô sêre: daz hâr si ûz dem houbte brach.
mit beiden iren henden si sich zen brüsten sluoc.
< owê mir armen frouwen, daz mich muoter ie getruoc!
mîn grôz herzenswaere, die ich armiu frouwe hân,
des muoz mîn staetiu schoene in kurzen zîten ergân.>
< niht klaget alsô sêre> sprach der wîgant.
si sâzen zuo einander nider ûf daz lant.
None er entslief ir in ir schôze. dô kam ein wilder man
und verstal im die frouwen: ein tarnkappen truoc er an.
er fuort si durch den walt gên einem berge dan,
dar ûz sicherlîchen ein schoener brunne ran.
an leite er ir ein kappen, ein wurz gaber ir in den munt:
er fuort si durch den brunnen an der selben stunt.
alsô er erwachte und die frouwen niht envant,
ûf gap er dâ ze garten bürge und ouch lant.
sîn swert worhte er in ein kotzen, daz sage ich iu für wâr.
dô wallt er nâch der frouwen unz in daz vierde jâr.
in dem vierden jâre dô kam wolfdietrîch
gegangen zuo dem brunnen, dâ diu keiserinne rîch
durch was gefüeret, daz geloubet sicherlîch.
dô saz er zuo dem brunnen, der edele fürste rîch.
dô er gesaz ein wîle, der getriuwe wolfdietrîch,
dô was in dem berge diu keiserinne rîch
komen zeinem venster...
...
als si dâ den getriuwen bî dem brunnen sach,
gerne sult ir hoeren wie diu frouwe sprach.
si sprach< vil lieber hêrre>( billunc hiez daz twerc),
< ez ist ein irdischer man komen für den berc.
ûz swelhem lande sî er für disen berc komen,
er weiz vil fremder maere, diu hete ich gerne vernomen.
nu bringt mir disen walher, der vor dem brunnen lît,
sô wil ich bî iu slafen.> er sprach< es waer wol zît.>
dô sprach daz getwerc< vil liebiu frouwe mîn,
allez swaz dir liep ist, daz sol geschehen sîn.>
an legte ez ein tarnkappen, ein wurz namz in den munt:
er fuor ûf durch den brunnen an der selben stunt.
dô îlte ez vil balde in den walt sâ zehant,
dâ ez den getriuwen bî dem brunnen vant.
als ez wolfdietrîchen verrest ane sach,
ez enphienc in tugentlîchen; nu hoeret wie ez sprach.
< wis gote wilkomen, waller, her für disen berc.
ich wil dich gern herbergen> sprach billunc daz getwerc.
< wiltu hînt hie belîben, du edeler pilgerîn,
zwâre ich gibe dir gerne mîn brôt und mînen wîn.>
dô sprach wolfdietrîch< unser hêrre lône dir
der triuwe und der êre die du begâst an mir.>
er sazte im ûf die kappen, ein wurz gaber im in den munt:
er fuorte in durch den brunnen zuo der selben stunt.
als nu wolfdietrîch kom in den berc gegân,
dô sach er in den berge ein schoene burc stân.
an der selben bürge wol zwei hundert türne lac:
die zinnen ûf der mûre lûhten als der liehte tac.
daz getwerc nam den fürsten mit ellenthafter hant.
ez wîste in vil balde da ez ein ziergarten vant,
dar inne was ein sidel von marmelsteine bereit,
dar obe stuont ein linde, diu was grüene unt breit.
bî der selben linden stuont ein êrîner man,
der hete in sînen henden zwên blâsbelg wunnesam.
dâ giengen ûz der linden hundert rôr guldîn:
dâ sâzen obene ûfe wol hundert vogelîn.
daz was ein schoeniu ziere, daz sage ich iu für wâr.
als der wirt wolt hân kurzwîle, dô huop er sich dar.
als daz bild die belge ruorte mit der sînen hant,
dô sungen ûf der linden diu vogelîn alle sant.
anderthalp der linden stuont ein palas, der was wît.
dar inne was gerihtet an der selben zît
wol fünf hundert tische, daz sage ich iu für wâr:
ob ieglîchem hundert twerc, diu wârn ze wunsche gar.
ûf dem selben palas stuont ein guldîner man,
der hete in sînen henden zwei giezvaz wunnesam.
daz bilde was gewürket mit starken listen grôz,
daz daz selb wol hundert mannen wazzers gôz.
dô si gâzen und die tische wurden hin getragen,
dô sprach diu keiserinne,< kanstu mir iht gesagen,
ist dir iht kunt ûf garten? daz sage mir sicherlîch.
dâ was ein wîle gesezzen ein künec, hiez wolfdietrîch,>
dô sprach wolfdietrîch< ich hân sîn niht gesehen
und enkam iu der wârheit niht reht von im verjehen.>
dô sprach zorniclîche billunc der wilde man,
umb die rede müest ez im an daz leben gân.
< waz woltestu mir wizzen?> sô sprach wolfdietrîch.
< ich kom ze disem brunnen, daz wizze sicherlîch,
du baete mich ze hûse, und gaeb mir brôt unt wîn.
waz woltestu dich nu ziehen gên mir ellenden pilgerîn?>
< sich, waz solt ich dîn schônen? du bist ein armer man.>
< neinâ, wirt hêrre, nu kêr dich niht dar an:
ich was in mînem lande> sprach der küene man
< ein vil werder ritter: dâ von bin ich gescheiden dan.>
ein kopf stuont ûf dem tische, der was guldîn gar.
wolfdietrîch der getriuwe blicte ofte dar.
er huop ûf den kopf, er was zornic genuoc,
wan er in dem wirte an daz houbet sluoc.
daz getwerc schrei lûte, daz hal in dem berge dan:
< daz klage ich gote von himele, daz ich dich geladen hân,
daz muoz mich immer riuwen ûf die triuwe mîn,
wan du bist sicherlîchen ein müelîch pilgerîn.>
daz getwerc hiez balde springen sîn harnasch für sich tragen.
dô wart wolfdietrîch bestân, daz wil ich iu sagen,
von zwein risen die wâren dem twerge undertân.
dô stuont in ungemache der tugenthafte man.
dô muost der hêrre vaste strîten umb sîn leben.
daz swert ûz sîner hende wart geslagen dem degen.
dô stuont der von kriechen ân wer in grôzer nôt,
und het si im niht geholfen, er müeste sîn gelegen tôt.
dô spranc diu frouwe balde und gap im daz swert enhant,
und half im ûz noeten, dem küenen wîgant.
si half im williclîche, als ir wol gezam.
des dankte ir tugentlîche der tugenthafte man.
dô streit sô strengelîchen der wunderküene man,
manegem getwerge edele gesigete er dâ an.
der strît wert in dem berge unz an den dritten tac,
unz der wirt und sîn gesinde allez tôt vor im lac.
alrêrste erkant diu frouwe den getriuwen wolfdietrîch.
si viel im ze füezen, dem edelen künege rîch.
er zucts ûf mit der hende und kust si an den munt:
dô weinte si vor fröuden an der selben stunt.
zuo im nam er sîn frouwen, diu was wol getân.
er wolt si durch den brunnen ûz gefüeret hân.
dô kam ein getwerc, daz was wunnesam,
ûz dem berge geloufen und hiez in stille stân.
dô sprach wolfdietrîch< wer mac daz gesîn,
der sich wil ziehen gên mir ellenden pilgerîn?>
daz getwerc viel im ze füezen und kuste in an die hant:
< sihestu, wolfdietrîch, ditz wünniclîche lant?
daz was ê mîn eigen und was mir undertân,
unz daz mir ez billunc mit untriuwen abe gewan.
...
...
wiltu wirtschaft schouwen? die lâz ich dich sehen.
rîchtuom unde wirde mahtu mir wol jehen.>
ez nam in bî der hende und wîste in mit im dan
in einen wurzgarten dâ sach er ein linden stân.
si sâzen zuo einander nider ûf daz lant.
daz getwerc ein kleinez slüzzelîn het in sîner hant
und slôz ûf die linden, daz wizzet sicherlîch:
dô giengen ûz der linden zwelf meide minneclîch,
ie zwô neben einander genomen bî der hant.
si heten an irem lîbe manec hêrlîch gewant.
ir kleider von silber wâren rîch genuoc:
ir ieslîch ein guldîn hârbant ûf irem houbte truoc.
dô sprach daz getwerc< tugenthafter man,
ich wil dich lâzen sehen swaz ich in der linden hân.>
er nam im bî der hende, er wîste in hin dan:
dô sach er in der linden einen zêderboum stân.
der zêderboum in der linden, der was guldîn.
dar ûz schanct man den hêrren môraz unde wîn.
dô sprach der hûshêrre< ich wil dir ein gâbe geben,
der du mir muost danken die wîl du hâst daz leben.
wan ich dir niht liuge, daz soltu gelouben mir.>
< du bist alsô gewaere, vil wol getrouwe ich dir.>
< des soltu haben gedingen, daz wil ich dir sagen.>
daz getwerc hiez balde springen ein bühsen für sich tragen.
dô gap ez die bühsen dem hêrren sâ zehant.
< ich wil dich lâzen wizzen, wie ez umb si ist bewant.
drîstunt in dem jâre, wizze, fürste lobesam,
sô nimest du ûz der bühsen fünfzic gewâpenter man,
von swelher hande kleider si gerne wellen tragen.
dennoch wil ich dir mêre von der bühsen sagen.
ob dich vertrîben wolten alle fürsten lobesam,
sô nimest du ûz der bühsen fünfhundert dienstman.
nu beit hie ein wîle.> ez gienc von im hin dan;
ez versparte in in der linden und die frouwen wol getân.
ez ruoft hin wider lûte< vil lieber hêrre mîn,
nu ledege dich von dannen; du muost mîn gevangen sîn.>
< sich, waz woltest du mir wîzen?> sô sprach wolfdietrîch.
< ich kam ze dîner linden, daz weist wol sicherlîch,
sô verre ûf dîn genâde, waz richestu an mir?
du bist wol sô gewaere, vil wol getrouwe ich dir.>
< sich, waz wolt ich dir wîzen?> sprach aber daz getwerc.
< du bist mir ze frumen komen in disen berc.
lant und liute diu mir mîn vater hât verlân,
dâ mite sî dir gedienet, du tugenthafter man.>
daz getwerc brâht im zer hande ein kleinez hörnelîn:
< kumestu über zehen lant, ist dir nôt geschehen mîn,
sô blâs ez zeinem mâle: alsô daz ist getân,
sô kume ich dir ze helfe und tûsent mîner man.>
dô sprach wolfdietrîch< kanstu mir iht sagen,
von wem hâstu die wirde? daz soltu niht verdagen.>
dô sprach daz getwerc< daz tuon ich dir kunt
und wil dich sîn bescheiden hie ze dirre stunt.
mîn vater der hiez tarnunc und was ein getwerc,
dem diende zwelf hundert sîner gnôze und dirre berc.
drî wünsche heter von gote, tugenthafter man.
die kunt er bî sînen zîten niht baz gelegen an,
wan einen an die linden, den andern an daz lant,
den dritten an daz hörnelîn und an die bühsen zehant.
lant und bürge diu mir mîn vater hât verlân,
daz si dir, wolfdietrîch, allez undertân.>
daz getwerc nam den fürsten mit ellenhafter hant:
er wîste in für den berc, der was im wol erkant.
ûf ein breite strâze kam der tugenthafte man.
dô kêrte er hin gên garten mit der frouwen wol getân.
als er gienc ein wîle, der getriuwe wolfdietrîch,
dô hôrte er in dem walde ein stimme klägelîch.
dô liez er die frouwen bî einer steinwand.
dô îlte er nâch der stimme, dâ er ein wilden frouwen vant.
ir was wê zeinem kinde, grôz was irs herzen sêr.
< waz wirrt dir, liebiu frouwe?> sprach der degen hêr.
< mac ich dir sîn büezen, daz tuo mir schiere kunt.>
si sprach< ich tuon ez gerne hie an dirre stunt.
mir ist wê zeinem kinde, ir sult von mir gân:
ez ensult niht mannes ougen frowen tougen sehen an.>
< warumbe, liebiu frouwe, schemestu dich sîn vor mir?
verbint mir mîniu ougen und lâz mich sîn bî dir.>
dô gienc diu wilde frouwe undr ein boum ûf ein gras.
eins schoenen degenkindes diu frouwe dô genas.
dô sprach diu wilde frouwe< küener degen hêr,
nu brinc mir des wazzers durch unser frouwen êr.>
dô îlte er vil balde dâ er ein brunnen vant.
er brâhte ir des wazzers in dem helme zehant.
dô was an der frouwen ein jaemerlîchiu nôt:
dô er kam hin widere, dô was si leider tôt.
dô touft daz kleine kindel der getriuwe wolfdietrîch.
er gruop ein grap der frouwen, daz wizzet sicherlîch.
als er si dô begruop mit dem swerte sîn,
dô was ouch leider tôt daz kleine kindelîn.
er leit si zuo einander in daz grap an der stat,
wan er got in sînem herzen emzeclîchen bat.
er sprach< got hêrr von himele, durch die fünf wunden dîn,
nu lâz dir mînes toten sêle enpholhen sîn.>
dô îlte er vil balde da er sîn frouwen het verlân.
dô kêrte er hin gên garten, der unverzagte man.
do erschullen diu maere wîten in diu lant,
wolfdietrîch der getriuwe waer komen sâ zehant.
do besamnet sich vil schiere arm unde ouch rîch:
si heten gerne vertriben den getriuwen wolfdietrîch.
dô wart wolfdietrîch von dem sînem bestân:
dô bat er got den guoten daz er im hulfe dan.
bî der dülmende besamnet sich daz her.
dô het er nieman ze helfe, dan sîn eines wer.
si hielten ime vor bürge unde ouch marc.
ir grôz untriuwe was michel unde starc.
bî dem selben wazzer huop sich der grôze strît,
zwischen berne und garten ûf der heide wît:
dâ wart wolfdietrîch nîdiclîche bestân.
dô nam er ûz der bühsen fünfzic wol gewâpenter man.
dô half im got der guote ûz grôzem ungemach.
nu hoeret wie ein zeichen an dem hêrren da geschach.
er gesigete in an mit alsô grôzer kraft.
er fuorte si gên garten mit einer micheln ritterschaft.
dô machte er in dem lande ein schoene hôchzît,
daz kein groezer nie wart weder vor noch sît.
wol fünf hundert rittern gap er ros unde gewant.
dô wart sîn lop sô wîte über elliu rîche erkant.
None dô was er bî der frouwen volleclîche ein jâr,
der... wol gezogen, daz sage ich iu für wâr,
unz daz er wider gewan bürge unde ouch lant.
dô muoste allez dienen sîner gewaltigen hant.
dô ranc er mit ungemache alsô manegen tac.
deheiner kurzwîle er mit der frouwen phlac.
daz treip er alsô lange, der tugenthafte man,
unz daz er eines nahtes lac bî der frouwen wol getân.
si sprach< degen küene, sag an, waz wirret dir?
ist an mir iht wandels,... daz sage du mir:
daz bezzer ich dir selbe, und tuostu mir ez kunt.>
er sprach< ich tuon ez gerne, frouwe, an dirre stunt.
edeliu keiserinne, von schulden muoz ich klagen
grôz herzenswaere die ich an mînem lîbe tragen:
ich ensehe mîn einlif dienstman> sprach der fürste hêr,
< od man siht mich datz garten lebendic nimmer mêr.
man füere mich gên kriechen dâ touft man mich ân schame:
dâ hiez man mich dietrîch, wolf was mîn ander name.
lant und bürge diu mir mîn vater hât verlân,
diu riuwet mich niht als sêre als mîn einlif dienstman.>
si sprach< dîn einlif dienstman die lâz under wegen.
ich wil dir ie für einen einlif tûsent geben,
daz du die reise lâzest, tugenthafter man.
durch got belîp hie heime> sprach diu frouwe wol getân.
< waern elliu lant dîn eigen und elliu künicrîch,
diu naeme ich niht für einen> sprach der fürste rîch.
< ich wil varn und suochen mîn einlif dienstman,
die ich in drîzic jâren nie gesehen hân.>
< wem wiltu mich lâzen?> sprach diu keiserinne rîch.
< ich trage ein kleinez kindelîn, daz geloube sicherlîch,
und sol ich nu verderben, daz sî gote gekleit.
durch got belîp hie heime, fürste vil gemeit.>
< tuo ez durch mînen willen, keiserinne rîch:
werd ez ein knäbelîn, sô heiz ez hugdietrîch.
werde ez aber ein megetîn heiz ez nâch dem willen dîn.
morgen wil ich von hinnen, frouwe, mit den hulden dîn.
dâ mite wil ich von hinnen, keiserinne rîch.
got phlege dîner êren, frouwe minniclîch.
ich wil gên kunstenopel, frouwe wol getân,
und suochen endelîchen mîn einlif dienstman.>
des andern morgens früeje besant der küene man:
mit drin tûsent sîner man schifte er sich an,
mit zwein schoenen kielen gên kriechen über sê:
der edelen keiserinne tete daz scheiden wê.
mit zwein grôzen kielen schift er sich ûf den wâc.
dô sluoc si der wint unz an den dritten tac.
ein kiel zerbrast, do ertrunken im zwei hundert man.
dô bat er got den guoten daz er im hulfe dan.
dô half im got der guote ûz grôzem ungemach.
nu hoeret wie ein zeichen an dem hêrren dâ geschach:
im sante got zwên kiele, als wie haben vernomen,
die wâren im ze heile ûf den wilden wâc komen.
ze kriechen von dem lande wârn si geflozzen dar.
dô fundens ûf dem wâge der ellenden schar.
ir sorge nam ein ende, daz wizzet sicherlîch:
dô gienc an einen kiel der getriuwe wolfdietrîch.
mit alsô grôzen fröuden schiftens sich ûf den wâc.
dô sluoc si der wint unz an den zwelften tac,
daz sult ir mir gelouben, ze kriechen zeiner stat:
ir sorge nam ein ende, si heten rîchen rât.
dô giengen ab den kielen die küenen degen balt.
dô lac vor kunstenopel ein kreftiger walt,
dar în si sich legten. alsô daz geschach,
gerne sult ir hoeren wie der getriuwe sprach.
< ich râte iu, werden hêrren, rehte waz ir tuot.
volget mîner lêre, daz wirt iu allen guot.
ich wil alters eine gên kunstenopel gân
und suochen endelîchen mîn einlif dienstman.
nu merket ir vil rehte> sprach der fürste hôchgeborn,
< swenne ir vernemet ditze kleine horn,
sô sûmet iuch niht lenger, ir helde wunnesam:
so geloubet sicherlîchen, sô bin ich bestân.
dâ mit phlege got iuwer êren, ir hêrren alle sant.>
dô leite er über sîn harnasch pilgerîngewant.
dô gienc er gên der stat, trûric was sîn muot:
er klagte alsô sêre, der küene degen guot.
eins âbendes spâte kom der an den burcgraben.
er barc sich undr ein mûre, daz wil ich iu sagen.
dâ lac er vil unlange, unz er bî im vernam
alsô heize weinen sîn einlif dienstman.
der wâren niuwan zehen, der einlift der was tôt.
si klagten al gelîche ir swaere grôzen nôt:
< süeziu küniginne, muoter und reiniu meit,
daz du dich niht erbarmest über unser grôzez leit.>
dô sprach der eltest under in, der hiez herbrant
< lâzet iuwer weinen, ir hêrren alle sant.
bittet got den guoten alle andaehticlîch,
daz er sich ruoche erbarmen über den getriuwen wolfdietrîch.
des wirt morgen an dem tage wol zwei und drîzic jâr,
daz wir unsern hêrren nie gesâhen, daz ist wâr,
noch daz uns von dem fürsten nieman hât gesaget.
reiniu maget sant marjâ, daz si dir geklaget.>
dô sprach wolfdietrîch in dem burcgraben
< ir zirkaere ûf der mûre, ich hoere iuch sêre klagen.
waz gebet ir dem ze miete, ir helde wünneclîch,
der iu zeigt wol gesunden den getriuwen wolfdietrîch?>
si sprâchen< und heten wir guot, daz wolte wir iu geben.>
< von wannen sît ir komen> sprach herbrant der degen,
< daz ir in sô wol erkennet, od wâ habt irn gesehen?
ach, saget uns, daz iu allez liep am lîbe müeze geschehen!>
< ich wilz iu gerne sagen> sprach wolfdietrîch.
< ze troyen in dem lande ist der fürste rîch:
dar über ist er hêrre, und ist im undertân.
lant und liute mac er wol gehân.>
si sprâchen al gelîche< guotes habe wir niht.
wir mügen balde weinen des leider uns geschiht.
wir armen liute lîden alsô grôze nôt:
daz wolte got von himele, und waer wir alle sament tôt.
von unser herzenswaere waere iu vil ze sagen:
ez sint iu zwêne und zwêne in ein bant geslagen.
wir armen liute lîden alsô grôz ungemach,
daz halt kristenliuten nie sô wê geschach.
man gît ie zwein ein halpbrôt, daz wil ich iu sagen,
und einen trunc wazzers, dâ müez wir gnuoc an haben
einen tac sîn berihtet, daz geloubet sicherlîch.>
dô sprach gezogenlîche der getriuwe wolfdietrîch
< ir zirkaere ûf der mûre, iuch bitet ein pilgerîn
umbe ein vierteil brôtes, obez mit hulden müge gesîn,
durch der liebsten sêle willen, der ir guotes schuldic sît.
mit alsô grôzem jâmer ist bevangen mir der lîp.>
dô sprach herzog herbrant der vil küene man
< der mirz alsô geteilte und hieze mir ûf stân
vater unde muoter, von den ich bin geborn:
ê i'm gaebe ein vierteil brôtes, ich liezes ê verlorn.
iedoch swie ez darumbe gât, well wir uns sîn verwegen
durch einer sêle willen wellen wir dirz geben:
daz ist unser hêrre, der getriuwe wolfdietrîch.>
si wurfen imz über die mûre, daz geloubet sicherlîch.
er enmoht sîn niht enphâhen, daz wil ich iu sagen.
reht sam er tôt waere viel er in den burcgraben.
in erbarmte ir aller weinen, daz si tâten alsô sêr.
dô lac er in unkreften, der küene degen hêr.
si klagten al gelîche ir vil grôzen nôt:
< nu ist uns der vater in den banden gelegen tôt,
und daz uns von dem fürsten nieman hât gesaget,
reiniu maget sant marjâ, daz sî dir geklaget.>
dô sprach wolfdietrîch aber in dem burcgraben
< ir zirkaere ûf der mûre, ir sult iuch wol gehaben.
fröuwet iuch gemeine, ir helde wünneclîch:
jâ kumet in kurzen zîten der getriuwe wolfdietrîch.>
sî sprâchen alle< wolte got daz er lebte und waere gesunt,
dar umb sô well wir bûwen der tiefen helle grunt.
er lebet leider nimmer, er ist nu ze stunde tôt:
des lîden wir armen liute alsô grôze nôt.>
dô sprach wolfdietrîch aber in dem burcgraben
< ir zirkaere ûf der mûre, ir sult iuch wol gehaben,
fröuwet iuch gemeine, ir helde wünneclîch:
ich bin von wilden kriechen der getriuwe wolfdietrîch.>
ûf racten si ir hende an der selben frist:
si sprâchen< wis gelobet, hêrre jêsu krist,
daz wir unsern hêrren zeinem mâle suln sehen!
des ist uns armen liuten sô grôziu fröude nie geschehen.>
si heten grôze sorge wie si solten komen
zir lieben hêrren den si sô nâhen heten vernomen.
< daz stât an unserm hêrren, sul wir einander sehen:
ân sîn heilege helfe sô kan ez niht geschehen.>
ûf racten si ir hende an der selben stunt:
< gedenke, hêrre jêsu krist, daz du wurde am kriuze wunt.
durch dîn heilic bluot daz dir durch dîn fünf wunden ran,
nu ruoche uns enbinden, uns arme nôthafte man.>
do erbarmet got den guoten ir grôz ungemach.
nu hoeret wie ein zeichen an den hêrren dâ geschach.
er ledeget se ûz den banden, got selbe sâ zehant,
daz si bî einander stuonden, die küenen wîgant.
als si dô ledic wurden, die ellenthaften degen,
si stuonden froelîche und heten sich verwegen:
si liezen sich über die mûre...
... hin abe in den tiefen burcgraben.
dô funden si ir hêrren trûriclîchen stân.
dô sprâchen si zuo im als wol getan
< got lâze uns an der sêle nimmer wirs geschehen,
daz wir unsern hêrren ane sullen sehen!>
er enmohte ir niht enphâhen, er viel in den burcgraben
reht sam er tôt waere, daz wil ich iu sagen.
sam tâten si hin widere. von fröuden daz geschach.
gerne sult ir hoeren wie der getriuwe sprach.
< wâ ist mîn meister berhtunc? den sih ich niht vor mir stân.>
er kust si alle zehen, sîn getriuwe dienstman.
si sprâchen al gelîche< vil lieber hêrre mîn,
er ist tôt vor zehen jâren, lât iuwer weinen sîn.>
dô sprach wolfdietrîch< wâ habt ir in bestât?>
si nâmen in bî der hende und wîsten in an die stat
vor sant jörgen münster, dâ was er begraben.
von sînem grôzen weinen waere iu vil ze sagen.
dô klagte alsô sêre der küene wîgant.
er sprach< vernim mîn weinen, künec übr elliu lant,
ob du iender in der welte kein zeichen habest getân:
des soltu, lieber hêrre, mich hiute geniezen lân.
heiz den tôten mit mir reden> sprach der küene man:
< dar umb sô wil ich immer sîn dîn dienstman.>
er sprach< ich bite dich, hêrre, durch dîn heiligez bluot,
daz dir an dem kriuze von dînen süezen wunden wuot.
heiz den tôten mit mir reden ûz dem grabe
...
durch dînes grabes êre dâ du inne bist gelegen
...> sprach wolfdietrîch der degen.
do erbarmet got den guoten sîn weinen und sîn klage:
er hiez den tôten mit im reden ûz dem grabe
in aller der gebaere sam er lebendic was.
dô geschach ein grôz zeichen, wan er an der sêle genas.
daz êrste wort daz berhtunc ûz dem grabe sprach:
< wis gote wilkomen, hêrre, mîner fröude ein obedach.
...
...
gedenke, künic hêre, an die dienste mîn,
und lâz dir mîn liebe süne wol enpholhen sîn.
dar zuo sag ich dir mêre, tugenthafter man,
edeler fürste hêre, wiez umb mîn sêle ist getân.
diu ist dâ ze genâden, daz wizze sicherlîch.
alsô geschehe der dînen, getriuwer wolfdietrîch.
dâ mit red ich niht mêre, ellenthafter degen.
got müeze dînes lîbes und dîner sêle phlegen.>
dâ mite des tôten sprâche dô ein ende nam.
dô muost man wolfdietrîchen für tôten tragen dan,
wan er in unkreften vor der porten lac,
unz über in begunde schînen der liehte tac.
do erschullen diu maere wîten in diu lant,
wolfdietrîch der getriuwe waer komen sâ zehant,
die zirkaere ûf der mûre waeren entrunnen gar.
do besamt sich in der stat gar ein kreftigiu schar.
si gewunnen in einer wîle mêr dan tûsent man.
si zogten krefticlîchen gên der porten dan.
do verlegt man in die stîge über al in dem lant.
si zogten ûz bî der stat, dâ man den fürsten vant.
als si der herzog herbrant verrest ane sach,
gerne sult ir hoeren wie der getriuwe sprach.
< nu wol ûf, lieber hêrre, die heiden die sint komen.
wir mügen dir niht gehelfen: diu wer ist uns genomen.>
dô wart wolfdietrîch nîdiclîche bestân.
si bâten got den guoten, daz er im hulfe dan.
dô griffen si zer erden an der selben stunt:
ze unsers hêrren opfer nâmens die erden in den munt.
si bâten got den guoten alle andaehticlîch,
daz er sich erbarmte über den triuwen wolfdietrîch.
alsô nu wolfdietrîch die barmunge ane sach,
gerne sult ir hoeren, wie der getriuwe sprach.
...
...
er hiez die ellenden an sînen rücken stân.
dô trôstes tugentlîchen der tugenthafte man.
dô sluoc er durch die heiden manegen swinden pfat:
er entrante manegen liehten rinc und manege sarwât.
mit bluotigen werken gap er in daz gelt.
dô tungte er mit den tôten die heide und ouch daz velt.
er streit sô krefticlîchen al den langen tac:
maneger stolzer heiden tôt vor ime lac.
er vaht sô frümelîchen, der küene degen guot:
man sach von sînem swerte fliezen daz rôte bluot.
dô sprach herzog herbrant< wie sol ez uns ergân?
unsern lieben hêrren sehen wir in noeten stân.
wie suln wir nu gebâren, daz wir im ze helfe komen?
wan uns sicherlîchen diu wer ist benomen.>
dô griffens zuo den tôten, die dâ wâren wunt.
si zugen in ab daz harnasch an der selben stunt.
wie schier si sich bewarten, die degen unverzeit!
sie nâmen für sich ze schirme die guoten schilde breit.
si striten ûf ein vesperzît. als der tac ein ende nam,
dô giengen si zesamene, die vil küenen man.
si wânden daz si hêten überwunden al ir nôt:
alrêrst wurdens bestanden ûf den bittern tôt.
wolfdietrîches bruoder beide kâmen geriten dar
mit drin tûsent heiden, die wârn ze harnasch gar.
ir schilte lûhten schône, ir helme wünneclîch.
dô sprach gezogenlîche der getriuwe wolfdietrîch
< ir hêrren, wert iuch vaste, daz tuot iu grôze nôt,
ob ir niht wellet kiesen den bitterlîchen tôt.>
ir swert ze beiden henden truogen sîn dienstman.
man sach si ritterlîchen in dem strîte umbe gân.
dô brâsten si zesamene mit vil starken nît:
unz an den andern morgen werte dâ der strît.
als dô wolfdietrîch sach daz der strît niht ende nam,
er sazt daz horn an den munt, daz blies der küene man.
aht hundert und zwei tûsent man brâhte im daz getwerc,
dem er wider het gewunnen den wünneclîchen berc.
alsô nu wolfdietrîch daz getwerc ane sach,
er enphienc ez tugentlîche: do zergienc sîn ungemach.
dô vienc wolfdietrîch sîn bruoder beide sant.
ûf gâben si im ze kriechen bürge unde ouch lant.
dô zogtens gên den porten, die wârn in ûf getân.
dô wart schône enpfangen der tugenthafte man.
vil lûte ruofte hâche, ein fürste lobesam
< mir hânt die burgaere vil ze leide getân.
diu stat diu muoz verbrinnen> sprach der küene man;
< ich gibe in des mîn triuwe, ez muoz in an daz leben gân.>
< neinâ, lieber geselle> sprach wolfdietrîch.
< du solt ir gerne schônen, daz stât dir tugentlîch.
sich hânt hie nider lâzen> sprach der küene man
< der zwelfboten sibene, des suln wir si geniezen lân.
swer sich welle lâzen toufen, der tuo ez bî der zît,
ob er welle behalten sêle unde ouch lîp,
swer aber welle dem toufe abe stân,
ich gibe im des mîn triuwe, ez muoz im an daz leben gân.>
do erschullen diu maere wîten in diu lant:
maneger stolzer heiden kam geriten sâ zehant.
wol ahzic tûsent heiden touft man in vierzehn tagen.
er gap den bruodern wider daz lant, wil ich iu sagen.
er was gên in gar guot, der fürste lobesam.
er nam urloup von in und alle sîne man.
er kêrte hin gên garten, der wunderküene man:
dâ wart er schône enpfangen von sîner frouwen wol getân.
dô wâren dâ enterbet sîn zehen dienstman
irs vaterlîchen erbes, als ich iu sagen kan.
er gehalf in widere in ir eigen lant,
daz in gewalticlîchen muost dienen an ir hant.
er gap in sîns eigen landes ein ganzez künicrîch
für ires vater tôt, daz gloubet sicherlîch,
und für ir ellenthafft... leben.
er teilte under si gelîche unde ouch eben.
do beleip er dâ ze garten, der tugenthafte man,
bî sîner schoenen frouwen, unz er sîn ende nam.
...
...