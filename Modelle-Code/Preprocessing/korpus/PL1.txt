in der marcken von galla und von der mynnren brytanien warn zwen
konig by alten zyten, die waren gebrudere von vatter und von mutter, und sie
hatten zwo schwester zu wybe. der eyn von den zweyn konigen hieß ban, und
der ander konig was geheyßen bohort von gaules; und der konig ban was ein
alt man, und syn wyp was ein junge frauw und was von all der welt geminnet.
und sie hatten nymant miteinander gewuonnen dann ein junges knebelin kleyn,
und was geheißen lancelot syn zuname, wann er was getauffet galaad; und wie
er ward geheißen lancelot, das sol das buch vil wol hernach gesagen, wann
wir haben es yczo keyn stadt, wann wir múßen nuo volgen der gerechten zal als
wir begunnen han. sie spricht das der konig ban hett ein nachgebur, des lant
an syn lant stieß an die syten zu berrone wert, das da was geheißen das wúst
lant; und syn nachgebur was geheißen claudas, und der was herre von bohorges
und von dem land allumb. der claudas was ein konig und was vil gut ritter
und vil wise und was ein verreter und was man des koniges von gaune, das man
nu heißet franckrich. das lant von claudas rych was geheißen wúste, wann
es allein gewústet was von uterpandragone und von aramuonde, der da was
herre von wenigen brytanien, das da hieß hocri zu zunamen. der aramunt
hatt under im gaune und bonewig und alles das lant biß an die marck von alverne
und von galbonie, und solt under im haben das rych von bohorges, wann
claudas engunde es im nicht noch enwolt im dheynen dienst geben, wann er
haßset den konig von gaune. und zu den zyten was gaule underthan zu rome
und gab dar dienst. da enwart nymand konig, er enwúrd darzu erkorne.
da aramunt sah das im claudas wiedersaget syner herschafft mit der romer
gewalt, da bestund er yn mit urlage, und hett zu hilff den konig gaulen und alle
syn macht. da verloß aramunt zum selben urlage viel, das allczu lang werte.
darnach kwam enzu uterpandragona, der konig was zu großen brytanien, und
wart syn man, off das er im hülff syn urlage zu end bringen; und alsus fur er úber
mere, uterpendragone, mit aller syner machte und hort sagen die mere das die
herschafft von galles was gekert gegen claudas, und da er wolt faren gegen
aramuont, die zwuschen im und uterpandragone waren. da ließen sie beyde zuhauff
lauffen uff claudas und enschuompffierten yn zuhant und namen im alles
syn lant und vertrieben yn daruß, und wart das lant allenthalben so zurfuret
das nye keyn steyn off dem andern beleib; wann die statt von bohorges wart
behut fur fure und vor brechenne, wann uterpandragon es gebot, wann er da
geboren wart und gezogen.
darnach zoh uterpandragon zu brytanien der mynren. und da er da gewas
als lang als er wolt, da fur er zu großen brytanien wert uff das konigrich von
logers; wann da fúrwert was es das minre brytanien. da der konig aramunt
was dot und uterpandragon, und da der konig artus hatt das lant alles in synen
handen, da hub sich das urlag groß in brytanien an manger statt, und da urlaget
manig hoh man; und was da der konig artus begunde gewaltig konig zu werden.
nochda enhatt er die koniginne gynovier nicht lang gehabt, und er hatt viel
zu thun an maniger statt.
da erhub claudas sin urlage, das lang beliben was, wann er hatt syn lant
alles erkobert, als schier als der konig was dot, aramons. da hub er an zu urlagen
den konig ban von bonewig, wann syn marck stieß an die syn, wann er
man was gewesen des koniges aramundes, durch den er syn lant hett verlorn
als lang, und der im vil geschadet hatt von den zyten das er was uberwunden
an dem urlage. zu den zyten was kumen von rome ein greve, der was geheißen
anthonies, von hohem prise und von hohem namen, pontes antonies; der qwam
zu hilffe claudas und gab im alle die macht von gaule und von allem land allumbe,
und lieffen off den konig von bonewig und namen im die statt und alles
syn lant biß an ein burgk, die hieß trebe und lag engegen sim lande. sie was so
starck das sie nymant kund gewinnen ane verhungern oder verretterye.
eyns tages gewunnen sin fynd ein syn burgk mit krafft, die naher by der
andern búrg gesehen was dann dry milen, und er fur dar zu beschutenne die burg
und wolt sich darinn thun. da er sah das jhene by ußen yczo darinn waren,
da reyt er in ir here mit synen rittern, der er mangen guten hett, und erselber
hatt gewesen von wúnderlicher hoher ritterschafft. alda schlugen sie viel volckes
im here und machten sie so unmüßig das der sturm aller beleib, und das here fur
alles umb zu bekümern den konig ban und all syn lute; die zu wald waren gelegen
allzu lange, kamen zu pontes anthonio, also das der konig ban und die
sinen so gar uberladen wurden mit fynden das sie yn nicht mochten wiedderstan.
da beliben alle syn gesellen dot und gefangen, biß an dry.
wande als viel rach sich der konig ban das er schlug ponten anthonien
yren herren, und det so viel mit den wapen das er beleib salb vierd off dem felde,
und treib alle die römer hinwegk und jagt sie als ferre das claudas vor yn allen
kam gerant mit großer stolczkeyt. da das der konig ban gesah, da sprach er eyn
rede, die wol gezimpt zu sprechenn eym unerforchten manne:< hai herre gott, yczo
sieh ich myn tötlichen fynt, der mir so manig leytt hatt gethan. herre gott, gebe
huot das ich yn zu tode muß erschlagen! ai herre got, nuo gebe das ich mit im ersterbe
ee er mir mit dem libe entgee, wann dann were alles myn leyt gesenfftert!>
da stachen sie beyde zuhauff, und der konig ban stach yn darnyder so
freischlich das all sin lút wonten das er dott were, und der konig fur zuhant
dannen und was fro und wonde das gott syn gebete hett gehört; und reyt bald
biß er kam zu treb, und biß an den vierden tag wart die burgk gewuonnen da
claudas fur geseßen was. und darnach des abendes kam der konig ban zu trebe
inn; und da er wúst das er nit dot was, da was er vil unfro inn sym herczen,
das die ruw nymer ußer sym herczen kam, als es darnach vil wol schyn wart.
claudas saß vor trebe manchen tag, und der konig ban besante sich allenthalben
und zu dem konig artus. der hatt aber so vil zu thun in mange wise das
er sich nit getorst underwinden andere dinge. und der konig bohort syn bruder,
der im viel geholffen het, der lag dotsiech, und alle tag teglichen furen die futerer
durch sin lant, wann sin marck und die marck von bonewig stießen zuhauff
gegen trebes wert.
da claudas sah das er die burgk nit licht kunt gewinnen, da nam er ein
gesprech geyn dem konig ban, und gaben beyde sicherheit mit fried zu farn und
zu komen. der konig ban kam zu dem tag selb dritt und nicht me. und der eyn
von den zweyn was sin truchseß, und der ander was ein ritter. also glich kam
claudas selb drytt on me lúte, und der tag was gemacht vor der porten der burg.
die burg was hoh gelegen und was unden gelochet und was hart gäch und múlich
offzugene. da der konig ban gesah den konig claudas und er yn wiedder und sie
waren genehett, da macht der konig claudas sin clag groß das im was erschlagen
ponton antonies. da clagt der konig ban das er im sin lant hett genomen zu
unrecht. da sprach der konig claudas:< ich nem es uch nit umb keynerley sach
die ir mir ye gedaten, noch umb keyne mißedatt noch durch dheynen haß, wann
ich thuns umb den konig artus den ir zu herren habt, wann syn vatter uterpandragon
hatt mich enterbet. ich sol uch machen ein gut teiding: geweltiget mich
der burg, und ich geb sie uch wiedder off solch rede das ir zuhant werdent myn
man und alles uwer lant habent von mir zu lehen.>
< des enthun ich nit>, sprach der konig ban,< ich wurd meyneydig wiedder
den konig artus, des man ich bin zu dienst.>< so wil ich uch sagen was ir sollent
thun>, sprach konig claudas,< sendent hinweg zum konig artus das er uch zu
hilff stand in dißen vierczig tagen; und ob er uch nit wil helffen, gebent mir die
burgk uff und werdent myn man von uwerm land! so mach ich uch rych von
großen lehen.> da sprach der konig ban, er wolt sich des beraten und wolt es
im antworten des nehsten tages oder enbieten was er da mit thun wolt, eintweder
offgeben oder laßen.
da schied der konig ban dannen, und sin truochses was ein wenig verliben
hindann( da claudas mit im sprachet). da sprach claudas zu dem truchses:
< truchses, ich weiß wol das dirre unselig ist und ein unglúckig mensch, wann
vom konig artus gewinnet er nymer hilff und muoß alles verliesen mit ungewißem
beyten. nu ist mir vil leyt das ir sint mit solchem man der uch keyn gut mag
gethun, wann manch tugent ist mir von uch gesagt, und darumb ratt ich uch
das ir mit mir weset; und wißent was ich uch wil thun: ich wil uch geloben mit
myner truwe das ich uch wil geben diß rych alles, wann ich es gewinne, und ir
solt syn herre alles myns guots. und muß ich uch vahen mit gewalt, das ist mir
leytt, wann ich muß uch vil ungemachs thun, wann ich han es gesworn off den
heiligen, wer in dißem urlag mit gewalt wirt gefangen, er werd in behaltniß geleytt
da er númmer uß kuome, oder er werd erschlagen.>
so viel hatten sie zuhauff gerett das der truchseße im sichert zu helffen sin
macht, one zu verraten synen herren noch zu verkauffen. und claudas sichert
im zuhant, als schier als trebe wúrd gewuonnen, das er im das lant wolt offgeben,
und er solt wiedder werden syn man.
da schieden sie zwen, und claudas fur wiedder zu synen luten. und der
truchses fur wiedder zu trebe und sprach zu dem konig ban das claudas vil
mit im hett geredet, das er vil gern wer syn frunt.< was redest du das?> sprach
der konig ban.< was herre>, sprach er,< ich ratt uch wol das irselb farent zu dem
konig artus und bietent yn gnade, wann uwer burgk wirt wol behuot biß ir wiedder
koment.> da ging der konig zu der koniginn und sagt ir wie yn claudas hett
gebetten syn burgk offzugeben,< so mach er mich wiedder der burg geweltig und
alles myns landes. wann ich enweiß yn so getruw nicht, gebe ich myn burgk off
und myn lant, das er mirs ymer wiedder gegebe. und ich muß im morn antwurten
was ich darumb wöl thun, wann er eyschett mir das ich sende zu mym
herren dem konig artus, und er gitt mir frist vierczig tag, ob er mir nicht wol
helffen in den vierczig tagen, das ich yn gewaltig thu myner burg.> die koniginne
entsaß sere enterbniß und riet im das er also dete,< wann>, sprach sie,< so uch der
konig artus abegeet, wer mag uch dann ymmer me gehelffen?>
< frauwe>, sprach er,< duncket uch dann dirre ratt gut, so wil ich yn gern
thun, und wißt ir was ich me thun wil? ich wil selb farn zu mym herren dem
konig artus und wil yn bitten gnad von myner enterbniß. ich hoffen das ich
yn me soll erbarmen, dann ob ich da nit enwere, als er mich daselbs siecht.
sante ich im andern botten, er gleubet im licht als wol nicht, wann nymanne ist
als gut zu gleuben böser mere als jhenem der selb da von zeugen bringt. nu
bereytent uch schier, wann ir mußent selb mit mir, wir ensollen anders nymans
mit uns furen dann unsern suone und einen knecht der uns dienen sol, wann ich
wen wol das wir unsern herren den konig sollen sere erbarmen, als er unsern
großen ruwen ersicht. und wißent das wir noch hint müßen off den weg, und
suchent uns allen den schacz den wir han, und all die schonheit und all die silbrin
vaß und guldin die wir hant. die solt ir thun in myn großen suomschryn, wann
ich nit enweiß wies mit myner burg kuom ee ich wiedder kere, wann ich ließ uch
umb keynerleyslahte gut mit sorgen oder mit engsten. ich ensprichs darumb
doch nit das keyn man die burgk mit gewalt gewinnen mög; wann nymant kan
sich behuten vor verretery.>
also als der konig vor sprach, also dett die konigin. da sieß da alles hatt
bereyt, da sagt sieß dem konig. da kose der konig under allen synen knechten
eynen dem er allerbast getruwet, und sagt im das er seh das im nichts gebrest
an sim roß, wann er must zuhant ryten. der knecht mynnet sere synen herren
und det schier syn gebott. er hett das roß groß und starck und wol gande und
was von allen dingen wol bereytt. da ging der konig zu synem truchseßen und
saget im allen synen willen, wie er wolt farn zu des konig artus hoff.< ich getruw
uch wol>, sprach er,< fur alle manne, wann ir sint mir ye und ye lieb gewesen.
nu bevelhe ich uch zu gottes truwen myn burgk zu behúten als myn
hercz in mym libe, und morn solt ir sprechen zum konig claudas das ich hab
gesant an myn herren den konig artus, und ir solt im dienen nach synem willen,
und saget im: enhabe ich keyn hilff von mym herren konig artus in dißen vierczig
tagen, so thu ich yn gewaltig der burgk nach sym willen. und hútent
wol das er myner fert icht wißse, wann er solt wenig achten off das ich hinder
mir han gelaßen!>
< herre>, sprach der mörder,< ensorget nicht, wann ich sol uch das wol bewarn!>
des abends ging der konig bezytt schlaffen, wann die nacht kurcz warn,
wann es was zu halbem augst eins fritages zu abent. der konig was in großen
angsten von dem weg den er hatt zu farn, wann es ging im an syn ere. da stund
er off vor tag dry milen und die pfert wurden gesattelt und alles wart bereyt.
da bevalh er gott synen truchseßen und darnach all syn lút. da reyt der konig
uber eyn cleyn brúcken, die von hurden was gemacht, die ging uber ein cleyn
bach, die under der burgk floß, und die burgk was nicht beseßen dann einhalb;
und da sie allermeyst beseßsen was, das was ferrer dann man mit einem bogen
geschießen möcht zu dry malen, wann zu lande wert was es alles ein gebirg und
ein tieff tal und vil böß zuzukomen. und anderhalben gegen dem waßer wert
enmocht man sie nit besiczen, wann es was eyn tieff mere und breyt, und da
ging nit me weges zu dann eyn cleyn pfedelin sere schmal, und was wol zweyer
mylen langk.
aldenselben weg reyt der konig uß und die koniginn uff zweyn pferden
sanfft gande und schon, und ein knecht mit yn der wol kunde dienen. der furt
das kint vor im in eyner wiegen. der konig det mit im lauffen eynen garczun
der furt mit ein roß von hohem prise, und der knecht furt im synen schilt, und der
garczun saß off das roß und treib vor im ein seymer und furt sins herren glene
in der hant; die sömer warn geladen mit schönheit und mit guldinen vaßen und
mit silberin und mit großem schacze. und der konig hatt an synen halßberg und
sin hosen und syn rytkappen daruber und reyt zu allerhinderst; und so lang
rytten sie das sie kamen uß dem gebrúche und kamen in eynen walt. da sie wol
zwo myln in den walt hetten geritten, da kamen sie in ein schön lant, da hien
der konig dick komen was. so ferre reyt der konig und sin gesellschafft das er
kam off einen lac, der stund an dem ingange von dem lande an eim hohen reyn,
daroff man alles das lant mocht beschauwen; da was es schön tag an der
morgenstunde.
da sprach der konig, er wolt alda beyten biß das der tag liechter wurd. da erbeizt
er von sym pferd und ging den berg oben schauwen ob er von dannen kúnde
syn burgk gesehen, die er mynnete vor all syn ander burg. auch ducht yn das
in aller der welt kein so guote enwere. so lang beytet der konig das der tag clare
wart, und saß off syn roß und ließ die koniginn und ir geselschafft uff dem lac,
der vil groß was.
der lack was von heidenischen zytten geheißen dyanen lak. dyana was
koniginn zu sicilien by virgilius gezyten, der guot auctor was. da hielten sie die
ungleubigen lut fur ein göttin. es enwart nye frauw die also sere mynnet gejegcz
zu wald als sie det. der walt ging vor all die felde von gaune, und all tag wolt sie
darinn jagen; darumb hießen sie die unglaubigen die göttin von dem walde.
das was ein der lustigste walt von kleynen brytanien, wann er was nicht wann
zehen engelscher mylen langk und siebener breyt, und er was genant der walt in
dem tal. der konig ban was off den bergk gestanden, wann er begeret sere die
burgk zu sehen die im als lieb was. - nu mußen wir laßen beliben die rede von
dem konig und sprechen furbas von dem truchseßen, wie er dethe.
also spricht die rede furbas: als schier als der konig ban gescheiden was
von syner burg zu trebe, dem truchseßsen was nit vergeßsen wie er und
claudas gelobet hetten. er hub sich ußerm tor zu claudas und sagt im:< herre
claudas, ich bring dir guote mere, das nye manne syn ding so recht kamen; wollent
ir mir leisten das ir mir gelobet hant, so mögent ir zuhant die burgk gewinnen
on alle wiedderzal.>< wie möcht das gsyn>, sprach claudas,< wo ist dann der konig
ban?>< werlich>, sprach er,< der konig hatt die burg gelaßen, er und myn frauw
und ein knecht, und nit me lute hant sie mit yn und sint hinweg zu dem konig
artus.>< nu gib mir off die burg!> sprach claudas,< ich wil dir sie wiedder off geben
zu lehen und alles das lant darumb; und diß sol geschehen an suonnentag so man
gesinget, da alle myn man by sint.>
da wart der truchses sere fro und sagt im wiedder:< herre, ich fare wiedder
und entschließen uch alle die porten und sagen das wir fried haben und das sie
allsampt ruogen, wann sie hant groß ungemach geduldet mit húten der burg.
als ir in der burg sint, ir und all uwer lút, so solt ir zu dem festesten thurn faren
zu allererst, so mogent ir die burg gewinnen on wiedderzale!> alsus sprach
der verreter zu claudas und reyt wiedder zur burg. als er darinn kam, da begegent
im ein ritter, der des konigs bans pate was, der ein sere stolcz man was;
der huot alle die nacht der burgk gewapent. da er sah das der truchses von ußen
kam herrinn geritten, da fragt er yn wannen er qweme und warumb er uß wer geritten
zu der zytt.< ich kum von claudas>, sprach der verreter,< und han gewunnen
einen fried mym herren dem konig, und claudas hatt yn gemacht.> da der ritter
das gehort, da begunde im syn hercz zu bydemmen und er hett große sorg vor
verretniß. da sprach er alsus:< werlich herre truchses, zu dirre zytt spúlget
nymand zu machen friede mit synen dötigen finden der mit truwen wil werben.>
< wie>, sprach der truchses,< hant ir mich dann vor ungetrúwe?>< gott behut
uch da vor>, sprach der ritter, der was genant banin,< das ir uns dheyne hant
gethan noch fúrbas enmúßent thun!> also vil sprach der ritter und vil me het
gethan, hett er wol getörst, wann der truchses het wol die macht das er yn hett
getödet. da ließ er diße rede bliben.
da sprach der truchses alle die fried wolten han, das der friede steet were
gemachet und gut, und det alles das volck schlaffen gan, wann sie waren sere múd.
das volck was geheißen schlaffen gan. aber banin den ging keyn schlaffen an,
der ging vil stille uff eynen cleynen thorn stan warten was das volck schaffen
wolt da ußen, und ob ymant die porte off thete geyn yn. aber des was er betrogen,
die porten waren unbeschlossen gelaßen, und da er sich umbsah, da sah er zwenczig
ritter komen, die all ir helme off ir heubt hetten gebunden; nach den kamen aber
zwenczig. also kamen sie alle by zwenczigen yn geritten so lang biß ir zweyhundert
wart. da wart er wol geware das die statt verraten was, und ging hernyder
von dem thorn und rieff mit hoher stymm:< verraten, verraten!> nochdann
enwolde er niht das die porten wern entschloßsen. er schrey lut uber alle
die burgk, und die von innen lieffen zu yren wapen, wann sie waren one hut.
da ranten claudas ritter innerhalb der ersten porten. da banin das gesah, da
macht er so groß unfreude das er sinselbs wande darben, und macht sich zu
yn hinfür und stach den ersten so sere durch den schilt und durch den halßberg
und durch den lip das er under das roß sturczt und dot lag off der erden. da ranten
sie all off yne zu roßse und zu fußen. da er gesah das es also was, da ducht yn,
were er off dem meysten thorn, das er die burgk wol behielt, und macht sich
darwert. ee er darwert kunde komen, was er druo mal darnyder gestochen, wann
sie waren all zu roß und er zu fuß. da lieff er uff der mure so ferre das er fur die
thúr kam von dem thorn, der groß und vest was, und hub nach im ein groß uffgend
brucken. da fand er dainn die knecht die des thorns huten, und eyner det die
thúr bald off gein im. da was im gevolget ein teyl von claudas rittern uff der
muren umbhin und wolten yn vahen. da sie sahen das sie syn nit kunten gewinnen,
da kerten sie wiedder zu den andern, die hatten den mynren thorn gewunnen.
da wart das geschrey so groß under yn, ach herre got von hymmel,
ob es hett geduonret, man enkunde in der burg nit hann gehöret.
zu dem geschrey und zu den nuwen meren kam ußgesprungen der truchses
und wolt sich weren als er nichts darumb enwúst, und begunde synen herren vil
sere zu clagene. und banin, der off dem großen thorn was, sah hernyder und rieff
mit hoher stymm:< ay diep, mörder, das hant ir uns alles gemacht! ir hant verraten
uwern rechten herren, der uch von nicht zu eim großen herren hatt gemacht!
ir hant im genomen alle die hoffnunge da mit er sin lant solt behalten, wann denselben
lon múßent ir enpfahen als judas enpfing, der unsern herren verriet allkußende,
der komen was off ertrich yn zu behalten und alle súnder. warumb
wart ir an im nicht verliben? ir hant wol judas werck gethan!>
also sprach banin vom thorn hernyder zu dem verreter; da was die burgk
allesampt gewunnen biß an den großen thorn; wann ein ding was claudas zorn,
das eyner syner manne fuer hett geworffen an die statt, und waren alle die schönen
húser verbrant und alles das guot das darinn was. darnach werten sich sere die
off dem thorn, der waren vier man, die dry waren knappen, und banin was der
vierd, und werten sich sere wiedder so vil lút.
des dritten tages det claudas eynen phedeler stellen zu dem thorne und det
darzu werffen. sie weren aber des werffens wol entstanden, hetten sie spise gnug
gehabt; nochdann werten sie sich freißlich sere, und banin vor den andern dote
vil claudas volcks mit scharpffen stecken und mit viereckechten steynen, die er
schoß under sie. so sere werte sich banin das sichs alle die welt wundert. das
fragt claudas were er were. da man in im nante und er horte sagen von syner
großen tugend, da sprach er, hett er eynen so frumen ritter und der im so getruw
were, er wer im lieber dann sinselbs lip. dwil sie keyn spise hatten, da behielten
sie den thorn dri tage; da begunden sie sich umb die spise zu engstene, wann
der hunger det yn wee.
da geschah des dritten nachtes ein abenture das sie fingen in eim loch von
dem thorn eyn úllen, wann andere vogel waren da nicht, wann die wurff von dem
werck hetten sie alle gestöret. des erferten sich sere die inn dem thurne waren, das
die muren so gerissen was und locherechte von den wurffen. da rieff claudas
hininn zu banin und sprach zu im:
< banin, gib dich off, wann du macht alsus dich nit lang behalten, ich wil
dir roß und wapen gnug geben und dine kost, wie ferre du faren wilt! und wilt
du mit mir beliben, so mir got helff und alle die heiligen die in den kirchen rasten> -
und recket sin hant zu der kirchen wert -,< ich wil dir me liebes thun dann allen
den rittern die ich han, und solt mir lieber syn durch din große trúw!> also bat
yn claudas manige stunt. eins tags antwurt er im als ein unfro man, der sere befangen
was mit engsten:< herre claudas, herre claudas, ir sint wol wißen furwar,
als ich mich off sol geben uch oder dheym andern man, ee sol ich so groß
not haben das mir das nymant verwißen mag mit mynen schulden als eim verreter!>
so lang behielt sich banin im thorne das er kranck wart im thorn vor
hunger und syn gesellen. und alle tag teglich batt yn claudas das er sich off
gebe, wann ern vil gern hett zu synen handen, wann er mynnet yn sere in synem
herczen umb die groß tugent und umb die groß kunheit die er teglich an im sah.
da banin sah das er also nicht lang mocht geleben on eßsen und den großen
wúrfen wiedderstan von dem pfedeler, der sie so sere gestormet hett, da begund
er groß unfreude zu machen. und sin gesellen, die vil nahe hungers dot waren,
die sprachen zu im das er die burg offgebe. da sprach er wiedder zu yn:< nu
erverent uch nicht, ich muß den thorn offgeben, wann das wirt so mit großen eren
gethan das uns das nymands mag verwißen. als den man not angeet, so steet
im wol wie er sin ding thu mit eren.>
denselben tag sprach claudas zu im und fragt yn ob er den thorn wolt hiengeben
oder behalten.< herre>, sprach er,< ich han mich des wol beraten mit
mynen gesellen; sie wollen und ratent das wir den thorn behaltent, wann wir hant
keyn sorg vor dheynem wercke das man darczu gestellen mag anders dan vor
huonger. nu wil ich des me off mich nemen. ich han mich also beraten das ich
uch dißen thorn wil offgeben, ich und myn gesellen, wann mich duncket das ich
yn dheyme frúmern man noch dheynem beßern mocht offgeben, und solt uns mit
uch behalten und mußet ir uch des underwinden, und mußent uns des sicher
thun das ir uns solt helffen wiedder alle man und solt uns helffen des rechten
gegen allen lúten, off solch vorworte, ob dheyn man uff uns clage, wir haben im
unrecht gethan, wir wollen des vor uch zu recht stan, und han wir off dheynen
der uwern icht zu sprechen, das ir uns da von riechtet.> alles das da gesprochen
wart gelobte claudas zu thuon, und thet die heiligen holn das er des geschwúre
zu behalten. da kam banin uß und syn gesellschafft. als schier als sie hernyder
kamen, dett claudas syn knappen off den thorn und deth banin groß ere und
mynnet yn sere in sym herczen, wann er große kunheit und manige frömkeyt
an im hatt gesehen.
an dem dritten tag kam der truchseß fur und hiesch das im gelobet was.
und claudas sprach, er deth es gern, und er hett es doch gern gelenget. so vil
wart da geredet das banin verstunt was des dinges was und warumb sie redeten.
da ging er zu claudas, alda er stund under synen mannen, und sprach alsus:
< herre claudas, ich han mich uch offgegeben also das mir hie keyn unrecht
geschee; wann haltent mich zu recht als ir gelobet hant, ob ich uff keynen uwern
man icht zu fordern han oder er off mich, das ir uns beyde zu recht haltent!>
da sprach claudas, das wolt er gern thun.
< herre richter, nu bitt ich uch durch rechtes willen das ir mich haltent zu
recht und riechtent mir von dem truchßessen der hie vor uch steet, und thunt
im als man von recht thun soll eim falschen verreter, der meyneydig ist wiedder
gott und wiedder synen rechten herren; wil er icht darwiedder sprechen, ich wil
es ware machen zuhant mit mynem libe uff dem synem, zu welchem tag irs uns
machen wolt.>< hörent ir, herre truchses, was dißer ritter wiedder uch sprichet?
so were ich sere betrogen, ließ ich myn ere und myn gut an uch, und ir mich dann
verrietent.>< herre>, sprach der truchseße,< dheyn so gebryset ritter noch so hoch
enist in dißer welt nicht, wolt er uff mich bezúgen das ich ye keyn verretniß zu
uch wert gethete, ich endete es yn liegen.>
< her konig, des wil ich vollen sprechen>, sprach banin,< des geben ich uch
mynen hentschuch, das ich es wil bezugen off synen lip mit dem mynen das ich
han gesehen und gehort das er synen gerechten herren verriet.> da hort claudas
ein dinck das im lieb was, wann er haßset ynselbs sere umb die verreterye die
er hett gethan, und er frauwt sich sere das er fant recht ursach im zu versagen
die groß ere die er im gelobt hett. da fraget er yn was er darzu antworten wolt.
da sprach der truchseß:< herre, darzu ratent mirselb, wann dißer haßset mich
sere durch uwern willen, und durch anders dheyn sach spricht er mich an.>< darzu
wil ich uch raten>, sprach claudas,< sint ir unschuldig, so wert uch sere, wann ir
ensint nit krancker dann er sy, noch mynner libes, ir sint auch als gut ritter
geheißen als er ist. sint ir unschuldig, so sint des sicher das ir uch sin wol erweret,
wann het er mich also beruoffet als er uch hatt, ich múst mich syn erweren! und
thete ich des nicht, so hett ich úmmer myn ere verlorn. ir solt wol wißen das ir
nymands dörffent han dann syn eynes libes. enwert ir uch auch nit, so sint ir
werlich ein verreter.> so vil sprach er im zu das ir ytwiedder synen hantschuch
gab claudas in syn hant zu eim urkund das sie beyd fechten wolten. da sprach
claudas:< herre truchses, ich wond biß yczo das ir getruw weret, wann der konig
ban saget mir das ir getrú wert. koment herre zu mir, ich wil uch offgeben alles
das lant von bonewig, als ich uch gelobet han, biß an das in den wúnstungen begriffen
ist! das enwil ichn ymand off zu lehen geben. mogent ir uch des erweren
des uch banin angesprochen hatt, so wil ich das ir myn man werdent und thúnt
mir myn recht da von. mag ers aber off uch bewern, ich gelob im alles das lant
uffzugeben, das er myn getruwer man da von werde.> alsus gab claudas dem
truchseßen das lant uff von bonewig, das er synen eydt nit wolt brechen den er
gethan hatt; auch gedacht er wol das ers nit lang solt behalten, wann er wúst
banin stolcz und kúne und auch getruw. was sol des me? an dem vierden tag
kamen sie zuhauff zu fechtenne in eyn wieß in dem land zu bonewig zwúschen
loire und arsie. an derselben stat schlug banin dem truchseßen das heubet
abe. da bott claudas im das lant offzugeben zu lehen und zu erbe. da sprach
banin:< herre, ich nim es off also das es myn sy als lang als ich wil und nit lenger,
wann myn gemut ist also das ich mit uch nit wil verliben, und bitt uch urlobs vor
allen uwern mannen. wann gott sy es gelobet, ich han geendet das ich von uch
kein lant enpfahen wil, were es auch das best lant das ye wart, da ir mich mit
mochtet gezwingen. ich enmocht uch dann auch underwilen gemögen als mir
fuget, wann myn hercz, das mich meystert, sagt mir also, und ob gott wil, ich wil
es auch also vollenbringen nach myner macht.>
da banin hinweg fur, das was claudas vil zorn, wann er stunt sere darnach
mit allem synem fliß das er mit im verliben were, wann er engesah nye so getrúwen
ritter mit synen augen. - alhie laßen wir die rede von banin und von hern claudas
verliben und sprechen fúrter von dem konig ban und von der koniginne sim
wybe, des wir lang geschwiegen hann. nuo sollen wir sagen wie im geschah.
diße rede spricht das der konig ban ist off eynen hohen felß gegangen zu
sehen syne burgk die im so lieb was; und der tag begunde sere zu lúchten, so sah
er die mure wiß blicken und den hohen thurn und das lant allumb. da er ein
kleyn wil dar gesah, da sah er ein starcken rauch in der burg off geen, und in
eyner kurczen wil sah er die flammen allenthalben usß schlahen, und uber ein
cleyn wil sah er die großen säle darnyder fallen und die kirchen und alles das groß
gestifft und sah die flammen freischlich gein hymel schlagen, das der lufft und die
wolcken rot wurden als ein flamme und das lant allumb erlúcht von dem fure.
der konig ban sah syn burg brinnen, die er lieb hett fur alle syn búrgk,
wann die burg was syn trost, das er alles syn lant da mit solt erkobern; und er
sah das sie verlorn was die syn trost was. da enkund er nit gedencken was yn
möcht getrösten, wann er wúst sichselben alt und zurbrochen, und sin kint was
cleyn und jungk und enmocht im keyn hilff gethun. die koniginne was ein jünge
frauw und sanfft gezogen, wann sie was ein hohe frauw von des konig davids
geschlecht; und erbarmet yn das die koniginne und sin kint durch armut musten
rumen das lant, und das sie under ungeschlechten luten músten wonen und under
mengerslachte lút wandeln, und erselber múst syn arm in synem alter, der so
unerforcht was und so rich was gewesen ye und ye, und der so groß gesellschafft
geminnet hett und frolich gesinde so lieb hett, diewil er mocht.
dem konig gedacht wol aller guten ding und leyt sie alle fur syn augen.
da ers alles recht gebrúfet, da kam im ein so groß ruw zu herczen geschlagen das
im die trehen zun augen ußsprungen und syn hercz bewegt wart in sym libe, und
viel darnyder in unmacht von sym roß so sere das im syn halß nah was gebrochen,
also das im zum munde und zur nasen und zu den oren das rott bluot uß brach.
lang wil lag der konig unversunnen. da er da wiedder kam und mechtig
wart, da sah er zu hymmel wert und sprach als er mocht:< eya herre gott, gnad!
ich lobe dich, herre gott, alles dynes willens. zu allererst lob ich dich myner
großen armuot, das ich in mynem alter in armut bin gevallen. du mecht dich off
ertrich arm, herre, durch unsern willen. dwil ich off ertrich on sunde nit enmocht
gewesen, des bitt ich dich gnad, herre, wann ich weiß wol das ich zu mym ende
komen bin. süßer vatter, der mich mit dynem blut hast erlöset, enpfahe den
geist den du mir gebest, herre, an dißem jungsten tag, wann es mym ende nahet,
und enpfahe mich als eynen man der dir vergicht der großen burden syner súnde,
die so groß sint und so freyßsam das ich ir dheyne zal enweiß. und ob der lip
hatt mißsethan uff ertrich, da nymant on sunde mag geleben, herre, das múßestu
also hiennemen, das die arme sele nit ewiglich verdampnet sy. herre vatter von
hymelrich, erbarme dich uber myn armes wip, die von hohem geschlecht komen
ist, die ir verordent hett in das rych der aventúren, uff das uwer name darmit
solt werden gehohet. herre, nu beratent die armen unberaten aleine, die ye
und ye uwer geburt so sere hatt gemynnet und uwern heiligen namen und uwer
gebot hatt so wol behalten zu allen zyten. gedencke, herre, mynes armen kindes,
das so fruo ein weise muß werden, wann du bist der weysen vatter!> da der konig
ban allen synen willen hatt gesprochen, da sah er off zu hymel wert und schlug
vor syn hercz und weynt syn sunde vor unserm herren gott und brach dru kit
grases in die ere der heyligen dryvaltikeit unsers herren des heiligen cristes.
da wart im das hercz so unfro umb syn frauwen und umb syn kint das er sin
sprach alle verlore, und verging im syn gesuntheyt; da strackt er sich so sere das
im all syn adern brachen in sym lib, und sin hercz zurbrach von ruwen und lag
dot, sin hende in cruczwise gestrecket uff syn brust, die ein uber die andern,
und die augen zu hymel und das heubt offwert gekeret, als ein tode zu recht sol
ligen. sin roß wart erfert von dem falle den er viel, und lieff den tale nyder von
der höhe zu den andern pferden. da die koniginne das roß sah komen gelauffen,
da sprach sie zu dem schiltknecht der mit yn komen was, das er das roß fienge.
der schiltknecht fing das roß und lieff bald off die höhe und fand den konig dot
ligen off der erden. da er sah das syn herre der konig dot lag, da gab er eynen so
großen schrey das yn die koniginn hort und erschrack so sere das sie das kint
ließ ligen vor den pferden, und schurczt ir cleyder off und lieff uff die höhen und
fant den knecht ligen off dem konig, und macht den grosten jamer der ie gehört
wart. da die konigin yren herren dot sah, da viel sie in onmacht uff yn und
macht großen jamer und clagte sere ir groß leyt. sie raufft ir hare, das wiß und
schön was und langk, und reiß ir cleyder und warff sie von ir und zurkramp und
zurkraczt ir antlicz, das schon was, das ir das bluot den hals nyder ranne, der wiß
was als der schne, und vermuonte irs herren großen tugende und syner großen
byderbkeit, und schrey so lut das bergk und tale und der felse wiedder halle.
so vil weynt die koniginne das sie nit me enmocht und so múde wart großes
ruwen das sie nicht me mocht gesprechen, und vil wiedder in unmacht mange
lange stund. da sie wiedder qwam von der unmechte, da stalte sie großen jamer
und ermante mange stund irs herren frumkeit und syn große gúte. darnach
clagte sie yrn großen schaden den sie hett, und clagt und weynt ußermaßen sere
und sprach, ir were der dot lieber dann das leben, und schalt den dot das er sie so
lang vermeyde. als sie lang großen jamer gemacht hett, da gedacht ir wie ir
kint was bliben ligen vor der pferd fuß, und gedacht das es die pferd zu tode getreten
hetten, und gab eynen schrey so sie allerlutest mocht, und sprang uff
als ein mensch das von synnen ist komen, und lieff dar da sie das kint gelaßen
hett, und forcht sere das es dot were, das sie zuhant nyder viel in onmacht, ee
sie von der hohe hinab kam. uber ein lang wil, da sie zu irselber kam, da sprang
sie off und lieff bald die höhe nyder, alle zurißen und alle zuraufft ir harre,
das sere schön was. da sie by die pferd kam die off dem lack waren verliben,
da sah sie yren sun ußer der wiegen gebunden, und sah wo yne ein jungfrauw
hatt an ir schoß allnacket und truckt yn dick an sich sußiclich zwúschen ir
brust und kußt yn an synen munt und in syn augen manige stunt. sie enhett nit
unrecht, wann es was das schönst kint das ie keyn man mit synen augen gesah.
diß was an eyner morgenstunde die sere kalt was, es enwas auch nit ferre
off den tag. da sprach die konigin zu der jungfrauwen:< schöne jungfrauw, durch
gott laßet mir das kint! wann von dißem tag fúrwert stet im manig armut und
manig ruwe zu habende, wann es hut ein armer weise ist worden synes vaters
und synes großen gutes, und alle freud und alles gemach hat es hut verlorn.>
was die koniginne sprach, die jungfrauw sprach ein wort nicht; und da sie
sah das die frauwe zu ir kam, da stund sie off mit dem kinde und ging off den
lac und saczte ir fuß zusamen und sprang mit dem kinde hininn. da die konigin
ir kint gesah in dem lac, da viel sie zuhant in unmacht. und da sie zu irselber
kam, da ensah sie noch enhort ir kint. da macht sie so großen jamer das nye
keyn man merern jamer endörfft gesehen, da wolt sie nach gesprungen sin in
den lac, wann das sie der knapp hielt mit gewalt, der mit ir komen was und hett
den konig dot gelaßen off dem berg. und er wond wol das sie sich selb solt döten
von großem jamer den sie machte.
den ruwen und den jamer, den die koniginne macht, ist unmúglich yemant
zu sagen. zu der stunt da kam von innen aldar ein ebtißinne und zwo nuonnen
mit ir und ein kappelan und ein converse und zwen knappen. da sie die frauwen
so jemerlich sahen gebaren, da erbarmet es sie sere, und furen zu ir und sprachen:
< frauw, got gebe uch große freude!> da sprach die konigin:< werlich frauw,
des bedorfft ich gar wol, wann ich ein das unberatest mensch bin das in der welt
lebet; wann ich han hut an dißem tag groß ere und freud und gut verlorn, des ich
dick gnug hann gehabt.>< eya schone frauw!> sprach die ebteßin, die sah wol das
sie ein schöne frauw was, und fraget sie wer sie were.< so helff mir gott>, sprach
die koniginn,< uch endarff nit viel ruchen wer ich sy zu dißer stunden, wann so
vil das ich allzulang leben, das ruwet mich sere.> da besah sie der cappelan und
sprach zu der ebtißinn:< werlich frauw, mich duncket wie es myn frauw die koniginn
sy.> da begund die ebtißinn sere weynen und sprach:< durch gott, frauw,
sagent mir ob irs sint myn frauw die koniginne!> da viel die koniginne zuhant
in unmacht. da sie wiedder zu irselber kam, da sprach die ebtißinn:< durch gott,
frauw, enhelet mirs nit, wann ich wol weiß das irs myn frauw die koniginn
sint!>< werlich das ist war, liebe frauw, das ich wol mag heißen die ruwig koniginn.>
dannen von, das sie irselber dißen namen gab, ist diß mere geheißen an
dem anegenge< das mere von der koniginne mit den großen ruwen>. da sprach sie
wiedder zu der ebtißin:< frauw, durch gott were ich sie, so macht allezuhant
uß mir ein nunnen, wann ich enbegerte nie kein ding also sere!>< das wil ich vil
gern thun; sagent mir zum ersten wie es uch kumen sy!> da saget ir die koniginne
was ir wiedderfarn was, von dem anbeginne biß an das end, wie sie
ir lant verlorn hatte und ir herre der konig tot lege uff der höhe, und wie der tufel
komen were in einer jungfrauwen glichniß und sprung mit yrme kinde in den lac.
da begund die ebtißin fragen wie der konig tot verlibe. da sprach die frauw,
sie enwúst es selbs nit wie. da sprach die ebtißinn:< ich wene, liebe frauwe,
das er vor leide dot sy, wann sin gute burg trebe verbrant ist.>< oi liebe frauw,
ist trebe verbrant?>< ja es werlich, frauwe, ich wonde das irs wol westet.>
< neyn ich, vil liebn, ich enwúst es nit. nu weiß ich wol das er vor leide starb
da er sie brinnen sah. nu weiß got wol das ich nit me by der welt wil verliben.
durch gott, frauw, nuo wilent mich zuhant und heißent nemen groß gut das wir
herre bracht hant, golt, silberin vaß und guldin und groß schonheit; da mit
thúnd alhie machen ein kirchen, da man alle tag teglichen ein meße inn sing
úmmer mer myns herren sele zu trost!>< frauw>, sprach die ebtißin,< ir enwißent
nit wie starck ein ding es ist orden zu behalten. es ist dem lib allzu groß arbeit
und groß sorg zu der selen. ir solt zu allererst mit uns farn inn unser closter
und solt frauw uber uns alle syn, als es wol recht ist, wann myns herren des
koniges vorfarn machten unser closter und stifftens zu allererst.>
< durch got, frauw>, sprach die koniginne,< und durch uwer sele willen bitt
ich uch das ir mich zuhant enpfahent und machent mich zu nonnen, wann mich
enlustet mit der welt nicht zu syn, auch endarff myn die welt nit me. enwollent
irs aber nicht enthun, so muß ich in dißem wald irre gan als ein unselige creatur;
so verließ ich licht lib und sele.>< frauw, sitt das es nuo syn muß, so lobet unsern
herren got das er úch ye den willen gab! und wir sins auch sere fro das uns gott
ye so hoher koniginn gesellschafft geben wolt.> alda zuhant wurden der koniginne
ir schönen zöpff abgeschnitten von irm schone heubt.
zuhant det die ebtißinn kleider bringen und wilet sie zuhant off der stat.
da der knapp syn frauw gewilet sah, da sprach er das er by der welt nicht me
verliben wolt, sittherre das syn frauw daruß were. da enpfing die ebtißinn den
knecht zu bruder und dete im geistlich cleyder ane an derselben statt. da namen
sie den konig off der höhe da er dot lag, und trugen yn zu dem closter das da
by nah gewesen was, und begingen sin begrebde als man zu recht eynes koniges
sol thun. und mit großen eren wart er in dem closter begraben; und an derselben
statt da er dot bleib wart zuhant ein herlich kirch gemacht fur sin sele,
darinn manig schön dinst wart gethan unserm herren von hymelrich. da die
kirch wart gewihet, da trug man den konig aldar; und die koniginn fur aldar
selb dritte nunnen und zwen cappellan und zwen bruder. die koniginn hett einen
sitten: wann sie von der kirchen kam und meß was gesungen, so ging sie off den lac
da zugegen da die jungfrauw innsprang mit irm kinde, dahien ging sie siczen yren
salter lesen und sprach da manch gut gebet fur yrs kindes sele und weynt vil sere.
darnach uber ein kurcze wil wart mere uber alles das lant das die koniginn
von bonewig, alene, ein nunne were, und die stat wart geheißen koniglich
múnster. sere wart die statt geeret, und begab sich da menig hoch frauwe von
dem land durch got und ir sele zu behalten und auch durch der koniginne willen.
- alhie múßen wir laßen die rede von der koniginn und ir gesellschafft und furwert
sprechen von dem konig claudas von der wunstunge.
diße rede spricht furwar das der konig claudas so viel thett das er gewann
alles das lant zu bonewig und alles das lant von galle. wann dwil das der konig
bohort erfreischt das konig ban syn bruder dot was, da enlebet er nicht me dann
dry tag nach sym tode, und wenet man wol furware das er sturb von ruwen und
von leyde, wann sin bruder so jemerlich dott verleib. dem konig bohort blieben
zwen súne. der ein was geheißen lyonel und der ander bohort, und waren beyd
sere schön kinde. sie waren aber beyde vil jungk: lyonel hett nit me wann
zwenczig monat und bohort núne. im lande zu galle wonet menig fruommer
man und manig gut ritter, und behielten das lant so sie allerlangst mochten.
und ir frauw die koniginn evaine was off eyner burg, die ir zu morgengabe was
gegeben, und was geheißen montlahir. die burg was freischlich fest, und das lant
allumb was alles verlorn, biß an die burg alleyne da die koniginne uff was.
da claudas gewann alles das lant inn synen gewalt, da besaß er die burg
da die koniginne inn was. des wart die frauw erfert und hett angst, begriff er
sie, das er ir laster mocht thun, und vor ab, sie und ir zwey kind; und deth sich
mit schiffen furen uber ein waßer, das floß vor der burg zu tal, und reyt in eynen
walt, der lang ir was gewesen, und gedacht in yrm herczen das sie nymer wolt
off gehören, sie keme zu dem closter da ir schwester inne was. da reyt sie hinweg
mit yren zweyn kinden in den walt und kam uff eyn schonen plan enmitten in
dem wald. da geschach ir ein groß wieddermuot, als ich uch sagen. es geschach
von abenture das der konig bohort vertreib eynen ritter uß sym lande, der hett
ein andern ritter zu tod erschlagen, wann er hielt das strengst gericht uber syn
lant das irgent in der welt was, ane synen bruder den konig ban. der ritter
der vertriben wart von manschlacht der fur zu claudas, der syns herren fynt
was, wann er wúst wol das er im wilkomen was, wann er vil wúst des konig
bohorts dinges und des konig bans. der konig claudas hett yn fast lieb und
macht yn rych und gewaltig in sym lande und gab im syner lut gnug zu urlagende
mit wem er wolt. und der ritter diende synem herren wol zu danck spad und fro.
des selben tags, als die koniginn fur von muontlahyr, geschah das der konig claudas
eyn eber jagt in dem wald da die frauw durch reyt, und der vertriben ritter
was mit im. da was der ritter von syner gesellschafft gescheiden, und begegent
im die frauw mit yren zweyn kinden. da er die frauwen sah, da ranter an sie
und ergreiff sie mit dem zaume. da begund die frauw erbermelich zu weynen.
da ergreiff er die kind beyde, die lagen in zweyn wiegen off eim seumer, und sprach,
er wolt sie zu dem konig claudas furen, und fuort sie hinwegk. ob da die koniginne
unfro blieb, des endarff nymands zwyveln, wann dhein man enmöcht nymer so
großen jamer erdencken, sie enmacht vil größern. sie viel so manig mal in unmacht,
das sie wonden das sie sterben solt allzuhant. da der ritter sah irn großen
jamer, da erbarmet es yn hart sere, und sprach:< frauw, ir hant mir viel leydes
gethan und myn herre der da tod ist; aber myn hercz enleßt mich uch keyn
ubels thun. das ich uch nu fúrte zu claudas, das wer uwer groß laster. ir datent
mir zu eynem mal dienst, des uch alhie wol wirt gelonet: ir batent mynen herren
vor mich und fristet mir mynen dot, und was uch leyt das ich vertriben wart. ob
gott wol, das wirt uch hut wol vergolten! ich wil uch uß dem wald mit eren geleyten,
wann so vil múßent ir thun das beyde myn herren, die alhie sint, múßent
mit mir verliben. ich wil sie vil wol thun halten und vil sanfft uff solche rede,
mögen sie ymmer ir lant wiedder erkobern, das mir auch vil licht deste baß wirt.
und enwolt ir des nit thun, so fur ich uch zu claudas, so werdent ir geuneret
on zwyvel.> da enwúst die frauw nit was sie thun solt. sie gedacht, und fúret
er sie zu claudas, so wurd sie geuneret on zwyvel; ließ aber sie die kint, so forcht
sie das sie sie nummer me gesehe, und gedacht doch das ir beßer were das sie die
kint mit im ließ bliben, dann sie zu claudas wurd gefuret, wann nochdann möcht
er die kint döten ob er wolt, und sprach zu dem ritter:< sitt es dheyn radt mag
syn, so beliben myn kint gott von hymmel und uch, das ir sie wol thúnt halten
zu gottes truwen und helffent mir uß dißem walde, das mir anders nymand thuo.>
da sprach der ritter, er wolt es gern thun, und fuort sie uß dem wald so ferre das
sie kamen zu eim hofe, da bruder waren die des hofes allwegen pflagen; und hieß
sie alda beyten biß er gesehe ob claudas hinweg were, das er nicht gesehe sie.
der ritter furt die kind hinweg und furt sie da sie allergemachlichst waren und
allerheimlichst. die koniginne verleib in dem hofe und viel dem ritter zu fuoß
das er yren kinden gnedig were, das er durch keyns gutes begird ir kind gebe
yren fynden noch verkeufft. da sprach er, so im got must helffen und all heiligen
er sehe als ungern das yn leyt geschehe als imselber. da fur er hinweg zu claudas.
und da er zu im kam, da was der eber gefangen, und zuhant was mere komen das
montlahyr were gewuonnen. claudas wart fast fro und saß off alzuhant und reyt
aldare und fant die burgk offgegeben; wann da die koniginn nicht daroff getorst
beliben, da getorst keyn man die burg behalten. da claudas wedder kint noch
frauwen enfant, da ward er sere zornig und unfro und besaczt das lant allumb
und hielt es lange, das nymand daroff nicht clagete noch nymant daroff nicht
sprach, noch der konig artus, von dem man das lant hielt, wann der konig artus
was dannoch jung und was unlang konig gewesen und enkund es nit wol beschirmen
als er gern wolt. da enwas auch nymant zu lande der dem konig artus
getörst clagen. so forchten sie den konig claudas von der wúnstung. nu
múßen wir die rede laßen und sprechen furter wie die koniginn evaine gefur, die
des konig bohortes wip was von gaune.
diße rede sprichet furbas alsus: da der vertriben ritter vernam das montlahyr
gewuonnen was und claudas darwert was geritten, da sante er eynen synen
nefen zu der koniginne und bevalh im das er mit ir ritte zu dem closter da ir
schwester inne was, die konigin alene. da er sie zu dem closter bracht da ir
schwester inn was, und die eyn die ander gesah, da sol menglich wol wißen das
sie beyde freud und unfreud gewuonnen. sie hetten unfreud, wann eyn die ander
arm sah und vertriben großer eren. anderhalb hetten sie freud, wann sie beyde
by einander waren und die ein allweg sorg hett umb die andern, wie es mit ir
stunde, und das yn die zyt kurczer were, ir groß leyt sampt weynende und zu
clagende und yren großen ruwen, und das sie beyd sampt got solten dienen;
wann gott zu dienen das ist die gröst zuversicht zu freuden. da die ein der andern
hett geclaget yrn großen schaden und irs herren dott des konigs und wie sie
enterbt weren, da clagt allermeyst die koniginn alene von bonewig und sprach:
< owe leyder, ich han allzu vil verlorn, myn lant, mynen herren und mynen sone,
der vor alle kint was schoner dann ein rose! ay liebe schwester, wo sint uwer
kint nuo?> da vil sie zuhant in unmacht. da sie ir schwester in unmacht sah
vallen, da viel auch sie in unmacht by ir, und alles das inn dem closter was macht
großen jamer. da die koniginne von gaune zu irselber kam, da begunde sie ir
schwester allweynende zu sagen wie sie ir zwey kint verlorn hett.< ach arme>,
sprach die koniginne von bonewig,< nu sint wir leyder beyde on kint!> und
saget ir schwester wie ir herre dot verleibe und wie ein jungfrauw mit irm
kinde in den lac sprang. groß was ir beyder jamer und ir ruwe umb yrn
großen verlust; und weren sie auch nit by einander gewesen, ir ruw wer vil mere
gewesen und ir jamer und ir angst. die koniginn von gaune enbot der abtißinn
und deth zuhant ir hare abschnyden und wart nuonne; wann der konig claudas
vol schalcket was, da getorste sie da mit nit lenger beyten, sie endete sich wilen.
da sie gewilet wart, da enhetten sie keyn sorg vor im. - nun mußen wir diß
rede laßen und sprechen furbaß von lancelot und von der jungfrauwen vom lac.
diß rede sprichet furter das die jungfrauw die lancelot trug in den lac
was ein feyn. zu denselben zyten waren alle die frauwen fein geheißen die da
kunden zaubern und gauckeln, und der was in großem brytanien me dann in
andern landen. diße rede seyt uns auch das sie gnuog kunde der hystorien von
brytanien und krafft von den worten und von den steynen und von den krútern;
da mit kunden sie sich junglich behalten und schön und rich, wenne sie wolten.
und alles das wart geßeyt by merlins gezyten, der glichet den propheten, wann er
die koniginn von engellant allerliebst hett dann ander koniginne; wann er halff
yn manch groß sach vollenden mit eren, wann er hett alle die wißheit und all die
krafft des bösen geistes, als es wol billich was, wann der böse geist yn gewann von
syner mutter. und gott unser herre hett des synen als vil darzu gethan das er wol
cristen was, und wust so vil von dem heiligen geist das er vor saget was geschehen
solt. also sagt uns die werlich hystoria: er sagt manch wunderlich ding, das darnach
alles war wart; er was fast sere geforcht von den brytanien und so sere geeret,
das sie yn nicht anders hießen dann den heyligen propheten und herre gott.
die jungfrauw, von der wir nuo sagen alle die behendikeyt und list die sie
kunt, die het sie merlin all geleret mit großer schalckeyt. die history sagt uns
fur war das ein konig was in yrlant der ein gut man was, und hett zu wyb ein
frauw, und der böse geist dett yn manch leyt. der konig hett ein suone und dry
dochter. so lang ging der böß geist mit yn umb das ern zu tod schlug und syn
wip und synen suone; die zwo jungfrauwen verdarpt derselb böse geist und det
yn manig leyt. und die dritt beleib lebendig, wann derselb böse geist ging so
lang umb sie mit synen bösen listen das er merlin an der jungfrauwen gewann,
als es gott wolt. darumb ward merlin geheißen sunder vatter, und dieselb form
des bösen geistes wont noch in der welt und inn den lufften, wann so gethaner
thete gewann er númmer gewalt, wann des gott nicht wolt verhengen.
von sogethanem geschlecht kam merlin, das sagt uns die rede von der historien.
das was war das in der marck von schottenlant und von yrlant wilent
wonet ein gar schone jungfrauw, die was eins vavasors dochter der nicht rych
enwas, und er hett gut innwendig brytanien; und die jungfrauw und ir vatter
wonten gern da, und die jungfrauw was geheißen ninienne. dieselb jungfrauw
begund merlin zu mynnen fast sere und kam dick da sie was. die jungfrauw
was listig und wúst wol das er sie mynnet, wann er enbatt sie nye keyner torpheit,
er enwere dannoch alles syns willens mit ir uberkumen, hett er gewolt. auch
wuost die jungfrauw wol, was sie in der welt wolt das er gern durch yren willen
dethe, wann ers ir zu manchen stunden gebotten hett. da batt sie yn eynes tages
das er sie ein teyl syner wyßheit leret; wann da merlin die jungfrauwe sere mynnet,
da gelobt er sie zu leren was sie vor sprach.< so bitt ich uch>, sprach sie,
< wie man allerhand schloß entschließ und beschließ mit worten, das nymand
daruß mög komen dann mit myme willen, und das ich mög thun was ich wölle
mit beschwern und mit gauckel.>< warumb>, sprach merlin,< wollent ir das
kúnnen?> also fraget er sies; er wuost doch wol was sies wolt, und er leret sies
allzuhant. und alles das er sie leret an eynen brieff, so viel lert er sie das sie alles
das det das sie wolt. auch enwas keyn ding in der welt das sie haben wolt, sie
hett es, es were rychtum oder ander ding welchs sie wolt; und diß was dieselb
jungfrauwe die lanceloten trug in den lac. auch ensol des nymand zwyveln, sie
hielt lanceloten ersamme und mit großem gemach, als ein mutter ir kint heltet.
auch was die jungfrauw nit eynig im lac, sie was darinn mit yren rittern und mit
frauwen und jungfrauwen. auch sucht sie under allem yrm gesinde ein ammen, die
lanceloten allerbast hielt und allergemechelichst. und da er der ammen nit me bedorfft,
da gab man im ein mönch der yn zuchtiget und yn wyßte hubscheit. der
keyner wúst aber synen namen, und gaben im manigen namen. etschlich nanten
yn< der schön júngling>, die andern nanten yn< des koniges suon>. also hieß yn die
jungfrauw manige stunt, und underwilen hett sie yn so: lieb, schöne rich weyse.
alsus zoh die jungfrauw lanceloten dru jare; und er wonde das die jungfrauw
sin mutter were. auch was er größer gewachsen in den dryen jarn dann
ein ander kint in sieben jaren, und was von allen synen dingen ein so schon kint
das man keyn schöners mocht wißen. die frauw die yn zoh die enwonte nyrgent
dann in eym großen tieffen walde, darinn was ir wandelung alle tag; und der lac
da die jungfrauw inn sprang mit dem kinde enwas nit anders dann gauckelig.
und der lac was under eim reche, der vil nyderre was dann da der konig ban
uff was da er starb. an derselben stat da man wonde das der lac stunde, hett
die jungfrauw manig schön huß stan, und alle die welt hett wol geschworn, es
wer ein mere groß und tieff; und da nebene lieff ein cleyne rivier, der trug manchen
edeln visch. der jungfrauwen wonung was so bedecket mit dem lac, wann es
alle die welt ducht, es were ein tieff mere, das nymand so listig was der keyn huß
da mocht finden dann merlin alleyn. alsus beleib lancelot in der frauwen huot
und wuohs und wart byderbe, als ir wol furwert solt vernemen. - nu múßen wir
die rede verlaßen von lancelot und mußen furbas sagen von sym nefen lyonel
und von bohort sym brudere, die waren des konig bohorts kinde von gaune.
da der vertriben ritter der koniginne von gaune beid ir kint hett genomen
und wiedder zu lant gefarn was, das im der konig claudas gegeben het, und ein
groß teyl des andern landes gab er im zu lehen und zu erbe; darumb enließ er des
nicht, er furte syn zwene juongkherren in beheltniß, da sie mit großen eren wurden
behalten, als man zu recht koniges kint sol behalten. er engerte auch anders
nicht wann wie er sie zu eren brecht, und das sie wurden so groß das sie mit gottes
hilff ir lant wiedder gewinnen und gewaltig wurden. so gedacht er das sie im
noch groß ere solten thun. alsus hielt er sie me dann druo jar in sym huß, das
nyman enwuost wer sie waren dann syn frauw alleyn. die was ein gut frauw,
wolsprechende und schön. umb ir großen schone wart sie claudas minnende und
det so vil das er ir mynne gewann, und macht durch yren willen yren man zu
truchseßen uber alles das lant zu galle, und macht yn rych von großen rechten
und von großen lehen. der ritter was fruomme und stolcz und genant phariens.
und claudas sin herre ging so lang mit sym wibe umb, das ers geware ward und
wart freischlich zornig, wann er nymant in der welt lieber hatt dann sin wip.
und er wartet vil dick ob er des icht kund geprúfen an in beyden. eines tags
geschah das claudas vil hatt zu thun und sant den ritter alda er zu thuon hett.
der ritter fur hinweg und barck sich und kam herwiedder des nachtes und fand
claudas ligen by sym wibe in syner kammern. und er raufft syn schwert und
wonde yn döten. und claudas sah yn komen und sprang uß zu eim fenster und
fur also hinweg. da er wol bekant das es claudas was, da was im leyt das er yn
nit hett dot geschlagen und forcht sere das yn claudas mocht döten. da gedacht
er wie er sin huold wiedder gewúnde, wann er keyn krafft mocht gethun wiedder
yn. er fur zu claudas und rieff im zu eim rate beneben ab und saget im:< herre,
ich bin uwer man, durch gott haltent mich zu recht von eim uwerm ritter, der mir
groß laster hatt gethan und mynen frúnden und hat mir myn wip gelestert und
gehönet, das clag ich gott und uch, herre, und allen mynen frúnden!>< were ist
der?> sprach claudas.< herre, ich enweiß wer er sy, myn wip wil mirs nicht
sagen, wann also vil saget sie mir das es uwer ritter eyner were. nu gebt mir
radt, als ein herre billich sol synem knecht!>< werlich>, sprach claudas,< fúnd
ich eynen by mym wib also ligende, möcht ich, ich döte yn.>< werlich herr, ir
hant wol gesprochen und recht.> phariens nam urlub zu dem konig und fur
wiedder zu syner burg und nam syn wib und beschloß sie allein off eim thorn,
ir sere zu ungemach, ane alle gesellesschafft, ane ein alte quene die ir zu eßsen
trug, und ensaget ir nicht warumb er das thete. die frauw hett so viel ungemaches
das sie nicht me enmocht. eins tags sah sie uß zu eynen fenster und sah
eynen yren mag, eynen armen knappen, dem sie vil liebes hatt gethan, und rieff
im zu ir und bat yn, als lieb als er sie hett, das er ging zu dem konig claudas und
saget im das sie beschlossen were durch synen willen in eynem thurn, das er ir
dethe den radt das sie yn bespreche. sie wolt im sagen synen großen schaden den
er genomen hett und nemen solt; ob er sie nicht bespreche, so wer es syn dott und
auch der myn. der knapp fur zu claudas und sagt im alles das im syn frauw bevalh
zu sagen. unlang darnach geschach das claudas jagte in dem walde von gaune
und gedacht wie er die frauw besprechen möcht, und hieß eynen knappen fur
ryten zu phariens huß sagen das der konig mit im wolt anbißen. phariens sprach
das er im und gott wilkuomme were, und macht sich als es im vil liep were.
phariens ging zuhant und det die frauwen ußkomen und det sie wol zieren
und schon, und deth gnung bereyten zu eßsenne und zu trinckene. da claudas
by die burg kam, da reyt phariens gegen im und hieß yn wilkom syn und enpfing
yn inn syn herberg lieblich. da claudas gaß, da ging er und die frauw neben ab
siczen off ein bette. und die frauwe begund im sere clagen das ir phariens manig
groß leyt thete durch synen willen, und bat yn durch gott das er ir darzu riet.
< werlich frauw>, sprach er,< ich riet uch gern, wúst ich was.>< so wil ich uch raten
wie ir mich rechent und uch, mynnent ir mich so sere als ich wol wene das ir
thúnt und ich vil dick verschult han umb uch.> da sprach claudas:< ich wil
uch geloben mit myner truwe das ich uns beyde an im riche, also das nyman gesprechen
möge das ich undat daran begee, mag ich ummer die stat gewinnen.
nu sagent mir wie, ich wil allen uwern rat thun.>
< herre>, sprach sie,< er weiß vil wol das irs warent den er by mir off dem bette
fant. da sprach er durch syn schalckeyt das er nit wust wers were, er forcht
das ir yn möchtent doten. ich wil uch noch beßer ursach sagen im zu thúne:
er hatt gehalten me dann dru jare des konigs bohortes kinde zwey von gaune
in eim kelre underm großen thorn, vil die hoffnung, das er wenet das sie noch so
groß werden das sie uch erschlagen und döten; wann er diß hat gethan, so hatt
er wol sich gegen uch verschuldett.>< ist das war?> sprach claudas.< ja werlich,
und hett er anders nit gethan, es wer wol recht das ir yn dötent oder vertribet
ußer uwerm lande.>< nu schwigent!> sprach claudas,< ich wil uch schier an im
wol rechen.> da nam er urlub und reyt zu gaune desselben nachtes. der konig
claudas hett eyn ritter in sim hofe, der phariens dötlich fynt was, und claudas
sprach zu im:< nu mögent ir uch wol rechen von phariens uwerm fynde, gethörret
irs bestan.>< wie, lieber herre?> sprach er.< das wil ich uch sagen>, sprach
claudas,< ir mußent mir geloben das ir alles das dút das ich uch raten.>< das wil
ich gern thun>, sprach er und gelobt es im mit syner truwe.
< das ist war>, sprach claudas,< das phariens hatt gehalten me dann dru
jare des konig bohortes kinde zwey in eim kelre, das hatt mir ein syn heimlichster
frunt gesagt. wißent ir wie ir nu solt thun? wo yrn findent da ich bin, so solt
yrn zihen verretery, das er syns rechten herren fynd behalten hab dru jare und
me; wil er darwiedder icht sprechen, es ensy nit, so solt ir sprechen, ir wollent es
bezugen mit uwerm lib uff den synen! ich wil uch noch me thun: ich wil uch
úmmer me geben und uwern kinden dieselben gewalt die er hatt, mögent irn
uberwinden.> da wart er sere fro das im der konig so schon hett gelobet, und gnadet
dem konig sere. diße rede bleib alsus. so ferre kam es das phariens zu hofe
wolt farn, und bedacht sich als ein wise man das yn der konig nicht lieb enhett
und das sich nymand enkan behuten vor verretery, und fur hinweg. er enwust
auch nit wann im geburt wiedder zu komen, und bevalh allen den die synes dings
pflagen, das sie theten was sie hieß ein ritter, was sin nefe, biß er wiedder keme
von hofe; wann er im baß getruwet dann ymand, und det sie das alles off den
heiligen schwern.
da saß er off und fur zu hofe. da yn claudas der verreter sach, da ging er
zu im und enpfing yn sere wol. des andern tages da claudas von der kirchen kam
und phariens, da kam sin fynt und claget vor claudas und bat yn das er yn
zu recht hielt und im riechten solt von phariens, als man schuldig were zu riechten
uber eynen verreter synes gerechten herren.< ich han sie beid gesehen und gehöret;
wil er darwiedder icht sprechen, ich wil es zuhant alhie brúfen und bewern
mit mynem libe uff den synen, das er mynes herren fynde, des konigs bohortes
beyd kind, hat behalten dru jare und me.>
< herre phariens, hört ir ycht was dirre man off uch spricht? sint ir ein
verreter, das ist mir werlich leyt, wann ich han uch menig ere gethan.>< herre>,
sprach phariens,< ich wil mich des beraten.>< wie>, sprach der ritter der phariens
nefe was,< wolt ir uch des beraten? ir beratent uch númmer darumb, wann ein
yglich man der guot man ist geheißen der retet uch das. hant ir verrettery wiedder
uwern herren gethan als uch der ritter zyhet, so thunt das seil umb uwern hals
und laßt von uch riechten! hatt er unrecht und ir recht, so wert uch sicherlichen
wiedder den besten ritter von der welt und den stercksten; wann untruw
macht dick ein guten ritter böse in der meysten nöt, aber rechte truw macht
gut ritter und stolcze von den die nye gut ritter wurden.> da ging phariens
nefe vor claudas und sprach:< herre konig, herre, ich wil mynen oheym dißer
verretery unschuldig machen mit mym libe und wil dißen kampff fur yn fechten.>
phariens sprang fúr und sprach das nymer man fur yn gefecht, er wolt selber
fechten, und gab dem konig einen hantschuch in die hant und sprach, er wolt
selb fechten.< herre>, sprach er,< seht hien myn wette das ich nye verrettery
zu uch gethet!>< jhehet ir dann>, sprach claudas,< das ir des koniges bohorts
kinde nit habent in uwer huotniß?>< herre>, sprach phariens nefe,< all hat er die
kint, er thut uch da mit gnug das er es einen yglichen man wil thun lúckenen
der yn zyhett das er dheyne verretery hab gethan gegen uch; und mere, wes erhie
besprochen ist vor uch, des wil er sich entschuldigen fur uch, als ein gut man
von recht sol.>
< er ist besprochen von des koniges bohortes kinden das er sie me dann dru
jar behalten hatt. wil er darwiedder icht sprechen, so stett alhie ein ritter und
wils bezugen off yn das es war sy, mit synem lib off den syn.>< herre>, sprach phariens
nefe,< hatt er sie behalten, da mit hat er keyn verretery gethan. es enwere
auch in dißer burg keyn ritter so stolcz der sprech das er da mit verretniß hett
gethan. ich wolt es yn thun lúgenen, wann er synes herren des konig bohortes nye
verleuckente noch syn manschafft ny offgab. al vertreib yn der konig syn herre;
und me, wann er synes herren man was und die manschafft nye verwarff, so was
er schuldig synem herren zu helffen, ob er lebte, und synen kinden, ob er sie hett.>
da sprach er zu synem oheim phariens:< fart hinweg und weret uch der verretery
der uch dißer ritter zyhett, wann ich wil uch des wern das das keyn verretery
ist, ob ir uwers herren kint behalten hant vor ungemach.> da er also sprach,
da enwas nymant da der ichts darzu spreche, noch der ritter selbe der yn ane
hett gesprochen umb verretery, dem was nicht als gach darzu als es im zum ersten
was.< wie>, sprach claudas,< wolt ir nicht me darzu thun?>< ja ich, herre>,
sprach er und gab dem konig syn wette das er sym herren hett gethan verrettery.
und phariens gab des dem konig auch das syn, das er des unschuldig were, und
wolt yn zuhant lúgenhafftig machen off der stat. da sprach claudas das sie sich
beyde furen wapenen. da rieff phariens synem nefen einhalb abe und sagt im
das er nit wúst wie es im keme, das er heim fúre und fúrte syn zwen herren
zu munster roal zu irr mutter:< wann ich sie nit me behalten kan vor
verretery.>
phariens nefe fur zuhant hinweg und nam die zwey kint und furt sie zuhant
hinweg zu munster roal. phariens und der ritter kamen zu kampff vor dem
konig, und phariens schlug dem ritter zuhant das heubt abe; und die mere kamen
zuhant vor claudas, das phariens neve hinweg was und fúrt die kint hinweg.
da claudas das vernam, da ging er zu phariens und gebart vil fruntlich wiedder
yn und batt yn das er im die zwey kint gebe, er wolt im off den heiligen schwern
das er sie hielt mit eren; und wann das sie ritter mochten werden, wolt er sie
ritter machen und yn ir lant alles wiedder geben.< und sterb ich, ee ich das alles
geleist, so wil ich uchselb den gewalt geben mit minne lib, das irs selb alles wol
thút; das wil ich uch zuhant swern off den heiligen. ich wil uch auch zuhant
geben die kint in uwern gewalt und alles ir lant von galle, und das lant von bonewig
das sol auch zu recht ir syn. man hat mir furwar geseytt das des konig banen sun
nuo lang dot sy, und das ist mir vil leyt. ich bin auch so alt, das ich, ob gott
wil, nymant wil enterben. ich wil me gedencken wie ich myn arme sele mög
erneren; mich ruwet vil sere das ich yrn vatter so lang enterbet han; das endethe
ich auch anders nyrgen umb dann das sie myn man nit wolten werden, wann ich
wol sah das sie keynen herren hetten der yn wolt helffen.> da det claudas die
heiligen bringen und schwuor vor allen synen mannen das er den kinden nymer
arg gethete und das er yn alles ir lant wolt wiedder geben, wann sie zu yrn jaren
kemen und lant mochten halten.
phariens gelobet dem konig und dem eyde den er geschworn hett, und
rante so er ummer baldest mocht nach sym nefen da er wúst das er hien was,
und fur reyt yn und bracht die kint herwiedder. da claudas die kinde so schön
sah und so wol gethan, da macht er ein große hochgezytt, und all die welt besah
sie zu wunder, als schon waren sie. da bevalh er sie phariens, das er sie behút
als sie sinselbs kind weren, und synem nefen. unlang darnach deth sie claudas
alle vier vahen und beschließen im thorn zu gaune und sprach, sie weren noch
zu jungk, ritter zu werden.< ich wil> sprach er< das ir die kinde hieinne behutet.>
also was lyonel und bohort gefangen und beyd ir meyster; und claudas
deth als er sie vil lieb hett, und bevalh das man yn alles das gebe das sie hieschen.
- nu laßen wir die rede beliben und sprechen furbas von dem konig claudas
von der wustunge.
alsus behielt der konig claudas das rych von galle und das lant von bonewig
als lang das nymand darnach nit sprach, und claudas was sere geforcht in allem
dem lande. er enhett nicht me kindes dann eynen suone, der was funffczehenjerig,
ein fast schön júngeling; er was groß und starck und sere wyse und hoffertig.
er was geheißen dorins und was so milt und darzu so stolcz das yne syn vatter
nit getorst ritter machen, wann er forcht, wurd er des lands gewaltig, das er yn
vertrieb mit syner miltikeyt; was er mocht gewinnen das gab er alles hinweg.
claudas der was aber genöt und gyrig nach guot allewege, er engab nymand nicht
dann als er urlagen wolt. so enmocht er der lút nit enbern und muost yn geben
one synen danck.
uns saget diß mere das claudas were groß und starck, nún fuß lang, und das
antlicz groß und schwarcz, und sin augbrawen lang und schwarcz, und die augen
groß und swarcz, und hett ein kurcze nasen die was krump, und hett eyn roten
bart und das hare wedder wol rott noch wol schwarcz, zwuschen beyden gemenget.
er hett eynen großen munt und einen großen langen hals, die zene wiß und ein
hohes kinne. die understen zene gingen vor die obersten, die schultern und die
brust stunden im als wol als ob man sie wunschen solt. syn syten waren beyde,
gut und böse; er mynnet sere arm ritter die stolcz und kúne waren, und enwolt
auch nit das úmmer rych man guot ritter were. er haßet die im allerheymlichst
waren und mynnet die im allerferrest geseßen waren und im waren undertenig;
die mynnet er vil me dann die im zu rych waren, wann das er zu genöte was das
sin nymant nicht kund genyßen. gern ging er zur kirchen, armen luten dethe er
nit viel guts; gerne stund er fruo uff und aß gern fruw. wurfzabel noch schachzabel
noch ander spiel spielt er nit viel. underwilen fur er jagen mit den hunden.
und nicht zu viel. was er gelobt das leist er nöte sins danckes. mit sym berattenne
ging er vor, biß es die lut vertroß und das sieß ließen stan als es stund. er geminnet
nye zu unrecht dann zu einem mal. als man yn fragt warumb er so ungern
mynnet, so sprach er, er solt deste lenger leben.< wie herre>, sprachen
syn manne,< der die frauwen mynnet, lebet der dester unlenger?>< nymer nicht>,
sprach er,< wann welch ritter sie sere mynnet, der ensol zu recht nit anders gedencken
wann wie er den priß vor all der welt behalt. das duncket mich ein groß
wunder das keyn man lang lebet, wie starck er sy, der von rechter mynne mynnet
und ir wil fúr gee. wann wer ich so starck, beyd von crafft und von synnen, das
ich möcht volbringen myns herczen willen, ich hett alles myn leben geminnet;
so wer ich auch der besten ritter eyner von der welt von byderbkeyt und von
hohem prise. es enmag auch kein man sere gut ritter sin, er enmynne steteclich.
ich mynnet vil gern von steter mynne, wann das myn hercz so sere uberladen
wurde das ich must sterben.>
alsus sprach claudas zu synen mannen und sprach furwar, dwil er mynnet,
er wer der besten ritter eyner den man kúnde finden under dem hymel. er hett
mangen guoten ritter gefangen, beyde in stryt und inn thorneyen. er hett eyn
sytten, welch man rath an im súcht, kund er im wol geraten, das det er; kunt ers
nit gethun, solt mans heln, so gefreisch es númer mensch von synem mund. er
mynnet sere falckenspiel. er reyt auch gern andere pferd dann groß roß; wann
so er ferre reyt, so leyt man allweg ein starck roß mit im ware er wolt. da er
die konigrich wol zwey jare hett behalten, da erdacht er eyner großen frumkeit
in synem herczen, das er wer sere rich, und das yn manig man forchtet, und das
er starck were und mechtig, und gedacht das sich der konig artus nicht wiedder
yn getorst seczen.< nochdann halt ich zwey konigrich, die man zu recht von im
solt enpfahen zu lehen, er getorst nye dawiedder nicht gesprechen noch gethuon.
da by weiß ich wol das mich ander lut sere forchten, so mich der konig artus
forchtet. ich mag mich sere schamen, als frumme ritter als ich bin, das er sin
lant von mir nicht hatt zu lehen. ich wil yn werlich urlagen inn kurczen stunden,
oder er helt sin lant von mir zu lehen. mir ist gesagt das er ein fast frumm ritter
sy, darumb wil ich zum ersten versuchen ob es war sy. ich weiß wol das kein
man ist, lobet man yn, man sprech im dick laster; und welches man im spricht,
es ensy doch ettlich teyl ware. darumb wil ich zu erst wißen was mannes er sy,
ob er sich mög erwern wiedder mich. sieh ich das er sich nit mag erwern, so wil
ich yn bestan zu urlagen. sehe ich auch das ich im nit mag gestryten, so wil
ich myn affenlich gedenck laßen und laß es stan als es stett.>
alsus gedacht claudas zu imselber und ging zu eim sym öheim, der ein sere
wise man was, und sagt im alle syn gedenck und det yn schwern off den heiligen
das ers númmer manne gesagt. und sprach zu im wie er wolt farn verholn zu
konig artus und wolt erfarn ob er im geurlagen mocht.< das enmocht mir nyman
als wol erfarn als ichselber. ich wil uch alles myn lant bevelhen, wann myn sun
zu milt ist; wann er geb es alles hinweg. da von bevelh ichs alles uch, das ich
nicht enwil das er syn herschafft da mit habe und begee. gefreischet ir mere
das ich dot sy, oder enkúm ich nit wiedder in eym jare, so mogent ir wol sicherlich
mym suon alles myn lant offgeben; belib ich mit libe, so kum ich in eim jare wiedder.
dißselb wil ich bevelhen in mynen zweyn kunigrichen die ich selb gewann, das
ich uch wil sagen; ich wil sprechen alsus: ir herren, ir sint alle myn dienstman.
ich muß ein bietefart farn, wann ich gelobet sie zu farn mit eim knappen
und mit nymand me. ich bevelhen uch off uwer ere das ir mynem oheym als gehorsam
sint als mirselb ein jare, ob ich als lang ußbin; ich enweiß wie es mir
gevallet. enkum ich in eim jare wiedder nicht, so sol myn öhem mym sun darinn
undertenig machen das lant und das rych das man da heißet das wúst lant berri
und bohorges. ir solt wiedder geben des konig bohortes kinden das lant zu galle
und von bonewig. ich höre sagen das des konig bannes sun von bonewig dot
sy mit dem vatter. gebent yn die kunigrich beyde wiedder das irs vatters was
und irs vettern. ich enwil myne sele nit verliesen umb andere lút enterbniß
uff mynen suon zu erben nach mym tode. wirt myn sun frumme, so gewinnet er
gnug; wirt er aber böse, so mag er licht gnung hann. by eim jare so enwil ich
nicht das myn suon keynen gewalt hab in mym lande, und alles das ich gesprochen
han, das wil ich das irs alles schweret off den heiligen zu behalten.> sin öheim
swuor zu allererst, der im ye getrúw was gewesen; er was genant patrices und hett
ein burg neben gaune stende an der syten da die suonne under gett, die im claudas
hett geben, wann sie was by alten zyten gewest eins princen der was genant
carrock, und ein ander da by was genant dunsinays. by eseuz gezyten, patrices
sunes, der byderbe was und fast resch, wart die burck anders geheißen da von,
wann yn der nam zu kranck ducht zu einr so guten burg, die starck und groß was,
und wart genant dunsynais eseu, das was als vil gesprochen als eseuz duon,
das heißet noch huot diß tages ysoudun in berrw.
patrices was zu denselben zyten herre uber das lant. da er geschwurn hett
off den heyligen das claudas vorgesprochen hett, da schwuorn alle syn manne
darnach. in den vier tagen fur claudas hinweg und ein knappe mit im der byderbe
was und wise und sere starck. so lang ritten sie das sie kamen zu großen brytanien
und funden konig artus zu logres in syner statt, und urloget alle tag
teglich mit synen barunen. er enwas nit lang konig gewesen und hett nuowes die
koniginn jenovere genomen in den sieben monaden und in eim halben. sie was
ein die schonst frauw die ye in brytanien kam, ane zwey aleine! die ein frauw
was von einr burg die lag in der mark von galle und von den francken; gazewinde
hieß die burg, und die frauw was genant elaine on gelichen, von der
man gnug sprechen sol furter. die ander frauw was des konigs dochter der geheißen
was afolerde, von der kam galaad der gut ritter, der bescheidenlich sah
alle die zeichen von dem grale, und der alle die abentúr zu ende bracht von dem
abenturlichen konigrich, das was das konigrich von logres.
das sagt uns die historia das galaads mutter were ein die schonst frauw,
also das man keyn finden mocht die ir glichen kund, und was genant zu zunamen
amide und zu rechtem namen elizabeth. sere schön was die konigin jenovere,
sie enkunde ir aber nicht glichen; sie was ein rose vor allen frauwen, byderb
und hubsch, darzu gab ir gott so groß gnad das sie all die priseten die sie mit den
augen sahen, vor allen frauwen.
in denselben ziten urlaget der konig artus und der konig yon von mynren
irlande wiedder einander, und der konig aguisel von schotlande halff dem konig
von irlande. und er urlaget wiedder den konig von uber die marcken von galone
und wiedder mengen barone in sinselbes lande und bracht sie all under sich mit
urlage mit unsers herren gottes hilff, die im an manger statt gerett was. im kam
zu hilff manig gut ritter ußer aller cristenheit durch sin groß frumkeit, und
manig heiden, ritter und sariande, kamen im zu hilff, die er sittherre mit gút
darzu bracht mit gottes hilff das sie cristen wurden und große that mit den
wapen darnach daten. und blieben mit im darnach in sim huß mit großen eren,
die yn der konig artus dete, und macht sie alle zu richen lúten. der konig claudas
was mit dem konig artus mit großen untrúwen biß zu ußgendem meyen, glicherwiß
als ob er were ein armer soldener, und prúfet sere des konigs thun, syn miltikeyt
und syn gút, synen sien und syn schönheit. er enkund nicht an im geprufen
wann alles gut und groß eren. er was byderbe des libes, stolcz und starck.
er enfant nicht an im zu lestern. da ducht yn das er nye von so frumem man
hort sagen. claudas fur wiedder heim und syn knapp mit im. da er kam zu
wissant und ee er das mere erlitten hett, da sprach er eins tags zu sym knappen,
den er dick mit truwen ersucht hett:< ich han dir manig gut gethan und ich han
dich funden getruw und byderb an manigen enden; nu manen ich dich off gerechte
truw das du mir rath gebest darumb ich dich frag.>< nu sint sicher und
gewißse>, sprach er,< mocht ich uch guts geraten, das ichs dethe.>< nu verstand
mich recht! du enweist nit warumb ich mit dem konig artus alsus han gewonet?>
< nein ich, herre>, sprach er.< werlich, ich wil dirs sagen, wann ich dir wol getruwe:
ich ging fernat zu eynem mal gedenckende zu mirselb, wie ich were ein
der mechtigst kunig der under dem hymel were; mocht ich gewinnen das konigrich
von logres zu mir, so wer ich auch me geforcht dann ye keyn konig. so
hett ich auch wol all die welt in mynen handen, und wolt selb versuchen ob yn
keyn man geurlagen möcht, das ich im sin lant mit urlagen angewunne. nu
dunckest du mich als wise, sol kein man radt darzu geben, das thust auch du.>
< herre>, sprach der knapp,< dißer radt ist licht zu finden. auch wißent irselber,
mich duncket in mynem sinne, welch man den konig artus sol urlagen, er múß
wiser syn dann ye keyn man was, wann ich gesah nye keynen man so rich in
dißer welt noch so mechtig der im geurlogen möcht; wir wißen beide wol das er
mit urloge mag bestan wen er wil in der welt. sin frumkeit macht das er hatt
das erlichst gesind und die besten gesellschafft von stolczen rittern und von hoher
masseine, das dhein man in der welt hatt. er ist milte und guot und sere rich.
wir wißen beyde wol das er hatt die blumen von aller ritterschafft alle tag teglich
mit im war er fert. er ist so schön ein ritter und so wol gethan das yn alle die
welt zu wunder besicht. auch ist er so starck, das ir keynen ritter findet
der im glichen möge allerhande krafft zu thund. er ist auch so milte das kein
man mag erdencken noch geachten das groß gut das er hinwegk gyt. allen sym
gesind macht er spiel und freude, der gütste geselle von aller der welt ist er,
armen lúten thut er groß guot, von allerhand gúte kan im nymant glichen. alle
die fremden vavasore die im zukoment und des guts nit vil enhant und gut
ritter sint, mit den ist alle sin gesellschafft, und dut yn groß gut und groß ere.
das thut er alles umb synen briß zu meren zu gott und zu der welt. ich weiß
wol das er den briß von der welt hatt, auch wene ich wol das er gottes mynne
hatt und sin gracie, anders enmöcht er nit volbringen alles das er thut. mich
duncket in mym sinne, und were er der unseligst von der welt, so enweiß ich
keynen man der wiedder yn möcht geurlagen, so groß und so guot ist syn hilff,
und so fest ist syn lant, und sin búrg sint so starck. welcher man den konig
artus urlagen sol, der muß me ritterschafft in sim lande han; er muß richer wesen,
sin lant und sin burg mußen vester wesen, er muß beßer ritter sin. wo wolt ir
den finden under dem hymmel? darumb wene ich wol das yn keyn man möcht
geurlogen. ich weiß wol furware, da got so schön einen ritter macht, so guten
und so rychen, den alle die welt forcht und minnet und sagt von syner gút,
das er yn nymer leßt lestern noch vertriben von eren noch von gut noch von lib.
und hett ich auch in der welt dheyn mag oder frunt der yn lestern oder im schaden
wolt thun, ich wolt yn davor warnen, und mocht ich, und solt mirs auch
schaden an dem lib oder an dem gut.>< wie>, sprach claudas,< woltestu im helffen
wiedder mich der din recht herre bin? ich han dich rich gemacht!>< herre>,
sprach der knapp,< und wolt er uch zu unrecht urlagen, ich hulff uch biß an mynen
dot. ich húlff uch nochdann zu recht und zu unrecht. hettent aber ir den willen
und die krafft das ir yn woltent urlagen zu unrecht, ich húlff uch: ich warnet
aber yn, mocht ich.>< so werestu ein verreter und ungetruw, das du eim fremden
manne helffen woltest wiedder dynen eygenen herren; so hettestu dich wol
selbs verurteilt zu dem tode.>
< herre>, sprach er,< ich bin wedder verreter noch ungetruwe, wann ir solt
wißen fúrware: ee ich dhein ding wiedder uch dethe, ich wolt uch ee alles das
gut das ich von uch han zu lehen zu allererst offgeben und uwer manschafft darzu,
umb zu befrieden alle die welt vor ungemach und alle ritterschafft zu höhen und
zu wirdigen. wer der konig artus allein dot, so enweiß ich dheynen man lebende in
der ritterschafft so sere ere und hohe als er thut. so duncket mich vil beßer daß
ir uwers bösen willen werdent wieddertriben, der nicht dann ein man sint,
dann alle die welt durch uch eines willen in sorgen kemen und in arbeit; wann
so were all die welt zu tode geschlagen, ob der wurd enterbet der aller der welt
gut und ere wil thun und tegelichen thut. thun ich hie mit verretery oder untruw?
welch man das sprechen wil, der ich noch deweders han gethan, es sy
dießer oder der, das wil ich allenthalben wieddersprechen als ich sol. wann ein
man synem herren retet gern das beste das er kan, so er von im gefraget wirt;
und retet er im das best das yn sin hercz wiset, es sy truw oder untruwe, wil im
dann sin herre volgen und thun synen radt, licht komet im der radt zu guot.
so hat ers ere, der im den radt gab, zu truwen und zu gut. enwil er auch synes
radts nit volgen, der getruw und gut ist, und volget synselbs bösen gedencken,
kumet es im anders dann wol, darzu darff ers nymands anders verwißen dann
imselber, und sin ratmann enhat sin wedder laster noch schande.>
da claudas hort das sin knecht unerschröcklichen sprach, da wúst ers im
großen danck, wann er wol wust und erkant syn stolcz hercz, und thett im sere
sanfft in synem herczen das er yn so getruw fant. er ließ an mit syner rede als im
vil zorn were, und dete im das sanfft und sprach zu im, als schier als er zu land kem
er deth yn ansprechen von verrettery die er dick gesprochen hett zu im. da sprach
er zu sym herren, er wolt im offgeben sin manschafft zuhant, und batt im des einen
tag machen in synselbs hofe; ob er dheynen man fúnde der yn getörst ansprechen
von verretery oder von untruwe, das wolt er wiedderreden als er zu recht solte.
da sprach claudas:< diße rede enweiß nymand als wol als ich. ich binß
zuhant bereit zu gezugen off dinen lip das du verrettery zu mir hast gesprochen
und untruwe.>< so mir das heilge crucz, so wil ichs zuhant wieddersprechen off
derselben stat: nu wol herrezu, und got von hymmel geb, welher under uns recht
hab, das der hut prise und ere muß gewinnen an dißer stat!> und ergreiff syn
schwert in syn hant und claudas alsam. sie enhetten anders keyn wapen dann
yr schwert. claudas hett schön wapen bracht von brytanien und hett sie gelaßen
zu wissant, darumb das er verholn zu land wolt ryten. sie waren beyd ferre von
den luten, und claudas enhett keynen willen zu fechten und sah wo syn knapp
kam mit geraufftem schwert an yn. da was im leit das die rede und sin spott
so verre was komen, wann er wol wust das er uß der maßen stolcz was und kúne,
und was sere beangstet was er thun möcht: rieff er an yn gnad, so forcht er das
die lut alle gefrieschen und hetten yn ummer fur ein zagen, der er noch nye wart;
und beyt syn, das er wolt sehen was er wolt angeen, und beit törlich, das er beitet
eins mannes der off yn reyt mit geraufftem schwert und recht fechten wolt umb
sin recht zu behalten. dasselb erfert claudas allermeist. er wúst auch wol,
kemen sie beide zuhauff, das ir eyner dot múst bliben oder sie beide, oder assoliert
von irme libe beidersampt. claudas beit so lang das sie zuhauff schlugen mit den
schwerten, das claudas synes libes nye in so groß angst kam, und rieff yn an, das
er off hört ein wenig wile biß er eyn wort gespreche; und der knapp enschlug
nit me. da sprach claudas:< hörstu mich, ich han dich gehalten von eim
cleynen kinde: ob ich dich zu tode schlage, so wil ich das du off mich verzihest,
wann alle die lút enwißen nit wie wir hierzu syn komen als wol als wirselbs!>
da der knapp das gehort, da hett er sichselbs vor einen thoren, das er sinen
herren des ließ vor biten des er billich vor hett gebetten, und sprach:< herre
claudas, herre claudas, ir hant manger frumkeit in uwerm herczen dann ye keyn
man gewann, woltet ir all uwer kunst zu gut kern! ir hant mich yczunt das
geleret das ich dalang mit uch gefechten, es ensy dann uwer schult; wann thunt
so wol und laßent uns wiedder komen dannen wir komen sint, und laßent uns
dißen kampff fechten vor dem konig artus! schlúge unser keyner den andern
zu tode alhie, man sprech, wir hetten uns ermordet underwegen oder einer den
andern verraten.> da hort claudas das im wol behaget, und gelobt also zu thun.
und der knapp nam urlaub zu claudas und sprach zu im das er von dem tag biß
an den funffczehenden tag wolt bereyt sin, vor dem konig artus den kampff
volle zu fechten.< also enhan ich nit gelobet>, sprach claudas,< das du von mir
farn sollest, also woltestu mir böse truw leisten. ich han dich von eim kinde
mit mir gefuret in fremde lant, das du mir soltest dienen, und wilt mir dann abe
gan in der meysten nöte? ich enwolt umb kein ding das mich ein man aleyn
sehe ryten, wann ich bitten dich das du mit mir farest, wann du mir schuldig
bist zu dienen zu recht und darumb mit mir ußfúrest.>
der knapp antwurt im das er synem fynde nymer tag me wolt gedienen als
lang als er gelebte.< nu höre mich ein wenig!> sprach claudas,< wir hant dißen
kampff gelaßen alhie mit unserselbs willen und hant yn gemacht zu fechten vor
dem konig artus. nu weistu auch wol, wann ich gewapent bin, das ichs gut
gnuog han wiedder eynen yglichen ritter der beßer ritter ist dann ichselbs sy;
ee dann er mich darzu bring das ich mich ergebe, ich solt yn ee múde gnung
han gemacht. ich wil dir ein ere thun, die ich dem konig artus nit dete umb
alles das ich geleisten mag, solt ich mit im ein kampff fechten: ich gib mich
uberwunden an dißem kampff. du solt wol furware wißen: alles das ich herrezu
gesprochen han und gethan das det ich alles zu spott, und han doch huot gesehen
die zytt, ich wolt uber mer sin gewesen zu kriechen off die rede das ichs
mynen munt nie hett offgethan. ich wil dir schwern zu den heiligen zu der ersten
kirchen die wir finden, was du gesprochen hast und gethan, ich weiß dirs großen
danck, und umb die großen trúw die ich an dir gesehen han geb ich dir hut das
truchseßenampt von allem mym lande, und ich wil dich ritter machen zu der
ersten sant johans messe. ich sag dir vil war, ich enwolt din nit verlorn han
umb die besten burgk die ich yrgent han.>
solang batt yn claudas off dem weg rytende, das sie ein kirchen sahen stan
by dem weg zu der rechten hant ab da ein einsiedel wonte, und er erbeißt von sym
pferd nyder und schwur off den heiligen alles das zu leisten das er im hett gelobet,
und kuost yn vor synen muont. alsus ist claudas und sin knapp versúnet, und
ritten so lang das sie zu bohorges kamen, und claudas lút waren trurig und unfro
das er zu land was wiedder komen. an dem vierden tag kam patrices zu sym
öheim und clagt im das sin sun dorins viel unfug hett gethan in dem lande:
dorff gebrochen, raub genommen, lút getötet und mangen man dotgewundet.
< uff alle die clag acht ich nit>, sprach claudas.< er hatt recht, wann koniges kint
sollen zu recht milt wesen und allwegen geben; ich han wol vernomen das nymmer
konig arm wirt von geben, sitt ich uß mym land fur. auch prúfen ich wol
das nie so hoch ding enwart so rich man milte mit sinnen. das ist also vil zu
sagen: der ere wil gewinnen mit geben, der muß allso wol geben den die es nit
bedörffen. also thut der konig artus.> da begund er alle sim gesind zu sagen
warumb er in britanien gefarn were, und saget yn alles das konig artus pflag
thun und von dem großen wunder das mit im von ritterschafft was, beid ußer
fremden landen und ußer dem synen. darnach sagt er yne wie er und sin knapp
wiedder einander weren, und die großen angst, die im sin knapp det, der engewog
er nye. da machten alle die es gehorten großen spot off den knappen. der knecht
schampt sich sere. da sant johans messe kam, da macht yn sin herre ritter und
macht yn truchseß uber alles syn lant. er wart gut ritter. er was auch gut
sariant gewesen und was genant arcois der fleminc. alsus ist der konig claudas
zu land komen. - nu múßen wir die rede alhie von im laßen und furter sagen
von lancelot, der in den lac wart getragen.
da die jungfrauw lanceloten dru jare hett gehalten in dem lack, da ensah
yn nymant, er wond, er were druo mal alter als er was, und darzu das er jungk
was, was er wise und verstendig, hubsch und resch zu allen dingen, me dann er
zu recht solt von sym alter. die frauw gab im einen meyster, der sin pflegen
solt und húbscheit leren, als man zu recht sol thun eynes koniges kint. nochdann
enwúst nymant von yrm gesinde wer er was, dann die jungfrauw alleyne und ein
ir jungfrauw. das saget uns die hystory das yn das gesinde und das gemeyn
volck hieß der schön jungling, und die jungfrauw nant yn koniges kint und by
wilen der rich weise. da er die macht gewan, da macht im syn meister eynen
bogen nach syner sterck und gelich geschuße, und lert yn zum allerersten zu
eim ziel schießen und darnach zu cleynen vögelin in dem walde. da er größer
ward, da macht er im synen bogen und sin geschucz merer. darnach schoß er
zu hasen und zu den cleynen tyern und zu großen vogeln, wo er darzu qwam.
da er ryten mocht, da gab im die jungfrauw ein schön pfert schnel und starck
und wol zu harnasche von zaum und von sattel und von sporn und von schwert.
er reit all tag umb den lack und ein knapp mit im da er ryten begund. da er
großer wart und starcker, da reyt er alle tag mit großer gesellschafft von
junckherren und von fryen luten. er kunde auch als wol gebaren, das alle die
wonen die yn gesahen das er were der edelste junckherre den sie ye gesahen.
er lernet schachzabel und wurffzabel und allerhand spiel das man spielen mocht
mit den handen, das er alle die meystert die er fant, mit allerhande spielen. das
saget uns die hystoria das er der schonst jungeling was den man gesehen hatt,
beide von wolgethone und von libe; synes anczliczes wollen wir auch nit vergeßsen
als uns die hystoria gebútet. nu wil ich allen den sagen die gern von
schönen luten horen sprechen, wie schon aller syn lip was: sin lip was sere wiß
under synen cleydern, nicht zu vil wiß noch zu vil schwarcz, von beyden gemenget,
das man heißt liecht brun, syn antlicz wol erluchtet mit schoner farbe so wol
zu maß, das got von hymel nye schöner farb zusamen gemenget als an lancelot
was gemenget under synen augen, von wißer farb und von bruner und von roter,
so das die rot farb erlucht die andern die gemenget was wiß und brun uber all
syn antlicz. sin muont was im kleyn, lachend und rott als ein rose, ein wenig
dick, die zene cleyn und wiß glich nah by einander. sin kinne stunt im wol mit
eim cleynen tal. sin nase was im zu maßen lang und enmitten ein wenig hoch,
gra augen großlachende die wil das er gutes muotes was; wann als er sere zornig
was, so luchtens im als ein fuer in eim ofene, so das alle die ducht die yn sahen
das im durch die sehen von den augen kemen blutes tropffen geschossen, und
gebart mit der nasen als ein roß das sere ist gerant, und beiß die zene zuhauff
das sie krachten. sin athem der ußer sim mund ging der scheyn als rot als ein
blut, und sprach dann so herticlich und so groß als ein busune, und was er dann
begreiff das zurreiß er alles mit den zenen und mit den henden. so sin zorn groß
was, so vergaß im alles das er willen hett zu thun und alles das im ye geschah,
biß an das dingk allein da er umb gezurnet hett; das wart sitther wol schin an
meniger stat. die stirn was im hoch zu guter maß und sin augbrawen liecht brun,
das hare was im kleyn und liecht bluot, dwil das er kint was. da er zum wapen
kam, da wart es im brun, wann alleweg was es im liecht und kruß zu guter maßen.
sin halß was im wiß und lang. die schultern warn im recht und breit wol zu maß.
sin lichnam was im wol geschaffen, zu guter maß lang, wedder zu schmal noch zu
dick. sin brust was groß und starck und breit und dick, das missestunt im
allermeist an sim libe; und alle die yn sahen sprachen, wer im die brust ein wenig
mynner gewesen, das sie nye so wol geschaffen man gesehen und so schön. die
kúniginn jenever, die yn allermeist prúfete, sprach das im die brust nicht zu
groß were, wann das hercz das darinn lag hett sin groß darnach das die brust was;
und sprach me, were das groß hercz in eyner cleynen brust gewesen, so múst
die brust zurißen und zurbrechen, da das hercz nit volliclich statt inne hett,
da es gemechelich und zu synem recht inne lege.< wer ich gott>, sprach sie,< so
hett ich lanceloten wedder mynner noch me gemacht dann er ist.> sin arm waren
lang und recht und wol zu maßen groß, die hend schlecht und lang als einer
jungfrauwen hende, wern im die finger ein wenig mynner gewesen. die syten
waren im langk zu guter maßen. sin beyn waren im schlecht und zu guter maßen
lang, die fuß waren im schlecht und hol, langk und hoch. ußermaßen sang er
wol, so ers wolt thun; darzu was nicht dicke das er in umbederbe fro was, wann er
zu recht freud solt machen. so enwart nie man geborn der frauwen und rittern
als wol freud kund machen als er kunde.
als lancelot dick in syner freud saß, so sprach er das sin hercz kein dingk
getorst gedencken, er enwönde es wol uberkomen mit dem libe, wolt ers mit
ernst understan. so sere ließ er sich an sin groß freude so er recht frölich wesen
wolt. das dete yn sither menige groß abentur zu ende komen und wol mit eren
vollenbringen. menge lute, die yn horten so herlich sprechen, wonden das ers off
ruom spreche, das er nicht endete. er sprach es alles von großen freuden die er
in sym herczen hette.
lancelot was schön und wolgeschaffen. sin sitten waren als hubsch und als
gut darzu. er was ein das gútest kint und das miltest da man zu recht gut solt
wesen. alles das er gewinnen mocht das deilt er under syn gesellen als gern als
sies namen. frye lut erte er gerne und edel, das was aller syn gedanck. noch
nye wart kint gesehen von syner art. nye keyn man gesah yne keyne schalckeyt
gethun, er enwurde dann mit unrecht darzu getriben. als er darzu getriben wart
das er zurnen must, so was er mit großer pin und mit arbeit wiedder guts muots
zu machen. er was auch so sinnig und so wise sittherre das er zehenjerig wart,
das man nicht kund geprufen ob er keyn schalcklich kintheit beginge dann alle
gút und hubsche kintheit. hette er auch keynes guten dinges gedacht zu thun,
da von enkunde man yn nicht licht entwenden, er vollekeme es ye, und des enließ
er durch synes meyster noch durch nymans willen. er kam so ferre eins tags das
er und syn meisterschafft wurden jagende ein rech in dem walde, und volgeten
so ferre das sin geselschafft sich verhindert, und lancelot und sin meister volgten
furbas, wann sie baß geritten waren dann die andern. uber ein kurcz wil darnach
vil syn meister und sin pfert, so das syn pfert den hals brach. lancelot volget
fúrter, so das er sich nie umb sah, und ervolget das rech und schoß es zu tode an
eim holen wege, und erbeißet von sim pferde und band das rech hinder sich und saß
wiedder off und nam synen bracken an synen arm und furt yn vor im off sym pferde,
wann er dem rech ferrer gevolget hett dann keyn hunt den er hett. er kert wiedder
und reyt zu synen gesellen die hinder im bliben waren, und begegent im ein man
zu fuß, der leite ein pfert an syner hant, das sere múde was. der was ein wolgethan
knapp, und sprangk im der bart allererst. er enhett nit me an dann eyn
rock und sin kapp off synen hals geschlagen, syn sporn an synen fußen warn alle
blutig, wann er hett das pfert sere gehauwen. er ilte sere und zuwet im wenig.
da er das kint sah, da schampt er sich sere und begund hart jemerlichen weynen.
das kint beyt syn und fragt yn were er were und war er wolt so bald. der knapp
sah wol das das kint ein edelman was, und antwurt im alsus:< lieber juncker,
das uch got ere, nit enruchet wer ich sy! ich bin unselig und arm gnug und werden
noch armer in dißen drien tagen, got enberat mich noch anders dann ich mich
versich. ich han dick bas nach mym willen gewesen dann ich nu sy. wie arm
ich nu sy, myn vatter und myn mutter waren doch fry lut, darumb dut mir
myn ungemach wirs dann eim andern manne.> der knapp erbarmt sere lanceloten
und sprach zu im:< ir sint ein edelman. ir solt dheynen schaden weynen
der uch mag geschehen, es were dann das uch ein frunt dot were, oder das uch unrecht
were geschehen oder laster des ir uch nit kunnent erweren. ich sag uch furware
das keyn edelman verzwiveln sol umb eynen cleynen schaden, des er sich
darnach mag erkobern. verluset er das er nit wiedder mag erkobern, so ist wol
billich das er unfro sy.> da wunderte den knappen sere der rede, were das kint
mocht syn das also wißlich redete und als jung was, und antworte dem kinde:
< werlich lieber juncker, ich weyn nit umb schacz noch umb lant das ich verlorn
han, ich weyn das ich morn frú solt syn in konig claudas hofe; da han ich eynen
ritter besprochen von morde, der mir mynen patten ermordet off synem bette,
des ist gut wil das es geschah. ich wil uch sagen warumb er ermordet wart:
er hett ein schön wip, und der ritter wart sie mynnende, und daten beydu so
vil zuhauff das er ermordet wart eins nachtes off sym bette. nechten da ich
wonde dannen ryten, da det er mir lagen an eyner wegscheiden by eim busch,
und ich wart bestanden, und wart mir myn pfert under mir zu tode geschlagen.
gott halff mir das ich dannen kam mit synen gnaden. da kam ich zu eim mynem
frunde, der gab mir diß pfert, das vergelt im gott! ich han es aber so sere verritten
das es mir noch nymand me núcz ist umb den dot zu suchen und myn ere
zu behalten. auch bin ich unfro umb myn frunt, die wurden zu tode erschlagen
und wurden wunt da ich bestanden wart. anderhalb bin ich ruwig das ich zu
mym tag nicht bezitt enkomen mag zu des konig claudas hof. mocht ich bezite
sin komen, ich wönde mit gottes hilff mynes leydes ein teil gerochen han. nu
muß ich geuneret bliben, wann ich dar nit bezytt komen mag.> da sprach lancelot:
< der uch ein schnell pfert gebe und ein starckes, mocht ir ummer inzytt
dar komen?>< o lieber jungkherre, vil wol, und ging ich den weg halben zu fuß!>
< in truwen>, sprach lancelot,< darumb enwerdent ir númmer geuneret! ich wil
uch myn pfert geben, wedder ir noch keyn edelman gewinnet nymer keynen
gebresten von pferden, diewil ich eins geleisten mag.> lancelot stund nyder
von sym pferd und gabs im und saß off syn pfert, das múde was, und bant syn
wilpret hinder sich und furt synen bracken by neben im an eim seil. der knapp
dancket im sere und ylet hinweg. da lancelot ein wenig gereit, da must er erbeißen
von synem pferd, so múde was es, und must es vor im triben. da er einwenig
furbas kam, da begegent im ein vavasor off eim zeltenden pferde und furte
ein ruot in syner hant, und zwen winde lieffen neben im und ein brack.
der ritter was ein stundig man, und lancelot grußt den ritter. der ritter
sprach das im gott must lonen, und fraget yn wer er were und wannen.< herre>,
sprach er,< ich bin von eim andern lande.>< werlich>, sprach der ritter,< ir sint
schön und hubsch, wer ir sint; wannen koment ir alsus, liebes kint?>< herre>,
sprach er,< ich kum von jagenne, als irselb wol mögent sehen, und han ein rech
gefangen; des wil ich uch geben, wolt irs, wann ir michs wol wert dunckent sin.>
< nu lon dir got, vil liebes kint>, sprach der ritter,< ich wils gern nemen, wann
mich duncket wol das irs mir mit guotem willen bietent. auch duncket mich
wol das ir als edel sint von geburt als uch das hercz edel ist und fry. werlich
liebes kint, des wilpretes was mir not. ich gab huot myner dochter einen man und
was ußkomen das ich etwas wonde vahen, das ich mynen frunden ettwas wilpretes
zu der brutschafft hett bracht. doch múst ich one wilpret syn wiedderkert,
hett ich uch alsus nit funden mit abenturen.> der ritter erbeißet und fraget das
kint wie vil er des rehes nemen solt.< herre>, sprach er,< sint ir ritter?>< ja ich,
liebes kint>, sprach er.< so nement es alles!> sprach es;< dwil es sol geßen werden
zu eins ritters tochter brutlofft, so duncket mich das ichs nymmer baß möcht
bestatten.> da der ritter das hort, da wart er sere fro und nam das rech und band
es hinder sich uff das pfert, und bat yn sere das er mit im zu herberg fure und hulff
eßen synselbs wilpret und anders gnug. lancelot sprach, er enwolt noch nit
zu herberg, das im gott must lonen, er wolt syn gesellschafft schauwen, er wúst
wol, sie enweren nicht ferre dannen. der ritter nam urlob und reyt hinweg mit
großen freuden. und da er off den weg kam, da begunde er zu gedencken wer das
kint wesen möcht. yn ducht das er gesehen hett den dem es glich was. und gedacht
lang were es wesen mocht dem es glich were, und kam zu hinderst gedencken
uff den konig ban von bonewig, das er nymands als glich were als im. der
ritter warff zuhant das pfert umb und rant was er ummer mocht das kint suchende.
so lang reyt er biß ers fand, das es allererst off syn pfert was geseßen, wann es
als vil was gelichtert das es des reches nit entrug. der ritter fraget yn alsuchende,
ob es ummer mocht syn, das er im seyt wer er were.< neyn ich nicht,
lieber herre; was bedurffend ir myns namen zu wißen?>< das wil ich uch sagen>,
sprach er,< werlich, ir sint eim mynem herren als enlich, der ein fast byderman
was diewil er lebt. bedorfft ir myns dinstes, ich wolt durch uwern willen wagen
beyd, lib und gut, und etlich vierczig ritter, die in dißen vier milen sint geseßsen
alumbe, deten dasselb, wann ir unserm herren dem konig ban glich sint.>< wannen
was der konig ban, sprechent, dem ich glich bin?> der ritter antwurt im.
allweynende:< das was myn lieber herre konig ban von bonewig. alles diß lant
was syn, und er wart mit großem unrecht vertriben. er hett ein das schonst
kint von aller der welt, und wart verlorn man enweiß wie!>< wer vertreib den
konig?> sprach lancelot.< vil liebes kint>, sprach er,< das det ein richer konig
und ein mechtiger, der ist geheißen claudas von dem wusten lande, des marck
an diß konigrich stoßet. ob ir sin kint sint, so sagent mirs, wann alle die es gefrieschen
die wurdens fro und darnach alles diß lant. ich wolt uch halten ersame
und wol baß dann mynselbs lib und wolt fur uch seczen mynen lip und myn gut.
ich wolt uwer recht allenthalben helffen stercken und uwern schaden warnen.>
< werlich herre>, sprach er,< ich wen wol das ich koniges kint nye envart. got
der lon uch das ir wol sprechent! das weiß ich wol das mir myn frauw koniges
kint dick gesprochen hatt, und ir hant gesprochen als ein getrúw ritter, und wil
ich uch ummer deste lieber han in mym herczen, das irs huot gesprachent.> da der
ritter vernam das er im nit me wolt sagen, da sprach er zu im:< lieber juncker,
wer ir sint, so laß uch got wol gefarn! ir mögent wol ein edelman syn so mich
duncket. sehent hien, ich wil uch zwen die besten wind geben die uwer augen
ye gesahen, und nement sie in den worten das uch gluck und ere muß geschehen,
und das gott uwers vatter sele muß gnaden, ob er tod ist; und lebet er aber, so
gebe im gott selikeit und ere!> da lancelot hort das die wind so gut waren, da
wart er sere fro und sprach das er die wind gern wolt nemen.< gehulff mir gott>,
sprach er,< das ich noch dar keme da ich sie uch vergelten mocht, das wolt ich
gern thun!> ir yetwedder bevalh den andern gott und schieden. und lancelot
reyt syn gesellschafft gehelich suchen. dem ritter enkam der gedanck nye von
dem herczen, und wolts fur war haben das er des konig banes kint were. lancelot
und sin meyster kamen zuhauff und all ir gesellschafft, biß an dry die lancelot
suchten. da sie yn sahen das mager pfert ryten, da wundert sie alle wannen
er keme. und da er sin winde bracht neben im geleytet mit eyner kettenen, sinen
bogen an sinem hals und synen köcher an synem gurtel, da fragt syn meister war
syn pfert komen were.< ich hans verlorn>, sprach er.< wer gab uch da diß?>
sprach syn meister.< es wart mir gegeben.> sin meister englaubt es im nicht
und beschwur yn by den truwen die er syner frauwen solt, das er im sagt war er
sin pfert hett gethan. da enwolt lancelot nit liegen und sagt im alle die abentur
die im begegent was, von sim pferde und von dem rech und von dem ritter.< wie>,
sprach syn meyster,< habent ir uwer pfert hinweg gegeben - man enfund under
dem hymmel keins das uch als wol keme - und myner frauwen wilpret on ir
urlob und one den mynen?> und trauwet im sere. da sprach das kint:< meister,
nu enzurnent nit sere! auch sint diße wind beßer dann der pferd zwey. und
hett ichs noch zu geben, ich gab es umb zwen alsus gethan winde.> da sprach der
meister:< ir arnet es, samir all heiligen! ich sol uch geben ein wuortzeichen, das
ir nymer me so groß affenheit beget, uch ensol es gedencken ee ir von mir koment!>
und hub sin fust off und schlug yn an synen hals, das er vor syn fuß nyder sturczt.
und das kint stunt wiedder off, so das er wedder enweynt noch schrey, und
sprach das im noch die wind lieber wern dann zwey als gute pferd. da der meister
hort das er wiedder synen willen sprach, da schlug er den ein wint off die syten,
das er sich off die fuß schmuockt und gab einen micheln schrey. da wart das
kint sere zornig und zugt synen bogen von sym hals und greiff yn mit beyden
henden und drat zu im. da syn meister das sah, er wonde yn begriffen zwuschen
syne arme. und das kint was behende und sprang enneben ab und schlug synen
meister mit dem bogen off syn heubt ein michel wunde biß off das beyn, also
das sin bog enzwey brach, und ergreiff yn mit sim hare und warff yn nyder off
die erde. da er synen bogen gebrochen sah, da wart im hart zorne, und schwur
das ers arnete das er im synen bogen gebrochen hett, und slug yn anderwert
mit dem stucke das im in der hant was bliben als lang, das im in der hant nicht
als vil beleib das er einen schlag me da mit kunde geschlagen; so gar hett ern
zurschlagen. die andern, die mit im waren, beschutten yn so sie meist mochten,
und er zoh uß syn geschucz und wolt sie alle da mit erschießen. und sie flohen
allesampt von im in den busch. da greiff er syns meysters pfert und reyt heinwert
und furt sin winde an syner hant, und synen bracken nam er off syn pfert
fur sich und kam rytende in ein tal und fand weidende, als yn ducht, wol zwenczig
reher an eim huffen. er schlug sin hant off syn achseln und wonde synen bogen
ergriffen. da er sin nicht enfant und im gedacht das ern off sym meister enzwey
hett geschlagen, da wart er tobende und schwur das ern niemer ergriffe, er dete
es yn unseliclichen arnen; das er von synen schulden alda múst verliesen zum
minsten ein reh, des was er sicher.
alsus reyt lancelot zornig zu dem lack. da er kam in den hoff, da erbeißet
er von synem pferde und nam syn wind an syn hant und leytet sie vor syn frauwen,
das sie sie besehe. da er fur sie kam, da fand er synen meister vor ir stan
allblutende, und hett von im geclaget. er grußte syn frauwen. sie sprach:
< gott mynne dich, liebes kint!> er was ir als lieb als ye keyner frauwen ir kint
allerliebst wart. die frauw det als sie sere zornig were und sprach zu im:< koniges
sun, warumb hant ir diße groß unfug gethan, das ir den geschlagen hant
den ich uch zu meyster gab, das er uch wißt und lert zucht und bescheidenheit?>
< werlich frauw, myn meister ist er nicht, des tufels meister muß er syn, das er
mich darumb schlug das ich deth als ein gut kint zu recht sol thun, und hinweg
gab das ich zu recht nicht solt behalten! ich sol zu recht fryen luten geben und
helffen die vertriben sint uß landen und von irn fynden gejaget syn. das er
michselber schlug, daroff achte ich nit, sunder das er mynen wint schlug, der
ein der best wint ist den man hut in der welt kund finden. den hett er mir nahe
vor mynen augen dot geschlagen, wann yn das ducht das mir der wint lieb were.
noch hat er mir me leydes gethan: er benam mir zum meisten ein reh, das
schonst und das gröst das ich ye gesah.> da saget er syner frauwen wie er syn pfert
hinweg hett gegeben und sin rech, und wie er die reher in dem tale funden
hett; hett er synen bogen gehabt, er hett zum mynsten eins geschoßen.< ir
solt wol wißen furwar>, sprach er,< wo ich yn mag begriffen ußerhalb uwers
hofes alleyn, ich schlag yn gewißlichen todt.>
da die frauw hort das er so herlich sprach, da wart sie sere fro und gedacht
in ir hercz das er ein byderman wolt werden mit gottes hilffe, und det als ir vil
zorn zu im were. da zornt er sere und traut dem der im den zorn hett gemacht
wiedder syn frauwen, und ging hinweg. syn frauw rieff im wiedder und sprach:
< junckherre, wenet ir uwer pfert hinweg geben one myn urlob und uwern meyster
bluwen on myn urloub, den ich uch han gegeben, der uch sol behuten vor affenheit
und uch alles das wisen sol das uch gut ist und das wol ist gethan? des enwil
ich nicht!> sprach sie.< frauwe>, sprach er,< so muß ichs huten, alldiewil ich under
uwer meisterschafft bin und ir ein bößwicht uber mich seczet zu meistern. als
ich das nit me vertragen mag, so muß ich anderswar dar mich gott gewiset,
da ich licht alles das bejage des ich darff. wann ich von uch scheide, so wil ich
das ir wißent das nymer mannes hercz zu hohern dingen mag komen, der zu lang
meisterschafft bedarff. ich wil uch auch furwar sagen das ich under eins bößwichtes
meisterschafft nicht wil syn, der nye engetorst sehen ere noch gut. ir
spracht, frauw, ob ich uwer gut on uwer urlob hinweg solt geben: ja ich; kúnges
kint die mußen geuneret sin die ander lut gut hinweg gebent, sie engeben irs
noch frylicher hinweg!>< wie>, sprach die frauw,< wenet ir eins koniges kint syn,
wann ich uch also heiß?>< frauw>, sprach er,< koniges kint bin ich geheißen und
bin auch darfur gehalten.>< nu wißent das sie uch bößlich erkennent die sprechent
das ir eins koniges kint synt, wann ir sints nit!>< frauw>, sprach er allsuffczende,
< des mir leit, und wißent furwar, ich getörst wol koniges kint wesen
und wers in mym herczen fro, mochts gesin!>
lancelot ging hinweg so sere zornig das er ein wort nicht kund gesprechen.
da sprang sin frauw off und ergreiff yn mit der hant und kuost im beyde syne
augen und syn munt sußeclich und sprach:< schoner son, nu enhabt keyn ungemach
darumb! ich wil werlich das ir hinweg gebent beyde, pfert und ander gut
gnuoges, wann ich geb es uch gnung. wert ir auch vierczigjerig, ir hettent frúmelich
gnug gethan mit dem pferd und mit dem wilprett das ir hinweg gabent. ich
wil auch das ir uwerselbs meister furwert sint, wann mich wol duncket das ir
wol wißent was ir thun und lan solt. und wes sun ir sint, so ist das werlich das
ir eins koniges sons hercz hant. ir hattet auch ein vatter der wol getorst bestan
den hohesten man von der welt im sim rechte, so frum was er des libes und des
herczen.> also trost die frauw lanceloten und wiset yn selb zu thun húbscheit
und zucht und alles, das guote kint zu recht thun sollent, als uns die history hernach
wol gesaget die abenture von den spruchelinen die er gesprochen hatt. - nu sollen
wir die rede alhie laßen von lancelot und sollen sagen von syner mutter und von
syner mumen, den zweyn koniginnen, die beid unfro sint zu mönster roal und
unberaten, die ettwann rich waren und wol beraten.
die history sagt uns das die koniginn alene von bonewig und ir schwester
die koniginne evaine von gaune samet sin zu munster roal. die koniginn von
bonewig hett ein heiliges leben, allsolch hett ir schwester die koniginne von
gaune heilig leben und gutes. und das closter nam sere zu und beßert sich von
zytt zu zytte und all tag teglich so sere das in den ersten sieben jaren wol drißig
edelfrauwen darinn sich hetten begeben. und die koniginn alene von bonewig
macht dasselb closter, und wart ein heubtcloster, und ir sitte was also, das sie
alle tag teglich nach hochmeß ging siczen off denselben statt da ir herre was tot
bliben, und off den lack da sie ir liebes kint verlorn hett, und laß weynende
alles das gut gebet das sie kunde, irs mannes sele zu gnaden und irs kindes. es
geschach an eim montag fru das die koniginn det singen ein meß von unsers
herren geburt, irs mannes sele zu gnaden und irs kindes. da fronmesse gesungen
was, da ging sie hinweg zu derselben stat da ir herre dot bliben was, und begund
herticlich zu weynen und clagt yren herren ein lange wil. darnach ging sie off
den lac und clagt ir kint, das sie verlorn hett sie enwust selb wie. das clagt sie
gott von hymmel so lang das ein geistlich man kam rytende mit eim knappen.
syn cleyder waren schwarcz und sin kapp was schwarcz. da er die frauwen so
großen jamer sah machen, da wundert yn sere were die schön frauw were und
warumb sie so großen jamer mechte. die koniginn weint so sere und so lut das
sie sin nicht gewar wart biß er kam fur sie rytende. da er die frauwe so schön
sach und so wol gethan, da gedacht er das sie ein hohe frauw were, und det syn
kuogeln ab und grußt sie.< frauw>, sprach er,< gott gebe uch freud, wann mich
duncket das irs wol bedorffent!> die koniginn besach den man und sprach das
im got must lonen, und was ir sere leit das er ir als nah was komen ee dann sie
sin geware wart. sie besah den man, und ducht sie das er wol ein biederbe man
mocht wesen, als es wol ware mocht syn. er was manigen tag ein byderbe man
gewesen und frumm des libes diewil das er in der welt gewesen was, und zu geistlichem
leben was er ein heilig man. er was auch zur welt ein gut ritter gewesen
und was zu gott vil beßer ritter worden. er hett so lang gewesen in eyner wústung,
da er ein closter hett gebuwet, das er mit im brúder hett einen großen convent.
die all hielten sant augustines regel und synen orden.
der bruder was groß uber allen synen lip und was wol halber gra. sin augen
waren im gra und groß. sin antlicz was masig von starcken wunden, die er
gehabt hett wilent in der welt, und das heubt und all syn lip. die hend waren im
groß und mager und vol großer adern. die schultern waren im breyt, und saß
in dem sattel als ob er darinn geschriben wer, schön und offrecht. und sprach
zu der koniginn:< liebe frauw, sagent mir were ir sint und warumb ir so sere
weynent! mich dunckt recht das kein begeben mensch nicht sol weynen zu recht
wan sin sunde, und allen weltlichen ruwen sol laßen farn.> da die koniginn hort
das er also wol sprach, da ducht er sie ein frummer man, und sprach:< werlich
lieber herre, mocht ich sere weynen, des hett ich groß recht. ich enwein wedder
umb gut oder umb lant das ich verlorn han. ich bin ein arme creatur, unselig
und unfro, und was wilent geheißen frauw von bonewig und von allem land allumb,
und verlose mynen herren hie off dißem rech, und ein jungfrauw nam mir
ein das schonst kint das in der welt was alhie, oder der böß geist, und sprang damit
in dißen lac. darumb das myn herre starb vor leyde han ich syner sele große
sorg, und zu recht sol ich syn sele als wol besorgen als die myn, wann ich und er
waren ein blut und ein fleisch, als uns die heilig schrifft saget und unser glúbd
ist. ich muß weynen und großen ruwen machen, wann ich sere forcht des das
myn herre alsus dot ist beliben, umb zu besehen ob es unsern herren icht sol erbarmen
eins armen sundigen menschen trehen als ich bin. und von mym kind,
das ich suß jemerlich verlorn han, komet mir manig groß jamer an myn hercz,
das von so hohem geschlecht ist komen, das gott selb darzu erkose das er sin
groß wunderlichkeit mit im erzeiget, das er aller der welt kunt macht unsern
herren zu komen, und hohete synen heiligen namen, und zu stercken den heiligen
glauben; das was david der prophet, von des geschlecht was myn vil liebes kint
da es lebete. nu duncket mich wol das mir got hat genomen beidu, vatter und
kint, umb ettlichen haß den er zu mir hat.>< frauw>, sprach er,< das ir unfro sint,
das enist kein unbild. ir hant fast vil verlorn, nicht ir allein, wann alles diß lant
hat schedelich verlorn an unsers herren des koniges dot; wann, liebe frauw, zu allen
dingen ist maß gut. ir hant uch ußer der welt gethon und sint geistlich worden
durch die mynne gottes, darumb entsteet uch nicht wol allenthalben zu weynen, wann
wir sint schuldig unserselber sunde zu weynen und unser eben cristen alsam; und
das ensollen wir nicht das alle lut sehen, sunder in unser heimlicheit das nyman
siehet. ich ensprich es darumb nicht, ich engleube es wol das irs off dheynen werltlichen
ruom icht dut, wann das uwer hercz bekummert ist mit dem starcken ruwen der
uch an ist. gott von hymmel muß gnedig wesen des guten herren sele, darumb ir so
unfro sint; wann sin tot wirt noch huot diß tags mangem man schadende. dißen großen
ruwen solt ir laßen bliben, wann ir mit weynende in nit mogent wiedder gewinnen.
wann ir solt des sicher syn das uwer kint gesunt ist und lebet wol mit gemache!>
da die koniginn das hort, da kam sie so von irselber das sie in guter wile
ein wort nicht kund gesprechen. da sie sprechen mocht, da viel sie im zu fußen
und sprach:< eya lieber herre, durch gott, sprechet ir war das myn kint lancelot
noch lebe gesunt und wol farnde?>< frauw>, sprach er,< ich nim das off mynen
orden das er lebet und wol fert.> da viel sie zuhant in amacht vor großen freuden.
ein nuonne die mit ir komen was lieff zu ir und hebete sie wiedder off; also
det auch der bruder, wann sie yn sere erbarmet. da die frauw zu irselber kam,
da trost sie der bruder und sprach das sie des sicher were das er ir gesaget hett,
es were on zwyvel ware.< lieber herre, durch got, wie wißent ir das? wann ir
hant mir mere freud in mym herczen gemacht dann ich ye gewann. enist es auch
nit ware, so were ich vil unfröer dann ich zum ersten was; ich wen auch wol das
ich von jamer must sterben.>< des sint sicher, das mirs die sagete die yn alle tag
sicht spat und fruo. ich wen auch wol, und wert ir als rich und als mechtig als
ir ye warent, ir enkunnent yn nicht also sanfft gehalten als er gehalten ist.>
< eya herre, durch got saget mir wo ist er, so ist mir als vil deste senffter; und
wer er an solcher stat da ich yn sehen mocht, mag ich yn nicht gesehen, ich sol
doch darwert deste dicker sehen da er ist, so wirt mir doch deste sanffter!>< frauw,
des enmag ich nicht gethun: wann saget ichs uch, so wer ich zuhant meyneydig.
ich must schwern off den heiligen das ich uch nicht anders solt sagen dann das
er lebt gesunt und wolfarnde; dasselb enhetten wir beide nicht erfarn, wedder ich
noch ir, wann die die syn pfliget saget mirs, umb das das sie wolt das ir deste frölicher
lebte.>< lieber herre, saget mir, ob irs gethun mögent durch gott, ob er
under synen fynden ist!>< frauw, wißent furware>, sprach er,< die yn da heltet
die ließ im als nöt geschehen arg als irselb detet, und syn fynd enmogen keynen
gewalt úber yn han da er ist, so gemahelich ist er.> da wart die koniginn fro,
das sie nicht fröer mocht wesen, wann sie das kam kund glauben das er war
sagte, und fragte yn ob er keine nonnen in yr kloster erkente.< ich wene des
wol>, sprach er,< das ir ettlich schwester habent die ich wol bekenne>, und bekant
zuhant die nonne die mit der frauwen da was. die bekant yn auch wiedder.
da wart der koniginn wol zu muot, und sprach:< durch gott, vil lieber herre, geet
mit uns heim und sehet ob ir keyne unser swester kennet!> da leyte yn die frauw
heim und dete alle ir schwester fur yn komen. da bekant er der frauwen vil,
und sie bekanten yn wiedder und hießen yn wilkum syn und waren syner kunfft
sere fro. da fragt die koniginne und ruomte stillschwigende ob sie gleuben mocht
das er ir sagete. da sprachen die yn bekanten das er ein lugen nit sagte umb ein
michel gut, er wer ein so byderbe man in der welt gewesen und were vil beßer
in geistlichem leben. da baten yn alle die frauwen das er mit yn wolt eßsen.
< got weiß wol>, sprach er,< das ich des tages nicht enweiß das ich icht me eßse
dann zu eim mal; das gebútet unser orden. diße frauw erbarmet mich fast
sere, und han es auch gut recht. sie det mir zu eynem mal groß ere, die wolt ich
ir gern vergelten. ich wil uch sagen was sie mir dete: das ist war das myn herre
der konig, des sele got haben múß in sym ryche, hielt großen hoff an eim dryczehenden
tag und cleyt manigen ritter herlich und gab herlich gaben. ich kam auch
zu hoff und kam zu spate, das alle die cleyder waren gegeben ee ich zu hofe kem.
da myn frauw die koniginn, die alhie ist, sah das ich keyne kleyder hett, da
sprach sie, ich glichete so wol eim frummen man, ich múst ummer cleyder
han zu dem hofe, und det mir herlich cleider machen von samide, da von sieselber
kleider wolt thun machen. da ward ich herlicher gecleidet dann keyn ritter der
zu hofe komen was, und baß.
das was der dinst den mir myn frauw dethe. er enduncket mich nicht
kleyne, darumb wil ich irn gelten nach miner machte, mit myme libe und mit
myner zungen, die vor manigem hohen manne gehort ist.> da sprach er:< werlich
frauw, es ist groß ere gegen got und gegen der welt, das ein so hohe frau, die
von so hohem geschlecht komen ist als ir sint, das ir uch so betalleclich hant gekert
an gotts dinst. der frumme sol uwer sin ob got wil, das duncket mich alles
ein frumme. wann das das lant von bonewig und das lant von galle ist komen in
des ungetruwen claudas hant, das ist mir werlich leyt und allen uwern frunden,
und die schand ist des konig artuses, der es lang zu recht gerochen solt han.
nuon muß ich farn hie bi mit gehorsam dar mich myn meisterschafft gesant hatt.
ich wil aber schier wiedder kern und wil ryten zu dem konig artuse und wil
clagen fur uch und fur uwer kint, das ob got wil noch herre sol werden uber das
lant zu bonewig. man went es auch wol da er yczunt ist, das er noch ein groß
herre werde.>
diß hort die koniginn von gaune alda sie in einer kamern was, da sie ein
wenig geschlaffen het. es enwas kein nacht, sie und ir swester stunden zum minten
driwarb off und sprechen ir gebete. da sie den bruder horte sprechen von
lancelot irm nefen, da wart sie so fro das sie nicht gestan enkunde off yren fußen,
und vil in onmacht. da nam sie ir schwester mit iren armen und die andern
frauwen die da waren und huben sie wiedder off. da fragete der bruder were
die frauwe were und was ir were.< das wil ich uch sagen>, sprach die konigin,
< die frau ist myn schwester und ist die konigin von gaune, und frauwet sich sosere
irs nefen lancelots das sie von freuden in onmacht viel.> da sprach die
koniginne von gaune das die rede also nicht enwere.< myns nefen bin ich fro>,
sprach sie,< wann da ich hort von mym neven sagen, da gedacht ich myner zweyer
kinde die ich manigen tag verlorn han, und kam mir ein leit zu dem herczen, das
ich lang wonde das mir das hercz gebrochen were.>< frauw>, sprach der bruder,
< nuo gehabent uch wol! unser herre mag uwer zwey kint als wol generen als er
uwern neven manigen tag wol genert hatt, man weiß auch wol das uwer zwey
kint lebent und gesunt sint und wol farnt. ir mogent beide unsern herren wol
loben das ir alhie samet sint nach anderm ungemach das ir beide erliden hant!
nu bitte ich uch beyde das uwer ein die andern tröst furwert, und sint gemechelich,
wann uwer beyder sach sollen noch zu gut komen ob got wil. gedenckent
beyde an das rych das ir verdienen sollent mit gottes hilff, des nymer me end
wirdet, und alles das uch geschehen mag lieb und leit und geschehen ist, des weset
fro und ergebent es got, so sint ir úmmer fro! also mögent ir wol unsers herren
rich verdienen. ich weiß wol, thunt ir das das ich uch geraten han, so hilffet uch
noch got und erbarmet sich uber uch. ir erbarmet mich der ein sundiger mensch
bin, soltent ir dann unsern herren nit erbarmen der ein vatter ist aller barmherczikeit?
ich engerugen auch nymmer, ich enkumme zu dem konig artus und
clag im uwer enterbniß und uwer groß ungemach. es enist auch keyn so hoch
man in der welt, ich gethúr wol vor yn komen und vor im reden; und so me hoher
lut da ist, so mir ye lieber ist. nochdann weiß ich wol vorware das der konig
artus bißherre so vil zu thun hatt gehabt mit urlage und mit menigen andern
sachen, das mich dheyn wunder nit enduncket das er bißherre zu uch nit gethan
enhatt, wann ers bißherre nit wol gebeßern kund. er enhat nit vil barune in
sym lande, sie enhaben wiedder yn geurlaget, so das alle die welt wonde das sie
yn vertriben solten. ich wene auch wol furware das nye clag fur yn keme von
dißen dingen, darumb endarff mans dem konig artus nit verwißen.>
der bruder nam urlaub zu den zweyn koniginnen und zu allen den andern
frauwen und reyt hinweg und warb syne bottschafft. des andern tags reyt er
hinweg zu dem konig artus wert, und reyt große tagefert so lang biß er kam in
großen brytanien und fant den konig artusen zu lundirs mit großer ritterschafft.
das was in der ersten wochen septembris, und saget die historia das der konig
artus alrest komen was von scottenlant, da er und der konig acgwisel sin neve
geurlaget hetten, das das drit mal het gewesen das ern geurlaget hett. sie hetten
starck suone gemacht und yewedderhalb gisel gegeben der suone zu behalten.
anderhalb het der konig artus einen fried gemachet mit dem konig von uberder
marcken biß ostern und was wiedder komen in syn best lant, imselb gemach
zu thun, wann er vil ungemaches erlitten hett. das saget uns die historia das der
konig artus uber syner tafeln saß eins sontages, und manig hoch man was mit
im beyde, ußer fremden landen und uß dem synen. und der bruder, der von dem
lande von bonewig kam, der kam in den sale gegangen und schreyt durch alle
ghene lut mit großen schritten und ging vor den konig artusen sten und zoch
syn kogeln von sym heubt. er glich fast wol eim byderben man, die zung was
im wol gerade und wol zu sprechen onerschröckelichen. er hub an syne rede
und sprach lut mit hoher stymme:
< gott halte dich, konig artus>, sprach er,< als den frumsten man und den
besten der bi denen zyten ye geborn wart, wann ein ding alleyn!> der konig besah
den bruder, und wundert yn was er meynt das er yn zuerst lobet und darnach
schalt vor allen den die da mit im waren, und schamte sihs fast sere. der konig
was wise und hobisch und sprach:< got múß uch lonen, herre, ich sy gut oder
böse! ich bitt uch auch das ir mir sagent warumb ich der best nicht ensy der
lebet, als ir zum ersten sprachent.>< das wil ich dir sagen>, sprach der bruder.
< das ist war das kein konig in der welt ist der also sere pfleg hoher ritterschafft
und herlicher gesind hab dann du hast. du gezems wol din ritter rich zu
machen und thust yn groß ere. du bist milt und gut, me dann ye kein konig
wart, beide gegen got und gegen der welt. wann ein ding lester ich an dir: das
du so treg bist zu rechen einen den meysten schaden der dir ye geschah sitther
das du geborn wúrt. da thut man dir schand und schaden da man sie dinem man
thuot, den man enterbet alles des guotes des er von dir haben solt zu lehen. du
hasts allezulang vertragen das man dich und dynen man enterbet hat so frevelich.
du hast gar vergeßen der die dir ye getrúlichen und wol dienden, das sie
vertriben sint und hant verlorn ir lant und ir ere und ir leben in dim dinst.>
da das der konig hort, da schampt er sichs fast sere; und alle dieß horten erschracken
sere, und sprachen die ein zu den andern das sie nye mer dheinen
converß so stolczlich gehorten me gereden vor eim so hohen man als der konig
artus was. sie ließen all ir eßen und besahen yn zu wunder. da kam fur gegangen
bodiers der kunstavel, und was im zorn das der konig und alles sin gesinde
ir eßsen ließen umb das ein converß gesprechen mocht, und sprach zu im:
< herre convers, lat diße rede beliben biß das myn herre der konig gesse, so moget
ir mit guten staten sprechen warumb ir wolt! ir hantt alle die betrubt die in
mynes herren hofe sint mit uwerm sprechen, das sie all ir eßsen hant gelaßen
durch uwern willen.>< wie, herre ritter, sol ich durch uwern willen laßen zu redende>,
sprach er,< das aller der welt gut ist und myns herren des konigs ere? das
enwil ich nymer durch uwern willen gelaßen, ich woll reden alles das myns herren
des konigs ere und briß ist. ich wil yn eren und wil yn leren wie er all irdenisch
konig mag uberhohen mit prise. da mit beneme ich nymanne sin eßsen: der eßsen
wil, der eßse; der des nit enwil, vaste! darumb wil ich nummer gelaßen, ich
sprech alles das mir zu muot ist, als ich gesprochen han mynen willen. ist ymant
so stolcz hieinn der das sprechen wil das ich lúge gesaget hab oder falsch, er
findet wol den ders wiedderredet, ee es daling nacht werd, vor allen myns herren
des koniges barunen. mich duncket auch werlich das ir ein kint sint des libes
und des sinnes, das ir mir me das reden wolt verbieten dann dheyn stolcz man der
in dißem hoff ist, der maniger hieinn ist. ir enwißent auch nit wie groß not dirre
clag was und wie groß ere myn herre der konig artus mit gewinnen sol. ich
wene auch wol das ir der best und der künest ritter nit ensint den ich in myns
herren des koniges uterpandagrones hofe gesehen han.
ich sah dainn eynen ritter, der was genant hervius von rivel, und ein ander
hieß carrec. die zwen waren so gut ritter das sie nymant endorffte versprechen
der zweyer guten ritter bedorfft. sie verrieten nie keynen man wiedder yrn herren.
sie beßserten alle die die ir herre haßete, mit worten und mit reten. sie waren
auch als wol mit dem konig uterpandagrone als ir yczunt sint mit sim sun dem
konig artuse.> da hervius hort das ern genant hett, da kam er fur gegangen.
er enhett sin gesehen nit, wann er diente dem konig zu syner tafel. der konig
artus engesaß nye so heimlich, im dienten beidu, getaget ritter und jung und
mittels alters. hervius erkant den bruder und viel im umb synen hals und hieß
yn groß wilkum syn im und got von hymmel, und kußt yn an synen munt und
det im groß ere. da sprach hervius zum konig sym herren:< herre, ir möget
dißem manne wol glauben alles das er uch gesaget, wann sin billich zu hören ist
und zu vernemmene konig, herczogen und greven. ir solt auch wißen das er so
gut ritter und so herlich zur welt ist gewesen das ich nye dheynen ritter so
starcken gesach noch so stolcz, ich enhett yn wiedder yn laßen vehten umb myn
heubet.>< wer ist er dann?> sprach der konig artus.< herre>, sprach er,< er ist
genant adragarys der brun, amadors bruder des minren von der schwarczen
ilen, der so gut ritter was by des konig friens zyten.> der konig artus det im
groß ere durch amadors sines bruder willen. der konig friens und amador waren
lang gesellen gewesen mit den wapen. da diß des konigs gesind vernam, da wusten
sie nit wie vil sie im eren kunden erbieten, und der konig artus hett yn lang bekant
fur einen guten ritter und det im groß ere. da das bedoiers sach, da schampt
er sich ußermaßen sere. der konig sprach zu dem bruder:< liebe herre, dalangk
me sprechent was ir wollent, myn laster oder myn ere, wann ich wol weiß furware
das so hoch man nicht enist in dißer werlt, ir mögent wol vor im reden was
uch lieb ist.> da sprach der bruder anderwart:< herre konig, und enwere ein ding
allein, so enwústen was an uch lestern, das ir des konig banes dot so lang hant
gelaßen ungerochen, der dot bleib off dem weg zu uch komende. und die edel
koniginn sin wib ist vertriben ußer irm lande und hatt verlorn ein das schönst
kint von aller der welt, das ir genomen wart uff dem weg. das ist uch ein lesterlich
ding, und duncket mich wunder, wie ir ummer vor schand geturret komen da
uch keyn byderbe man gesiecht. ich wene auch wol furware, geschicht uch ummer
keyn laster, das es von denselben sunden kum. ir solt auch wol wißen furware
das ich nit were herre komen, wann das mich die frauw erbarmet, das sie vor
rechter forcht nuonne ist worden das sie claudas nicht unerte. alles das lant
forchtet yn so sere, das keyner so kune was der uch getorst clagen dann ich alleyn,
der ein begeben man bin.>
< werlich herre biederber man, ich gleub uch wol das ir gesprochen hant,
es mag wol war sin>, sprach der konig.< ich engehort es nye kein clag wann
yczunt, wann es ist lang das mirs gesaget wart. es ist auch manig stund gewesen,
und hett man mirs vil sere geklaget, ich enhets nicht wol mogen gerechen noch
gebeßsern, wann ich dick so vil hett zu thun menig wise, das alle die welt wonde
das ich entseczt solt syn und úmmer mer vertriben, wann das mir got noch hat
geholffen das des nicht geschach. ich han manige stund gehort das mynselbs
ritter hinder mir sprachen das mir des nymant mocht gehelffen, ich must enterbt
werden. han ich ycht herane mißthan, das wil ich gern beßern, wann mir got
die macht gibt. das mögent ir auch furwar wol wißen das ich númmer so schier
darzu enmag komen, ich enbeßers also das mirs nyman mag verkern. ich bekenne
auch wol das ichs zu recht beßern sol ob ich mag, wann der konig ban von
bonewig myn man was und der konig bohort, syn bruder, von gaune. gott von
hymmel geb mir die macht das ich sie rechen múß in kurczen stunden mit eren!>
der bruder nam urlaub zu dem konig und zu allen synen rittern und reit
wiedder zu der koniginn von bonewig und seit ir wie er ir ding geworben hett.
die koniginn gnadet im sere. da sprach er zu den koniginnen beiden das sie sich
wol gehabetten, sie solten beid kurczlichen lieb mere gefreischen ob got wolt.
die frauwen waren beid fro, wann er sie so wol getröstet hett. der bruder nam
urlob zu den zweyn koniginnen und reit wiedder zu synen brudern dannen er
komen was. - alhie mußen wir diße rede laßen von den zweyn koniginnen und
von dem bruder und furbas sagen von dem konig claudas von der wústung,
wann wir múßen zum ersten ein wenig sagen von der jungfrauwen von dem
lack; da vernemt ir kurczlich wol warumb das ist gethan.
da die jungfrauw vom lack vernam das lyonel und bohort, des konig
bohortes kint von gaune, gefangen wern in dem thorn zu gaune, das sie claudas
yn het thun sließen, da was es ir fast leit, und gedacht lang wie sie die zwey kint
ußer des konig claudas gefengniß brecht. sie det manig gauckel und versucht
wie sie ir dingk mocht angevahen, und erfriesch mit ir behendikeit das der konig
claudas solt ein großen hoff haben kurczlich und began das jargezytt als herlich
als denselben tag da er gekrönt wart. by den zyten spulgeten all die konig
großen hoff zu halten iegliches jares desselben tages als sie gecrönet wurden.
das groß fest was an sant marie magdalenen tag alleweg. an sant marie magdalenen
abent rief die jungfrauwe von dem lac einer jungfrauwen zu ir, die fast
schone was und wise von maniger behendikeit und was genant sarayde. und ir
frau sprach zu ir:< sarayde, ir múßent farn zu dem konig claudas und múßent
mir ein botschafft dar thun, und das ensol uch nit leyt syn, wann wir bringen
zwey fast edele kint, die des konig bohortes kint waren von gaune!> da lerte
sie alles das sie thun solt, wie und wann sieß thun solt, als wir fúrter vernemen
sollen, und gab ir alles das sie darzu bedorfft.
die jungfrau nam urlob zu ir frauwen und reyt hinweg. ir frauw getruwet
ir wol und hett sie freislich lieb. sie was des begebenen ritters nifftel, der von dem
konig claudas clagte vor dem konig artus. da die jungfrau von dem lac reyt,
da nam sie mit ir funff knappen und als mengen garzun und kam inn geritten
in ein groß wiesen, lag vor der burg zu gaune. an sant marien tag zu meßzytt
frú, einhalb an der wiesen kam ein walt zugestoßen, darinn entweich die jungfrauw
und ir gesellschafft, und santen einen knappen in die burgk, das er wertet
wann der konig claudas uber der tafel seß. da er geseßsen was und syn ritter all,
da ging der knapp zu syner jungfrauwen und saget ir das der konig geseßsen
were. die jungfrauw saß off ein herlich zeltende pfert und nam zwen knappen
mit ir, und ir ietwieder leyt eynen wint an einer silberen ketten, und ritten in
die statt zu gaune. die jungfrauw det fragen wie es stund umb des konig bohortes
kinde. da sagt man ir das sie noch gefangen weren und das ir herre claudas
seße in irs vatter rich und hett synen sun dorins desselben tages ritter gemacht
und hielt großen hoff.< und dorins gitt groß guot hinweg>, sprachen sie,< durch
ere. er ist ein schon ritter milte, kune und starck, wird der konig unser herre
hatt nit me kinde dann yne>, sprachen sie.< er gab auch gestern me gutes hinweg
und me richeyt dann er ie getet by allem synem leben, wann syn son ist zu
dießem hofe ritter worden. er sol noch vil me geben ee diser hof scheyde, wann
sitther das er uß brytanien kam, so ist er so viel milter gewesen dann er ee were
alles syn leben.>< ist das war>, sprach die jungfrauw,< so wil ich noch hut sin
miltikeit versuchen.> die jungfrauw nam beide ir winde, ietweddern in ein hant
mit der ketten, und ging zu hofe. da sie in den sal kam, da sah sie wo der konig
claudas saß, und ging fur yn stan da er saß und aß - nohda enhett man nicht
wann das erst geriecht fur getragen -, und sprach so lut das es alle die horten
die in dem sale waren:
< konig claudas>, sprach sie,< dich grußt ein die schonst jungfrauw und ein
die beste die in der welt lebet! sie hatt dich ie geprúfet fur alle die lebent biß
an dißen tag hut, wann nu weiß sie wol das du nit als hubsch noch als gut bist
als ir ist zu wißen gethan. sie enhatt auch nit unrecht so mich duncket, wann
an dir ist vil me zu lestern dann sieselbs wenet, das han ich wol vernomen. nu
wil ich wiedder zu myner frauwen keren und sagen ir alles das ich von dir vernuommen
han, beyde unhúbscheit und din großen unbedachtekeyt!> der konig
besah die jungfrauwen umbe das sie so herlich geredet hett, und die jungfrauw
kert sich umb und wolt hinweg geen. claudas rieff ir wiedder und sprach:< junckfrauwe,
wilkuomme mußent ir sin mir und gott, und uwer frauwen muß gott eren
die uch zu mir gesant hatt! ich glaub des wol das sie me gutes von mir hab gehöret
dann ich wirdig sy; wann als vil das sie mich det grußen, wust ich keyn
sach die mich geergern mocht wiedder sie, die wolt ich beßern an ir fruntschafft
und ir mynne zu behaltenn. wann by den truwen die ir sit schuldig uwere frauwen
und aller der welt, saget mir was das sy das uwer frauw so sere an mir lestert,
wann ich wil gern allerhande lernen, da mit ich gebessert mag werden!>< ir hant
mich so sere beschworn>, sprach die jungfrauwe,< das ichs uch nit lenger mag
geheln. ir hant wol vernomen>, sprach sie,< das ich eyner der hochsten und der
richsten jungfrauwen bot bin die in der welt lebet und die nye keynen man
gewann. sie het so viel von uch hören sagen das ir den priß hettent vor allen
rittern die nuo lebent, wann man ir saget das ir der edelst konig werent und der
höhest von aller der welt und der miltest und der schönst, und das uch nymant
glichen mocht von synnen. so alle die welt zu eim rate were einhalp und ir
anderhalb, so hettet ir me wicze aleyn und me wißheit dann alle die wiedder
uch weren, und me gutes rates. darumb sante mich myn frauw herre, das ich
vernemen solt ob diß alles ware were. nu han ich vernomen das dry die besten
sach an uch gebrestent: ir ensint wedder wise noch húbsch noch milte!>
< jungfrauw>, sprach der konig,< gebrestent diße dry sach an mir, so ist die
gúte cleynes schacz wert die an mir blibet. ich wene auch wol das keyn man
nye so wol bewarnt wart mit dißen dryen sachen, er vergesse underwilen etschlich
zu thun und thu underwilen dorpheit oder affenheit oder schalckeyt. diß geschicht
dick manigem guten man. nu bitt ich uch, ob es gesin mag, das ir mir sagent warumb
ich wedder hubsch noch gut ensy und wo by ir des geware sint worden.>< das
wil ich uch sagen>, sprach sie.< das ist war das ir des konig bohortes zwey kint
nu lang hant behalten in gefengniß so dorplich das sie wedder irs libs noch irs
lands gewaltig sint, und das weiß alle die welt wol das sie nye dhein ding wiedder
uwern willen getaten; das ist auch ware das nymant nydig hercz betalle gut
mag machen, da múß úmmer etschlich schalckeyt inne beliben. er enwart
auch nye milte und gut der kinden schalckeyt thun werckte und arg. hie by
duncket mich wol das ir alle tugent gelaßen habent. ich wil uchs auch hernach
sagen und wisen warumb ir nicht synnes enhant. ir wißent selb wol: wa man diß
gefreischet das ir des konig bohortes kint zwey zu gaune hant, da weiß man wol
das ir sie zu jungest doten wolt und verderben. darumb sol uch zu recht alle
die welt haßen. und detent ir yn groß ere alle tag teglich, nochdann gleubt mans
uch nit, diewil sie in gefengkniß sint, ir woltet sie döten und verderben. so
enweiß ich nicht wie ein man mere affenheit mag gethun dann das er sich alle
die welt thut haßen. darumb enhant ir nicht sinnes; wert ir auch als wol versuonnen
als uch duncket das ir sint, ir hettent die kint beide ußer gefengniß gethan und
hettent sie ersame gecleidet, als man zu recht koniges kint thun sol, und hettent
sie vor uch thun dienen zu uwern festen und zu uwern höfen. alle die welt weiß
auch wol das sie edler und fryer lút sint dann ir. hettent ir diß gethan, so sprech
all die welt das ir der húbscht man wert der nuo lebet, wann ir diße weysen ersam
zúget in uwerm hofe und behieltent yn ir lant und ir lute; da mit hettent ir den
priß und die ere von aller welt. nu han ich uch alles das gesagt das mir an uch
mißvellet.>< so helff mir got>, sprach claudas,< jungfrauw, ir hant recht gerett!
das ist auch wol recht, wer böser reth volget, das er schande und laster hab,
wann ir hant mich yczunt geleret das ich úmmer deste beßer sol syn als lang als
ich lebe.> da rieff er synem meisten truchsessen zu im und hieß yn mit im nemen
gnug ritter, und hieß sie bringen die zwey kúniges kint zu hoff mit großen eren
und ir meister mit yn. der truchses det als im syn herre gebot und ging zu dem
thorn da beide kint inn waren mit ungemach, wann sie hetten beide sere geweynet
und großen jamer gemacht; wann lyonel hett sie alle die nacht und allen den
tag allesampt mit großem ungemach gethan leben, wann er was der unsinnigste
mensch in sim zorn der ye geborn wart, ane lancelot alleyn. das wiste wol
galahuot der gut man, der herre was von den fremden werden; der nante yne zu
eynem mal< eya, herze one zaum>, wann yn nyman gekestigen kunde an demselben
tag da yn der konig macht zu ritter, als uns das buoch noch bescheiden sol wie das
were. nu mögent ir horen wie sie lyonel allesampt betrúbet hett, das sie alle
weinten und machten großen jamer alle die nacht und allen den tag. da lyonel
und syn bruder bohort saßen uber der taveln des abendes da morgen der hoff
solt sin groß und starck, da saß phariens, ir beyder meister, und sah das lyonel
fast sere aß. er ließ yn eßen und besah das kint, und begund yn so sere jamern
das im die trehen zun augen uß wielzen, und weint fast sere. diß treib er so lang
an das des lyonel gewar wart und prúfet es, wann er kunde wol ein ding geprúfen,
er was beid, wise und kund wol sprechen.< aya lieber meyster>, sprach er,< warumb
weint ir so sere uber uwerm eßsen?> er sprach:< lieber juncker, was mag uch
das gewerren das uch nit aneget? ir ensolts auch nicht fragen zu recht!>< entruwen,
ich fragens und wil es uber ein wißen, und ich manen uch by den truwen
die ir mir schuldig sint und mym bruder das ir mirs sagent!>< aya lieber herre,
durch gott gnad>, sprach er,< was sol uch das, das ir mich so großlich beschworn
hant, umb das zu wißen das uch me bekumern mocht und betruben dann es uch
ummer gefrömte?>< somir die truw die ich mynes vatter sele leisten sol>, sprach
lyonel,< ich enwil númmer me eßsens enbißen, ich enwiß ee warumb ir so sere
geweint habent!>< entruwen junckherre>, sprach phariens,< so ist beßser das ich
uch sage dann ir ungeßen darumb verliebent.>< nu sagent mir!> sprach lyonel.
< herre>, sprach phariens,< ich weyn darumb, und jamert mich fast sere, das uwer
hochgeschlecht so ser vergangen ist und irselb in uwerm land enmitten gefangen
sint in uwerselbes thurne, und ein fremde man, der nicht darzu geborn ist, so
groß herschafft tribet in uwerm lande und hoff heltet da ir zu recht hoff halten
soltent und uwer herschafft triben.>< wie>, sprach lyonel,< heltet ein ander hoff
da ich hoff solt halten? nu sagent mir zuhant wer er sy!>< entruwen herre, das
thut der konig claudas von der wustung, der ist alles des gewaltig das uwer
zu recht solt syn und uwers bruder. er macht huot synen sun zu ritter in uwer
statt, die zu recht heubt solt syn in uwerm lande, und heltet synen hoff darinn.
das muowet mich vil sere das das hohe geschlecht, dem gott bißherre so groß
ere gethan hatt, enterbet muß syn syns rechten gutes, und der meyst verreter
der hut lebet synen gewalt und syne herschafft da mit tribet!>
da lyonel diße rede vernam, da was er grimm zornig und stieß mit sym
fuß die tafeln, das sie enmitten in das huß fure, und sprang off. sin augen und
syn antlicz wurden röter dann ein fuer, und scheyn als im allenthalben
blut uß breche under synen augen. er ging alleyn in ein fenster siczen da yn
nymant irret an synen gedencken und da er sich wol bedencken mocht was er
thun mocht und wie er syn ding mocht angefangen. da ging phariens zu im
und sprach:< eya lieber herre, warumb hant ir diß gethan das ir von uwerm
eßsen als zornlich sint gegangen an also hoher nacht als hint ist? nu bitt ich uch
durch gott das ir off stett und eßset; und wollent ir nicht eßsen, so siczent ir doch
by uwerm bruder, der on uch dheyn wyse nicht wil eßen.>< meyster>, sprach lyonel,
< ich enmag nuo nit eßsen; wann gand hinweg und eßsent selb mit im, wann
ich muß ein wil noch alhie bliben siczen, und darnach wil ich eßsen als es mir
fuget!>< werlich>, sprach phariens,< vil lieber herre, unser dheyner enbißet daling
eßsens one uch. laßt ir uwer eßsen umb zorn, so sint ir nicht wol wise.>< wie>,
sprach lyonel,< sint ir alle hie by mir, ir und myn bruder bohort?>< das ist
werlich war>, sprach syn meyster.< so bitt ich uch alle das ir eßen gant als lieb
als ir mich hant, wann ich wil nymer eßsens enbißen, ich enhab zu allererst eynen
gedanck geendet der in mynem herczen stecket.>< eya schöner herre>, sprach
phariens,< sagent uns was das sy! wir wellen uch vil gern darzu raten allesampt,
sint uwer gedenck so gethan das ir sie mit keynen dingen mogent zu ende bringen.>
< des enwil ich uch nicht sagen>, sprach lyonel.< sammir gott>, sprach phariens,
< so enwil ich uch nymer me gedienen affter dißer nacht hint; so duncket mich wol
das ir uch hutent vor mir und hant bösen won zu mir, wann ich nemen des gott
zu urkunde das ich nye keyn untruw geyn uch gedet!> und gebart als er vil sere
zornet und wolt hinweg geen. und lyonel, der yn freischlich lieb hett, wann er
mit im so getruwlich gethan hett, begund sere zu weynen und sprach:< aya
lieber meyster, nu gent nyrgent! gent ir hinweg, so hant ir mich allererst zum
tod bracht. ee ich uch hinweg laß geen, ee wil ich uch allen mynen willen sagen,
off das ir mirs icht wiederratent und getrúlich helffent volbringen.> phariens
sprach, er wolts gern thun.< ich siczen und gedencken wie ich mich reche an dem
konig claudas, ee ich ummer eßsens enbiß.>< wie wolt ir dann gethun, lieber
herre?>< das wil ich uch sagen>, sprach lyonel.< ich wil im morn enbieten das
er uns gespreche, und wil mich dann an im rechen. ich getar yn werlich wol
bestan und töten, und wer er vil mechtiger und stercker dann er ist.>< nu lieber
herre>, sprach phariens,< als ir yn tot geschlagent, wie wolt ir dann uwer dingk
angefahen?>< wie>, sprach lyonel,< alle die von dißem land sint doch myn man
und sollen mir helffen das ich hinweg kuom nach ir macht, beide mit hilff und mit
rate. enthún sie des nicht, so sol mir doch gott helffen, der alle unberaten beretet.
belib ich auch dot durch myn recht wiedder zu gewinnen, so muß mir der dot
wilkum syn. es ist mir beßer das ich mit eren sterbe, dann ich enterbet lebe
koniges suon und ummer vertriben sy ußer mym lande. myner selen sol doch
dester senffter wesen als ich mich gerochen han, und sterbe ich darnach; wann
eyns koniges kint enterbet mocht lieber dot syn dann schentlich leben.>
< eya lieber herre, durch gottes gnade>, sprach phariens,< des ensolt ir nicht
thun, wann wir enmochten númmer mit dem lib engan. alsus hohe sach sol man
nicht thun ane rate. ir sollent beyten biß uch got mere krafft gytt dann ir noch
hant, beide von lib und von frúnden, so mögent ir uwer laster rechen, und ich
wil uch dann helffen mit myner hant. ir solt auch vor wißen das ich keyn kint
han das mir so lieb sy, ir sint mir als lieb!> phariens strafft yn sere, und lyonel
der sprach, er wolt gern synen radt thun und wolt beyten biß er stat gewúnne
sich zu rechen.< ich hüt auch wol das claudas und sin sun uch nymer gesehent
noch ir sie.>< wiß auch>, sprach lyonel,< wann ich sie siehe, so enmag ich mich
nit lenger enthalten, ich muß mich rechen.> also lagen sie alle die nacht und
wacheten; und phariens hett groß angst, wann er synen herren so zornig sah.
und lyonel enwart nye gutes muotes des nachtes noch den tag darnach. phariens
wust wol das er nicht licht uß gedanck was zu bringen, und det groß arbeit das
er yn daruß brecht, und enhalff nicht. des andern tages da claudas synen truchsessen
sante umb beyde kint, nochda enhett lyonel nicht geßsen von dem fordern
morgen und lag alles in eyner kammern und sprach, im were nicht sanfft.
und phariens nefe hett bohorten ein wenig thun eßsen mit großen pinen, und
muot yn fast sere das syn bruder mit im nicht wolt eßsen als er gewon was zu thun.
zu derselben stunt das der truchses umb die kint kam saß phariens by lyonel,
der hett sere geweint. da der truchseß lyonel sah, er was húbsch und wust
wol was er thun solt, er knyt vor yn und sprach:< herre, myn herre der konig
grúßet uch und bittet uch das ir zu sym hofe koment und uwer bruder mit uch
und uwer beyder meyster. er spricht, er enwil synen hoff on uch nit halten. es
enwere auch keyn recht, ir enhulfet im hoff halten und groß hochgezitt machen.>
als schier als lyonel diße botschafft vernam, da sprang er off und sprach,
er wolt es fast gern thun, und det als er vil fro were. phariens wust wol synen
gedanck und wart fast unfro, wann er wust wol, und gesehe er claudas under den
augen, das sie nymer geschieden on zorn. lyonel sprach zu sym meyster:< lieber
meyster, sint by dißem herren der nah mir komen ist, biß ich uß jhener kamern
kuome!> lyonel ging in die kamer und rieff zu im eim synem kamerer und hieß
im reichen ein spicz messer, das er behalten hett. das messer was fast schön
und gut, und hett im ein jungfrau gegeben durch syn liebe. da ers an synen
gurtel wond stricken, da kam phariens zu im und sah es und zuogt es im ußer den
henden und sprach, er ensolt es nymer getragen.< neyn>, sprach er,< so kum ich
dalingk zu hofe. ich sieh auch wol das ir mich nit lieb enhant, als ir mir nement
dasselb cleynot das ich han, das mir ein myn lieber frunt gab.>< in truwen
herre, ir ensint nit wise, tragent ir diß meßser mit uch. alle die uch sehent
werdents geware. ich wils tragen, wann ichs baß gebergen kan dann ir.
auch mögent ir wol gesehen das mir uwer ere als lieb ist als mynselbs.>< so wil
ich das ir mir mit uwern truwen gelobet>, sprach lyonel,< wann ich das meßser
heisch, das ir mirs gebent.>< so lobent mir>, sprach phariens,< das ir da mit nicht
endút, es sy mit mym radt!>< ich wil kein ding da mit thun>, sprach er,< darumb
man mir úmmer dheyn laster mit recht möge gesprechen.>< also enmeyn ich
nicht>, sprach phariens,< ich wil das ir mir gelobent das ir kein ding da mit endút
des wir laster oder schaden gewinnen noch angst unsers libs.>< lieber meyster>,
sprach lyonel,< wißent ir was ir thun sollent? ob ir wolt, gehaltet das meßser,
ir mögent sin wol bedurffen werden ee dalang nacht.>
da ging lyonel und sin gesellschafft zu dem truchseßen und zu syner gesellschafft
allda er ir gebeytet hett. lyonel saß off ein herlich pfert und bohort
off ein anders und yetweders meister hinder im; also ritten sie zu des koniges
pallast da alle die herschafft inn was und der groß hoff. alle die ritter die da
waren die lieffen uß, umb das sie irn rechten herren gern sahen. da sie yn gesahen,
da begunden sie zu weynen, beide jung und alt, und baten gott das er sie
múst bringen in ir recht gut und in ir ere. phariens zuchtiget lyonel sere das
er keyns dings begunde da er den lip umb verlure und sie allsampt mit im.< erschrecket
uch nicht, lieber meyster>, sprach er,< ich wil daling des beginnen, ich
entruw es wol vollenbringen mit gottes hilff; und solt ich auch thun das ich
gedacht hett und ich guten willen zu thun hett, ir hant mirs wol gewert. ir hant
mir nicht gelaßen dann die bloßen hant, die enkúnnent ir mir auch nit genemen.>
da sie alsus vor den pallast kamen geritten, da kamen der ritter viel, die sie
wilkum hießen syn und hulffen yn von den pferden. die kinde namen sich beid
mit henden und gingen fur den konig claudas mit großer geselschafft von rittern,
die ir kunfft fast fro waren, und sariande, die beide waren ußer dem konigrich
von bonewig und ußer dem von gaune. da waren gnung beyde, ritter und sariande,
die umb alle die diße welt nicht gelaßen möchten, sie musten weynen da sie ir
rechten herren schone sahen und wolfarnde. lyonel ging herlich und frech
und sah allenthalben umb in jhens pallast, und glichet wol eim hohen manne,
beide von gethene und von herlichem geleße. sie stunden beyde fur den konig,
und alle die welt besah sie, wann sie so schon waren. der konig saß zu eyner
hohen tafeln herlich und rylich, als konig zu recht sollen siczen da sie hoff halten.
sin kron stund vor im uff eim stantharte, der was silberin, und da by ein gut
schwert, des knopff was offrecht und das ort recht nyderwert by der kron, und
ein scepter da by, das was hoch offgesaczt und was guldinn und mit herlichen
steynen alles beleyt, die luchten uber alle den pallast. er saß off eim herlichen
seßel, der was gevalten und was aller mit gold gemacht, und aß in synen koniglichen
cleydern da er inn zu konig wart gemacht und gewihet. er glichet wol
eim frummen man und eim stolczen, wann das er schalcklichen was geschaffen
under den augen und grúlich. da er die kint beyde vor im sah stan, da gebart
er fast frolich und sprach das er nye kint gesehe die yne so schön duchten und
also wol gethan als yn die kint duchten. lyonel stunt an der syten da das schwert
stund mit der krone. der konig gedacht beyden kinden groß ere zu thun und hett
des willen das er sie nymmer me in gefengniß gehielte. er nam einen guldenin
kopff, stunt vor im, der groß und rylich was, und bott yn lyonel, das er daruß
truncke. er ensah darwert nicht; er besah vil me das schwert das by im stunt
schön und luter. er gedacht in sym herczen, hett er ein also schon schwert, das
im nymer kein ding gewerren mocht. und claudas wonde das er sich schemte
zu trincken vor allen den luten die yn anschauweten.
da ging die jungfrauw von dem lac zu lyonel und ließ beid ir hende uber
syn heubt geen und uber syn augen und sprach:< nempt den kopff, schönes koniges
kint, und trinckent!> und saczt im ein schones bluomenschappel off syn heubt
und gab im ein hafft fur yn an synen rock, die guldin was und was wol erleyt
mit herlichem gesteyn. alsam det sie sim bruder bohort und sprach zu lyonel:
< nu mogent ir wol mit eren drincken, edeler koniges sun, ich han uch wol gelonet
zu einem mal zu trincken!> lyonel was zornig und antwuort der jungfrauwen:
< ich wil trincken, ein ander muß es aber gelten!> da wart lyonel so zornig
das er nit wúst wie im was, und bohort sym bruder alsam, und hetten freischlich
gern gestritten. das gemachten alles die steyn die in den hafften waren. es
enwart nye kein man, und hett man der hafft eynen fur yne gespannen, er wer
zornig worden und girig zu stryt; die großen krafft hetten die steyn die dainn
stuonden. welch man sie ob im hett, alle die welt enhett im einen blutstropffen
nit angewuonnen, noch wunden geschlagen, noch beyn zurbrochen. lyonel nam
den kopff vor dem konig, und bohort batt yn das ern off der erden zurwurff.
lyonel endett des nicht, wann er nam den kopff mit beyden henden und hub yn
so hoh off das im der win wol halber off syn cleyder fur, und schlug den konig
mit aller syner macht mit dem kopff an syn antlicz, das im das bort von dem kopff
das fleisch schneyt biß off das beyn. und der win der im kopff bliben was fur
dem konig under die augen und in den munt und in die nasen, das er nahelich
ersticket was. er zuckt die krone so ser hien nach im das das zepter nyder vil und
zurbrach, er trat mit dem fuß dryn und zurreyß sie mit all. lyonel ergreiff das
schwert da die kron off was gestanden, und bohort ergreiff ein stuck von dem
scepter mit beyden handen. das geschrey wart groß in dem pallast. und die
ritter sprungen allesament off, ein teyl die kint zu behalten, da warn auch gnung
die sie beschúten wolten und helffen das sie hinweg kemen. der konig lag nyder
off der erden so sere geschlagen mit dem kopff das er lang enwust wie im geschehen
was von dem win, der im in den lip gefarn was durch den munt und durch
die nasen, und von der großen wunden die im in die stirnen geschlagen was, das
er under synen augen allerblutig wart. da des koniges sun dorin synen vatter
also geschlagen sah, da lieff er zu lyonel und wolt synen vatter rechen. lyonel
werte sich mit dem schwerte, das er in der hant hett. und bohort mit dem
scepter, das yn nymand gevahen kunde. der konig kam zu imselber und sprang
off und rieff syne ritter ane und synen sone: und gingen sie also hinweg, er mecht
sie allesampt unselig! die jungfrauw leytet die kint hinweg. dorins hort den
vatter und mante sich und lieff so er allerbaldest mocht nach den kinden. und
lyonel sah dorin komen und kerte wiedder gegen im und hub das schwert mit
beyden henden off und schlug dorin den lincken arm abe. das schwert schneyt
sere; mit demselben schlag schlug er im den lincken backen abe mit dem oren und
den hals wol halben. er hett im den hals mit all ab geslagen, wann das das schwert
off dem halsbeyn wiedderstuont. das kint enhett auch die sterck nicht das
es alles zumal mocht abgeschlagen beyde, arm und hals. bohort sprang zu
im und schlug yn mit dem scepter an syn antlicz, das im fleisch und beyn
alles brach.
dorins viel nyder off die erden, wann er dottwunt was. da wart das geschrey
noch mere, und der konig kam gelauffen und was múde, wann er lang gelauffen
hett. er sah auch wol das er wenig ritter mit im hett die im mit truwen mit weren.
des enacht er alles nicht, er wagete beide, sele und lip, und lieff nach den kinden
was er ummer mocht und hett ein geraufft schwert in syner hant, das im ein syn
ritter gegeben hett. synen lincken arm hett er in synen mantel gebunden,
und die jungfrauw, die die kint leytet, was so wise das sie fast sere erschrey da
sie claudas also lauffen komen sah. da gedacht ir wie sie ir frauw geheißen hett
thun, und deth ir gauckel und deth den konig gedencken das die zwey kinde
zwen winde weren, und dett yn gedencken das die zwen wind zwey kind weren.
der konig lieff zu den zweyn kinden, die die jungfrauw furte, und wolt sie mit
dem schwert schlagen. und die jungfrauw warff sich under den schlag und deth
große affenheit daran. und der konig traff sie mit der helsen fur ir stirnen eynen
langen ricz biß off das beyn alldurch die rechten augbrawen biß off die lincken,
so das der jungfrauwen ein große mase bleib als lang als sie lebte. die jungfrau
schrey fast und sprach:< eya her claudas, ich han uwere spise sere engolten, die
ir huot gegeben hant. ir hant mich sere gewunt und wollent mir darzu zwen die
besten winde und die schönsten döten die ye keyn man gewan.> da sah der
konig off die kint, und duchten yn zwen winde, und sah furbas wo die zwen
winde flohen in eyn kammern und waren erfert von dem gerúff das die lút machten
und von dem geleuff das da was. der konig lieff nach den zweyn winden in
die kammer, und ducht yne wie es die zwey kind weren, und schlug nach dem
eynen und traff eynen balcken so sere das syn schwert in zwey stuck sprang.
er beleib stan und besah sin schwert und sprach das des gott gelobet must syn
das im syn schwert gebrochen was:< ich wene wol furware das diß unser herre
gott hatt gethan, umb myn ere zu meren und zu stercken, wann ich hett diße
kint beyde dot geschlagen mit mynen handen, und were mir myn schwert nit
gebrochen; das were myn groß laster in allen landen wo mans gefriesche. nu
wil ich sie thun sterben, also das mich alle die welt darumb priset und sich ander
lut da by ziehent, die willen hant yren herren laster zu thun.> da warff er das
stuck nyder das im in der hant blieben was, und ergreiff jhene winde beyde und
wonde die kind ergriffen han. er bevalh sie vier rittern zu behalten biß er sich
beriet was er mit yne thun wolt. der konig macht groß unfreud umb synen sun
der da dot was, und der kind meyster warens beyde anderthalb als unfro, wann
sie wonden das sie der konig zuhant getötet solt han und ir herren beyde. - nu
mußen wir die rede laßen von claudas und von den kinden und sprechen furter
von der jungfrauwen von dem lack, die beyde kint hinweg leytet. nu mögent ir
hören wie sie sie hinweg bracht und wie sie da mit gefuore.
da die jungfrauw alles ir dingk so wol geendet hett darumb sie uß gefarn
was, da was sie sere fro und acht wenig das sieselb wunt was. da die zwen knappen,
die der jungfrauwen vor der pforten beiten, sahen die jungfrauwen so sere blutig
under den augen, da erschracken sie fast sere. sie bunden ir die wunden zu mit
eyner zweheln, als sie sie selb wiset. die jungfrauw saß off ir pfert und hieß
die knappen die junckherren fur sich nemen. sie ritten was sie ummer geryten
mochten, und alles das volck lieff zu dorine da er dot lag, und clagten yne.
alle die die jungfrauwen hinweg sahen ryten die wonden das sie zwen winde
fur yn furten, wann die knappen wondens selber. sie kamen zuhant in den walt
rytende da ir ander gesellen gebeytet hetten. sie saßen off ir pferd und ritten
hinweg mit der jungfrauwen, und ir keyner enwúst warumb sie zu des konig
claudas hoff was gefarn. sie lagen desselben nachtes alda sie des andern nachtes
gelegen waren. da sie zu herberge kamen, da wiedder det die jungfrau ir gauckel
und zeugt yn allen beyde kint und sprach:< wie duncket uch umb diße kint?
han ich eynen schonen raub gethan?> da sprachen sie allesampt das der raub
schon und gut were. sie fragten allesampt were die kint weren und wo sies funden
hett. sie enwolts yn nicht sagen. lyonel hungerte sere, wann er in guter wil
nicht geßsen hett. die jungfrauw det gnug bereyten und pflag ir als wol als sie ir
kint weren. das hett ir auch ir frauw fast bevolhen das sie der kint wol solt
pflegen ob allen dingen. den kinden gebrast nicht dann das ir meister by yn
nicht waren. die jungfrauw trost die kint sere und sprach das sie keyn arg
am libe solten han; das sprach sie umb die kint zu trösten, wann da sie die kint
vor ir hett, da acht sie wenig off das da hinden beliben was. die jungfrauw bevalh
den kinden an ir lip das sie nyman seyten wes kint sie weren, oder sie musten
zuhant sterben, sprach sie.< ich wil uch fúrn in ein statt da ir sollent han alles des
ir erdencken kunnent in dem herczen, und uwer meyster sollen schier zu uch
komen.>
alsus seyt die jungfrauw den kinden vor, und des nachtes schlieffen sie beid
by ir. da sie des tages wart geware, da hieß sie die kint off stan und ir gesellschafft,
und saßen off und ritten so lang biß sie zu dem lac kamen. da die jungfrauw
von dem lack die kint beyde gesah, da was sie ußermaßen fro und macht
groß feste mit den kinden und prißte die jungfrauwen die irs bracht hett, und
sprach das sie ir botschafft fast wol gethan hett. lancelot was geritten jagen
in den walt da syn neven zu dem lack kamen. da er daheim kam, da was er
der kind ußermaßen fro, und sin frauw sagt im das sie ir neven weren, und lancelot
glaubt es wol. lancelot hett der jungherren gesellschafft ser lieb und was
yn heimlicher dann allen den andern die in dem hofe waren; das enweiß ich nit
obs von natur were oder von der kind selikeit, oder darumb das sie der frauwen
nefen solten syn. da was manig schon jungeling in dem hofe, und lancelot
enhett ander keyn heimlich zu dheynen dann zu yn zweyn alleyne, und det yn
groß ere vor den andern allesampt. sie aßen sampt, sie schlieffen sampt. alsus
was lancelot und beyde syn nefen mit großen freuden by der jungfrauwen lang
in dem lac. - hie laßen wir die rede beliben von lancelot und sinen nefen und
sprechen furbas wie claudas mit sin winden thet die er gefangen hett.
uns sagt die hystoria alsus furbas: da claudas die zwen winde gefangen hett
fur die zwey kint, da ging er aldar da sin sun dorin tot lag, und macht großen
jamer. so großen jamer kund er nicht gemachen als ubel im zu muot was, wann
er nicht gewon was großen ruwen zu haben. er was stolczes gemutes ye gewesen
und achtet off ein clein ding nicht vil, wann nu was im das meyst leyt geschehen
das im geschehen mocht; das enwas auch nicht unmuglich, wann er enhett nicht
me kinde dann syn alleyn. er was schon, starck, milt und gut und fast kúne
und stolcz, und alda er synen jamer macht starck und groß, enwas er nicht wol
sicher, wann alle die von gaune waren zornig umb ir gerechten herren, die claudas
verderben wolt vor ir aller augen. alle die ritter ußer dem konigrich von galle
wapenten sich; also daten alle die in der statt waren zu gaune, da manch herlich
man inne was under burgern und ir kinden, die rich und hochgemut waren.
da der konig det gebieten das man die kint solt döten, da ging phariens wiedder
in den thurn da sie inn gefangen waren gewesen, und besanten die hohsten
burger von der statt zu gaune. die burger besanten die ritter von dem konigrich
von galla. da sie alle zusamen kamen, sie wurden des zu rate, ee sie ir
rechten herren ließen döten, ee wolten sie wagen lip und gut, sie beschuttens von
dem tod. die ritter von dem lande santen nach yren wapen allenthalben in die
statt und wapenten sich allesampt. da was da sitte im land allenthalben das
kein ritter zu hof enfur, er thete auch syn wapen mit im fúren. da beid, ritter
und burger, gewapet waren, da gingen sie ußer dem thurn zu dem pallast wert,
alda claudas stund und clagt synen sun. da er hort sagen das die ritter und die
burger gegen im gewapet weren, da det er als ers nicht enachte. er was wise und
listig und rieff zuhant sym rate zu im, und wart des zu rate das er brief det schriben,
und sendet sie allenthalben in die wústuong und in das lant von bonewig umb
ritter und sariande, das sie zu im kämen so sie allerbeldest mochten. er hett
auch mit im ritter gnug den er nicht wol getruwet, beyd uß der wustung und
von bonewig und uß dem konigrich von galle; aber die tursten und die besten
waren mit phariens wiedder den konig und hetten den meysten thurn zu innwert.
claudas ging wiedder zu sym suone und claget großlich synen dot und weynet
sere, das es alle die erbarmt dieß horten. er vil dick in onmacht, und als er dann
wiedder zu imselber kam, so macht er großen jamer, als zu recht ein man sol
thun der groß leyt in sym herczen hatt. er sprach:< dick schöner sun dorin,
vil liebes kint, ußermaßen schoner ritter, hett ir mir als lang gelebet als ir wol
zu recht soltet han gelebet, so enweiß ich keynen man der uch glichen möcht,
lieber suon, mit allem priß, wann ein ritter der noch lebet! ir zwen, vil liebes kint,
hettet me gutes und wart me unerforcht und geminnet dann alle ritter die nu
lebent. liebes kint dorin, schoner ritter, hettestu alle din leptag gelebet, du
werest milter worden und me unerforcht dann der ist den yczu alle die welt
mynnet und priset! du hettest auch macht, sterck und kunheit, das du in
kurczer wile alle die welt beczwungen hettest. ich wuost dich wol dryerhande
sicher, die ein yglich gut man zu recht soll haben; und wer der dryer sicher ist,
der mag wol allen synen willen enden off ertrich: das ist guot und miltikeit und
stolczheit. welch man gut ist, der macht alle syn gesellschafft fro und ist gern
mit yne und trostet alle diß bedörffent, rich und arm, die zu syner gesellschafft
horent. nu wil ich uch auch bescheyden wie der man milt muß wesen: er muß
geben allen synen gesellen lieblich und frölich des sie bedörffent, beide richen
und armen, da yn duncket das es wol bestattet sy, und dieß wirdig syn; diß auch
nit wirdig synt, den sol man geben umb ere, dwil das miltikeit so hohen namen
hatt und ein so ersam ding ist. welch man der milt ist von natur und recht miltikeit
thun wil, der muß frummen luten dieß bedorffen geben als ein frumer man,
und den bösen dieß bedörffen, als ein milter man zu recht tuon sol. by dem milten
manne sol zu recht nyman wesen, wedder gut man noch böser, er ensol zu recht
syner miltikeit geware werden. gut noch miltikeit ist nyrgen zu guot, ein man sy
dann da mit stolcz. stolczheit ist ein große tugent, das ist das ein man synen
frúnt mynne one falsch als synselbes lip, und das er synen fynt haßse on gnad
und on allerhande barmherczikeit, es sy dann das yn syn fynt mit allerhand
gúte und mit syner miltikeit so sere uberwinde das er sich zu recht uber yn erbarmen
sol. mit dißen dryen dingen mag ein man alle die welt uberhöhen, der sie behalten
getar. vil lieber sun, diße dru ding hettent ir baß an uch dann keyn man
der nu lebet. sitther das die welt gestunt, so weiß ich wol das nye kein man so
milt enwart noch als frölicher gesellschafft mit aller der welt als du wert, vil
lieber sun myn. ir wart vil fröer gebens dann keyn man nemens, und all uwer
sorg was, den ir gebent, das sieß nicht ennemen woltent, wann uch ducht das ir
allczyt zu wenig gebent. owe leider, das wir nuo scheiden múßen! ir warent so
naturlichen stolcz, beyde libs und muotes, das ir uber alle die welt keinen man
mynnen mochtent der zu hochfertig was und zu sere uberwens sines muotes.
wiedder schelck warent ir sere und wiedder verreter, also das ir sie mit den
augen nit mochtent angesehen, und sprachen, vil liebes kint, das keyn gut man
sin augen solt laßen sehen schalckheit oder keynerhand boßheyt. durch beide
uwer augen stanck die boßheit off uwer hercze, das hort ich uch sprechen, vil
lieber sun, das ich ye kint hort gesprechen. vil liebes kint, doch ich herticlich
wiedder dich thete, du wert mir doch lieber dann mynselbs lip! das was auch
nicht mit all umb das ir myn kint warent, wann das ich uch so frumme sach und
so guot in all wise; und das ich mich wiedder uch so fremd macht, das was darumb
das ich nicht kund gesehen die großen miltikeit die in uwerm herczen was.
liebes myn kint, ich hett all myn alten sitten gewandelt durch dynen willen;
ich enwart nye milte, das hettestu, liebes kint, wol gebeßsert, hett dich got
laßen leben, mit diner großen miltikeit. du wert wol gemacht mit aller gút
und gar on alle boßheit. als gelutert golt und als der rubin wert ist vor anderm
gesteyn, als wert wert du vor andern rittern. mustestu mir noch ein kurcze wil
han gelebet, ich wen wol das dich gott nie so schön und so volkumen hett gemacht,
wann das er dich von mir wolt scheiden, als ich dich allergernst sehe und allergernst
by dir were, und das er mich vor leid sterben wolt thun. ich weiß auch
wol das ich lenger leben muß dann mir liep sy, wann den besten trost, den ich
ummer mer gewinne, den múßen mir fremd lút machen mit ir gút. so ich auch
ye me fremder lut, die guot sint, sampt siehe, so myn leit ye stercker und mere ist.
des libes mag ich nymer me gebeßsert werden, wann furwert ye erger ye erger.
min leit ist hut angegangen. huot am morgen waren zwen stanthart in der werlt,
daroff die werlt stunt. nu ist der ein nyder gevallen. were er stend bliben,
er hett der welt so vil off sich geladen das der ander teyl cleyn solt sin gewesen.
schone liebes kint, dißer zweyer stanthart wert du eyner, und der konig artus
ist der ander. soltestu han gelebet all din rechten leptag, du hettest der burden
so vil off yn geworffen das er darunder must sin gevallen, er wolt oder enwolt.
er mag sich wol rúmen das yn huot die welt allesampt angestorben ist mit dem
tot der myn liebes kint huot zurbrochen hatt. wann nu keyn man wedder gott
gestritten mag, darumb muß der man vertragen so er best mag alles das im
gott duot; wann das er mir nuo gethan hatt, des enwil ich im númmer gedancken;
und welch man mich tröstet als vil als mit einem wort, ich enwúrd nymer me
darnach sin frunt, wann ich númmer me dißen schaden uberwinden mag.>
alsus clagte claudas syn suon fast lange und viel mange stunt off yn in onmacht,
das alle die wonden die yn sahen das er zuhant off sym suon sterben
solt, und erselb wundert sich sere das im das hercz in dem libe nicht brast. er
macht so großen jamer das er alle die erbarmet dieß horten, nochdann die yn
nicht lieb hetten. phariens und allen den rittern und allen den burgern die mit
im waren wart geseyt das claudas sin brieff gesant hett umb hilff und wolt groß
here samelen, und als er sin lút gesamelt hett, so wolt er komen und die kint mit
gewalt nemen und yn beiden ir lip thun nemen. da ging phariens zu rate mit
synen luten was sie thuon möchten, und wurden des in ein das sie claudas solten
bestan in sym sale und solten fuer anstoßen und yn verbrennen darinn, oder er
múst yn beide kint in ir gewalt geben.< wir han auch viel me lút dann der konig>,
sprach phariens,< wir han recht, und er hat unrecht; wir wollen helffen unsern
rechten herren. bliben wir dot, unser sele werdent behalten. beschutten wir
unser rechten herren, so spricht uns alle die welt wol. ich han dick hörn sagen
das yglich man schuldig sy synem rechten herren zu helffen; und wo er synem
rechten herren hilffet zu recht, blibet er da dot, er werd als wol behalten als ob
er under den heiden dot belieb, die unsers herren fynt sint.> da sich phariens
gewapent hett und alle syn gesellschafft, da gingen sie fur den pallast da claudas
inne was mit sim volcke und hett großen jamer ob sim suone. phariens hett mit
im wol drißigtusent gewapenter manne von rittern und von burgern und ir
kinde, beide zu roß und zu fuß. da sie vor den pallast kamen, da wart groß gerúff
in dem here, und claudas fragt was des geruffes were. da saget man im das
alle die ritter vom lande und die burger all von der statt gewapent weren vor dem
pallast. da hieß claudas sin wapen bald reichen und wapente sich so er allererst
mocht, und gurt ein edel schwert umb, synen schilt umb synen hals, und ein
groß helenbarten in syn hant, und den stiel wol bewunden mit ysen. er enkam
auch nye in stryt, er hett ein helenbarten in syner hant, die er zu beyden henden
zoch. er hieß sich alle syn lút wapenen. da er gewapent was und alle sin lute,
da ging er in ein fenster stan und sah wo phariens vor den andern allen gewapent
hielt. und claudas rieff hernider zu im was er da mit meynte oder was er sucht
mit den gewapeten luten allen. phariens sprach, er wolt das er im heruß gebe des
konig bohortes zwey kint.< herre phariens>, sprach claudas,< ir sint doch myn
man, und alle die mit uch sint die sint beide, myn lút und myn man.>< herre
claudas>, sprach phariens,< wir sint herre nicht komen zu teydingen; wann ich
wil úber ein die kint haben, der ich lang gehút han. dasselb heischent uch diße
herren allsament die mit mir hie sint. als wir die kint inne han, habent ir dann
uff uns icht zu sprechen, macht uns tag, wir wollen gern dar komen und antwurten
uch als wir zu recht thun sollent!> claudas was listig und gedacht in sym
herczen das er im alda nicht mocht gestriten, und das er im zu letst die kint must
wiedder geben. nochdann gedacht er das er sie wolt wiedder geben so er allertragoste
mocht, wann er kúne und starck was. und weren sie alle also gewesen
die mit im waren, sie hetten zwenczig warb als vil lut bestanden als phariens mit
im hett. wie kranck syn hilff was, nochdann hett er sich unberaten die kint
wiedder zu gebene, so das man im darumb laster spreche. solt ers wiedder geben,
das wolt er also thun das ers ere het. da mante er phariens das er gedecht an
den eydt den er im geschworn hett da er syn man wart, das er zu im köme als
er schuldig were zu sym herren zu komen.
< herre, herre>, sprach phariens,< ir teidinget alles vergebens, ir mußt
uns die kint heruß geben, es sy uch lieb oder leyt! so rat ich uch das ir sie mit
gút wiedder gebent ee mit ubel. als ir sie wiedder gegeben hant, so enfindet ir
nymant der wiedder uch sy under uns allen, wir helffen uch alle mit lip und mit gut.
enthunt ir des nit, so muß hie groß schad geschehen beyderhalb und groß mort.
als diß alles geschehen ist, so mußent ir uns doch die kint wiedder geben, oder
ir mußet dot verliben, wann ir des zu radt sint worden das wir alle ee lieber sterben
dann wir unser rechten herren vor unsern augen laßen döten.>< nu thunt
allesampt darumb was ir gethun mögent, die kint enwerdent uch nymer wiedder,
ir engewinnent mirs mit gewalt an, und wil ich sehen was ir darzu thunt!> als
schier als claudas das wort gesprach, da was der stryt erhaben vor dem pallast
starck und bitter; mit bogen und mit armbrusten und mit schlingen flugen die
steyn und die pfile von den bogen und von den armbrusten als dick als der regen
vellet. claudas wert sich sere und sin volck, und hetten alle die fenster von dem
pallast wol beseczt mit rittern und mit scharianten. die ußen waren die begunden
fure mit den schlingen off den pallast zu werffen. da das claudas gesach, da wagt
ers als ein kúne ritter: er warff die thúr off und sprang under sie und nam die
helenbarten mit beiden handen und gab da mit große schleg und starcke. da das
die schuczen sahen das er so großen schaden det, da schußen sie all off yne;
darumb enließ ers nicht, er schlug mangen freischlichen und mange wunden,
auch wart er selb an manger stat gewunt. er stunt vor jhener porten und wert
sich, das nymant on syn urlaub darinn ging. er schlug in kurczer stunt zwenczig
so sere das sie des wiedderschlagens vergaßen. er bracht sie darzu das im nymant
so nahe getorst komen als er mit der helenbarten mocht gereichen, und
macht im allen rum. alsus stunt er lang vor der porten und hett syn helenbarten
an syner hant. das sah phariens nefe, der stolcz und kúne was, und zornde sich
das er so großen schaden gethan hett. er saß off ein starck roß und was wol
gewapent und hett ein glene in syner hant, die was kurcz und groß, und das
ysen was scharpff und starck. er nam das roß mit den sporn und reyt off claudas
da er stunt in der porte, und stach yn durch all syn wapen durch sin lincken
schultern, das ysen und holcz durch fur biß an die hant, und furt yn darnyder biß
off die erde; so schwind kam er geritten, wann das roß starck was und der ritter
kúne und starck. er kam mit so großer macht das er das nicht enthalten mocht,
er fuor uber die mure anderhalp so schwinde, das dem roß heubt und hals und brust
allen zurbrach und off die erden dot viel under dem ritter, das er by dem roß
bleib ligen ein lang wile, das er nicht enwest wie im geschehen was. claudas was
wiedder offgestanden und leint an jhener muren, da wurden wol vierczig pfil
zu im geschossen. alles das here wiset und rieff uff claudas. phariens nefe was
offgestanden und lieff zu claudas was er úmmer mocht mit geraufftem schwert;
er haßt yn sere. da yn claudas zu im komen sah, da riecht er sich off von der
muren und hub syn helenbarten off mit den beiden henden. da phariens nefe das
gesah, da warff er den schilt off das heubt und ergreiff das schwert mit beiden
henden und schlug claudas durch den helm, das er im den lincken backen durchschlug
von ob den oren biß off die zene. und claudas hett die helenbarten mit
beiden henden offgehebet und schlug phariens neven durch den schilt, den er off
das heubt geworffen hett, und durch den helm, das im die kuppel von dem halßberg
in dem heubt bleib stecken wol zweyer finger tieff. der ritter was starck
und bleib steen und sprang von im einhalb abe und ließ yn farn. von dem großen
schlag den claudas in dem backen hett was er so von imselber komen das er
nicht enwúst wo er was, und von dem stich den er durch die schultern hett, wann
im der schafft noch in dem libe stecket den er durch die schultern hett, das man
yn beyde, hindann und fornan, mocht sehen. er hett anders menge wunden und
qwetschung, da er mit steynen geworffen wart und mit pfilen geschoßsen, die als
dick off yn flugen als der schne von dem hymmel. meniger schoß von ferre der
im ungern so by komen were das er yn mocht han erlanget mit der helnbarten.
da claudas gut wil also gestanden hett, da kam einer off eim starcken roß gerant
und stach claudas off syn bruost mit einer glenen, das sie alle zurstuob und claudas
zuhant in onmacht viel; und phariens nefe lieff zu im und hub im den halßberg
off und wolt yn durch den lip gestochen han. da das syn ritter sahen die in dem
pallast waren, da sprungen sie yren herren zu beschutten und trieben die mit gewalt
von im die ob im stunden ußer der porten und von der brucken, und huoben
yren herren off. er was aber also sere geqwetschet das er kam gesteen mocht.
da begunden sie all umb yn freischlich zu stryten, und wart der stritt so groß das
man nicht anders mocht gehörn dann groß schleg mit schwerten und mit helenbarten
uff die schild und off die helm. claudas wart dick nider under des pferdes
fuß geschlagen, und sin lut huben yn als dick wiedder off. der stryt wert hart
lang. da sah phariens das sich claudas lüt und erselb sere werten und großen
schaden daten. da nam er das roß mit den sporn, gnung ritter und burger volgeten
im, und reit da er den stryt allerdickest sah, und facht als ein helt. da das
claudas ersah, da gewann er wiedder hercz und krafft. er hett sich sere vermút
und was sere kranck worden; des enacht er alles nicht da er phariens sah, wann
er im gern zu were. er begund freischlich schlagen und streyt so sere das im alle
die den prise gaben die yn mit den augen sahen. und phariens sprach selber
das der konig geunert múst syn der als gut ritter were mit untruwen und mit
falsch und mit schalckeit die er da mit hett.
phariens nefe ging zu claudas, wann er in der welt keynen man so sere haßt.
claudas sah das er zu im wolt, er wúst auch wol das er yn sere haßet. er was
groß und starck und wol gemacht, wann das er sich sere verblutet hett. er ging
gegen sym fynde da ern komen sah, und gedacht wie im lieber were, ob er sterben
solte, das er ersam tot verlibe dann er keyn geberd macht oder die glich thete
lasterlich zu fliehen. sie kamen beyd zuhauff und underslugen sich so sere off
jhene helm das die schwert in ir beyden köpffen besuffen. wie claudas
wunt were und sich verblut het, er schlug doch phariens nefen, das er mit beiden
henden off jhen erden schlug und viel fur syn fúß. claudas sprang zu im und
brach im den helm abe und gedacht das er im den halß wolt abschlagen. das
sah phariens und brach durch jhens volck mit sym roß, das starck und gut was,
und schlug eim ritter( der claudas wolt helffen sim nefen das heubt abschlagen)
mit dem schwert das heubt von einander biß off den halß, das er fur claudas fuß
dot viel; und darnach gab er claudas einen schlag, das er wedder hort noch sah
und viel mit knyen und mit henden off die erde. und syn nefe ergreiff yn mit
den armen und warff yn under sich und wolt im das schwert durch den lip gestochen
hann. da wer claudas tot, wann das phariens erbeizet und halff im das yne syn
nefe nicht erstach.
da sprach phariens zu sym neven ob er den besten ritter döten wolt der in
der welt lebte,< al het er mir alles das genomen das in der welt ich han, nochdann
wil ich yn vor dem tode beschútten wo ich mag, wann alle die welt mocht so
hohen princen und so guoten ritter nicht vergelten ob er alhie tot verlibe. er enwart
auch nye ein frummer man, der anders mannes nöten nicht gedecht, ob er
im ye keyn lieb gethete, und diende im wiedder als viel.>< wie>, sprach er,< wolt
ir dann den man beschútten der uns so großen schaden gethon hatt, und wolt vor
unsern augen unser gerecht herren beyd döten? ir hant ein unreyn hercz in
uwerm libe, das uch der lieber ist der uch unere und schande thut dann der uch
gut und ere thut. welchem frummen man ein laster wirt gethan, er treyt es
ummer in sim herczen biß ers gerichet mit synen eren.>< schwig schiere!> sprach
phariens,< der man ist nit schuldig synen herren zu töten durch keynerhande
missetat die er úmmer gethun mag. sieht er synen herren in noten das er den
lip must verliesen, er ist im schuldig zu helffen mit lib und mit guot; er sy dann vor
von im gescheiden, das er im sin manschafft und das gut, das er von im hatt, off
hab gegeben. so bin ich yn schuldig zu beschutten vom tode wo ich mag, und myn
trúw zu behalten die ich im gegeben han. mynes herren kint bin ich schuldig
zu beschirmen allenthalben und zu behuten wo ich mag, wann ich irs vatter man
was und ich lang mit yn gewest bin.> da nam er claudas heubt mit beyden henden
und hub yn off von der erden. und claudas hett alles wol verstanden was phariens
gesprochen hett, und sprach als ein man der des todes angst hett:< ay phariens,
durch got gnad, laßet mich nicht döten! zu uwer selikeyt hant ir huot gesprochen
etschlich rede, die ich hut gehort han. seht hin myn schwert! ich geb es uch off
als eim dem getrúwesten man der in der welt lebett. ich wil uch zuhant beyde
kint in uwer gewalt geben. ir solt auch wol wißen furwar: und hett ich uch und
beyde kint zu bohories, so enschehe uch nymmer argk von mynenthalben, ir
habent von dißem tag úmmer me furbaß myn fruntschafft gewunnen mit der
großen truw die ich huot an uch funden han!> als schier als claudas das gesprach,
so enwart nye schlag furbas geschlagen, und ließen beydenthalben das stryten.
phariens gebott alle sym here das sie hinwiedderwert furen und nicht me enfechten
noch enstritten, er wolt die kint allzuhant holen. claudas ging in den
pallast und phariens mit im; er hieß bald die kint furbringen. da er das wort
volle gesprach, da viel er nyder fur phariens in unmacht; er hett sere geblutet
und was dotwunt. phariens sprang zu im und ein gut teil syner ritter, die all
wonden das er tot were, und daten im den helm von dem heubt und sprangten
im kalt waßer under syn augen. uber ein lang wile kam er wiedder zu imselber
von der onmecht und schampt sich hart sere das er vor allen den luten in onmacht
was gevallen.
da bracht man zwey kint erfúr geleytet. da ducht alle die sie mit den augen
sahen, wieß die kint weren, und waren zwen winde. claudas gab sie zuhant
phariense, und da er die kint ersah, da gedacht im synes sunes und macht großen
jamer. phariens nam die winde beid und leyte sie hinweg und wonde sicherlich
das es die kint weren. er geleyt sie mit großen eren und mit mengem ritter in
den meysten thorn. phariens wart ser versprochen vor aller syner gesellschafft
das er claudas sin heupt nit abgeschlagen hett oder hets synen neven laßen abschlagen.
< werlich>, sprach phariens,< das ich eim so frumen man syn heubt hett
abgeschlagen als der konig claudas ist! ich wene auch wol furware das er die
kint nie behielt off das das er sie döten wolt.> sim nefen wart me zorn dann den
andern allen das er claudas das heubt nit abe hett geschlagen, wann er yn allermeist
haßet, das er nahelich darumb tobende was worden. claudas was in sym
pallast blieben und macht großen jamer umb syn suone, den er vor synen augen
dot sah ligen. er hieß arczet bringen und deth im den schafft uß der schultern
ziehen, ee dann man im den halßberg uß dete. sie machten im sin wunden und
bundens im zusamen mit starcken banden, sie naten im synen backen wiedder,
da er hart freischlich wunt was. da im syn wunden fast gebunden wurden, da
begund er großen jamer zu machen und groß unfreud, das getorst im nymant
weren. diß treib er lang ane. er bedacht sich und hiß im synen halßberg reichen
und hieß sich alles syn volck wiedder wapen.< ich bin mit luten>, sprach er,< die
mich alle nicht lieb hant. ich enweiß auch nicht wie mirs komet, ich han hut
myner fynde ein michel teyl funden.> da hieß er dru roß wol verdecken mit coferturen,
die groß und starck waren; da wolt er off siczen ob ims not geschehe.
er wolt auch nymant sagen wes er gedacht hett zu thun. anderhalb was phariens
und sin gesellschafft im thorne und machten groß freude umb das sie ir herren
beid mit yn wonden haben. da die jungfrauw von dem lack die kint beide zu
herberg bracht und ir zaubery wiedder deth: das wind waren gewesen das wurden
kint, und das kint waren gewesen das wurden wind, - da das phariens ersah,
da erschrack er fast sere und alle die im thurn waren. diß geschah da die jungfrauw
des ersten nachtes mit den kinden zu herberg kam und den kinden
zu eßsen solt geben; da wiedder det sie ir zaubery das man die kint wol bekant,
also det man auch die winde zu gaune in dem thorne. zu derselben stunt da
wurden alle die in dem thorn waren by phariens so zornig das sie nit wusten
was sie thun solten, und phariens selber allermeist. sie rieffen alle mit eyner
stym das sie claudas allererst wolten döten. phariens wart ser unfro umb syne
herren, die wonde er verlorn han, da aller syn trost anstunt und da er den lip
so sere umb gewaget hett, die er auch so lang gezogen het und gehalten. er
wond das sie claudas getötet hett und das er yn die wind fur die kint gegeben hett,
und wart so leidig das es groß wunder was das im sin hertz nicht enbrach. er
want sin hend und schlug sie zuhauff, er rauffte sin har uß hantvöllig, er reiß
sin cleider und warff sie von im, er zurkramp synen halß und sin anczlit, das
das bluot off die erden tropffete. er rieff so sere das es wunder was, und erbarmte
alle die so sere die es horten, das sie hercziclichen mit im begunden zu weynen,
als ob yn vatter und muotter uffe legen.
phariens und alle die mit im waren machten großen jamer, das claudas und
die mit im waren horten das geschrey und das hantschlagen das sie machten.
claudas hieß warten was das were. man saget im das es were in dem großen
thurne. er sante dar, zu erfarne was es were. der bott kam zuhant wiedder
lauffen was er úmmer mocht, wann phariens lut hetten nach im gerant mit
glenen und mit geraufften schwerten und hetten yn gern dot geschlagen, und
hetten im dry wunden mit spiczen meßsern geworffen, dieff und groß. claudas
wart sere erfert und fragt was im were und were yn also hett gewunt. der knap
hett sere gebluot und het gelauffen das er kam geettemen kuont und kam ein
wort gesprach.< ay>, sprach er,< edler lieber herre, siczent off uwer beste roß
und fliehent! hie komet das gröst here das in der welt wesen mag, und wil
uch allen zu stucken hauwen. sie sprechen das ir des konig bohorts kinde zu
tode habent geschlagen und habent yn da fur gegeben zwen winde an einer
silberinn ketten. ir gesahent auch nye volck das also zorniclichen keme und
das sich als gern reche als sie dethen. als schier als sie mich sahen, da lieffen
sie off mich mit yren wapen und wolten mich han getötet; ee dann ich icht
wiedder sie spreche, da hetten sie mir dry wunden durch den ruck geworffen
mit yren meßern, das ich wol weiß das ich dotwunt bin.> da claudas das erhort,
da sprang er off und hieß im bald das schwert reichen und synen helm und synen
schilt, und hieß sin ritter das sie sich bald bereyten. da sprach er, das alle lút
horten:< owe konigrich von bonewig und von galle, wie groß leyt ist mir von
uch komen! nu weiß ich wol das er groß affenheit und groß unselikeit und groß
arbeit understet der den andern enterbet und ußer sim lande vertribet. ich
weiß das wol das er nymer keins tages noch keins nachtes sicherlichen schlaffen
mag. ich laß stan die großen sunde die er da mit begeet. er hatt auch wenig
getruwer hilff in dem lande das er zu unrecht bezwungen hatt. das ist auch
werlich war das die natur den man wiset was er zu recht thun sol, und wiset yn
das er synen rechten herren vor allen andern herren habe. darumb ist er blint
und unversuonnen, der werltlichen eren zu viel begeret, die so unlang gewern
mag, und synen fliß darzu keret wie er ander lút enterbe und vertribe; der beladet
sichselbs beide, mit großen sunden und lebet tag und nacht mit großen angsten
und mit großen sorgen. wann es mag kein größer ruw gesin oder in des mannes
hercz komen dann das yn ein ander enterbet und vertribet. und ob er einen
getruwen frunt verlúset, das ist mere schad und großer ruwe, das bin ich huot
an dißem tag wol geware worden.> der konig claudas gurt sin schwert umb
und saczt sin helm off syn heubt und dete zwey pfert schnelliclich bringen. er
hett ein roßbare thun bringen, da wolt er synen sun off gefuret hann. er deth
die pfert bringen und deth synen sun daroff machen zu furen, wann er yn hinder
im nicht wolt laßen. er saß off syn best roß, das was herlich verdeckt mit guten
coverturn, und reyt vor zu der porten uß und det synen sun mit im furen.
vierczig ritter wol gewapent furen mit im, ob yn ymand off der straß bestúnde,
das sie sich und yn beschirmten. da claudas und sin gesellschafft ußerthalb
der pforten kamen, da kam phariens und sin gesellschaft darwert geritten was
sie úmmer mochten, diß was zwúschen tag und nacht, und brachten so viel
lattern und fackeln das es als liecht wart als zu mittemtag. phariens reyt zu
allerförderst. er was wol eim byderman glich, da er saß off eim großen roß,
glich wol bereyt, er und sin roß. der yn nicht hett erkant der hett wol geschworn
das er herre wer gewesen úber das lant. er macht nochda großen jamer und
saget allen den rittern lyonels gút und bohorts synes bruder, und sprach das
es groß schand were das sie so jung tot weren, wann sie weren zwen meisterritter
worden, hetten sie noch vierczig jar gelebet, sie weren ein blum vor allen
kinden. sie waren zehenjerig und waren wiser dann vierczigjerig man.< sint
sie alsus dot blieben, so gesahe ich nye so großen mort me!> alsus clagte phariens
syn zwen herren sere weinende und großen jamer machende, so lang das sie
kamen da claudas was und hielt off der straßen, die er weren wolt das sie zu der
porten nicht enkemen. da er sie komen sah, da bleibe er halten an eim holen
weg und sprach, er wolt sich alda weren oder dot bliben. da phariens claudas
ersah zu stryte bereyt, da gebot er synen lúten das sie stille hielten biß er mit
claudas einwenig gerette. claudas sprach zuerst zu phariens. phariens hett
gern gesehen das der strytt beliben were möcht es syn gewesen, wann er wol
wúst das sie beydenthalben großen schaden solten nemen, kemen sie zusamen.
er forcht auch allermeyst syns nefen dott, wann er wol wúst das er keynen
man als sere haßet als claudas. er wust auch wol, kemen sie zuhauff, das sin
nefe lambegus keynen andern man bestunde dann claudasen, so must ummer
ir eyner dot bliben. er wúst auch wol, und stritten sie lang mit einander, das
syn nefe lambegus uberwuonden wurde, wann er claudas wol erkante das er ein
zier ritter was. schlug er synen nefen zu tot, so enmöcht er nicht lenger
trúw noch manschaft behalten und must claudasen zu tot schlagen zuhant,
wurd er syn so gewaltig. in all wise bedacht sich phariens und was unmutig
umb manch sach. claudas sprach zu phariens was er wolt mit den luten allen
die er mit im sehe kumen.< sie sint alle myn man und myn lut>, sprach er,< die
mit uch koment. wedder súchent ir gut oder argk, das saget mir, wann ich
wedder vor uch noch vor yn keyn angst hett; ich gab uch alles das ir woltet,
wedders myn ere oder myn schande were, durch uwere liebe!>< herre claudas,
das ist ware das ir uns gelobtet unser zwen herren wiedderzugeben>, sprach
phariens,< des enhant ir nit gethan! ir hant uns zwen wind gegeben mit einr silberin
ketten. englaubent ir mirs nicht, seent hien beyde hund, sie sint uns unwert!>
claudas besah sie, und wundert yn fast sere was es wesen möcht. er kam so
sere von imselber das er in langer wile ein wort nicht kunt gesprechen. da er
da gesprechen mocht, da sprach er:< ach leyder, das waren die zwen winde
die die jungfrauw huot am morgen bracht gefurt da ich saß und aß. nu weiß
ich wol das sie mit yren listen die kint hatt hinweg gefurt. ich weiß aber nicht
ob sie mirs zu gut oder zu argk dethe; wann so viel weiß ich wol das sie mich
in groß arbeyt hatt bracht.> da gedacht phariens das er war gesprochen hett.
< lieber frunt>, sprach claudas,< nuo enwenet des nicht das ich sie erdotet hab
oder in gefengniß, darumb wil ich thun alles das man mir mit rechtem urteil
erteilet. das enwil ich auch nymant zu lieb thun dann uch, her phariens, wann
ich uch so getruw funden han in so großer note. da von sprechent auch selbe
wie ich mich da von entschuldigen möge; das wil ich gern thun durch uwer
mynne zu behalten, wann ich nye dheynen ritter gesah werlich dem ich als wol
getruwete als ich uch thun. mynes libes und mynes gutes solt ir ummer geweltig
syn von diesem tag furwert als lang als wir leben! sagent mir was irselb
wollent was ich herumb thun, das ir mirs deste baß gleubet! wolt ir, ich thuons
uchselber mit myner truw. oder ich schwer es uch off den heiligen mit allen
mynen luten das ich die kint wedder erdötet noch gefangen han, oder ich wil
in uwer gefengniß komen und in anders nymands, wann ich uch getruwer funden
han dann ye keynen man, biß ir wol gefreischent das ich unschuldig bin. vernempt
ir auch das die kint gesunt sint und wolfarnd, so wil ich das ir mich laßent
farn. ich wil auch das ir mich gewissent das mir keyn ubel gesche, alldiewil
und ir mich in uwere gefengniß habent.>
da phariens hort das sich claudas mit alle in syn gnad wol ergeben, da
erbarmet es yne fast sere, wann er an im wol horte das er unschuldig was des
man yne zeihe. phariens was in großen engsten wie er claudas synen lip behielt
und syn ere und da mit doch synes volckes willen thete. er wúst vor wol, und
keme claudas in syn hut, das er yn nicht wol kunde beschirmen, sin nefe lambegus
schlúge yn zu tode, so sere haßset er yn. er bekant auch claudasen so
listig und so wise das er in sin gefengkniß nicht enkeme, er were wol sicher das
im nymant nicht endete. er wust auch wol das er so gut ritter was und so starck
das im des keyn not nicht endet das er sich in syn gefengniß gebe, er endets
durch syn liebe. phariens forcht, und neme ern zu im und geschehe im dann
laster in syner huot, alle die es dann gefrieschen sprechen das er yn verraten het.
alsus was er in großen engsten was er da mit thun möcht. er bedacht sich
lang und sprach:< herre claudas, ich bin uwer man, das ist ware, und alle die
mit mir hie sint, wir enhant uch dheynen willen arg zu thun diewil das ir uns
truw thúnt. diße lút getruwen uch nit wol an dem ding das sie uch zyhent.
nu bietent irs yn so wol das mich des duncket das ir keyn schulde daran enhabent.
ich wil unser lút gesprechen, wann manch thúrere man under yn ist dann
ich bin, und wil yn sagen wie ir mir geantwurt hant. was sie dann daruß ratent,
das sage ich uch wiedder. ich wil yn nicht zu unrecht wiedder uch helffen,
wie ir myner rechten herren guot under uch habent zu unrecht.>
phariens reyt wiedder zu synen luten, die die besten waren beliben off
der straßen haltende, und bieten syn alle und hielten zu stritt gereit. er sagt
yn was yn claudas enbott, und fragt sie was sie darzu rieten. sie sprachen,
wolt er in ir gefengniß komen, sie wolten yn gern gehalten biß er yn ir herren
wiedder gebe.< so wil ich>, sprach er,< das ir mich des sicher thunt das ir im
kein arg thúnt, biß ir gefreischet das er unschuldig ist an unser herren tode;
und nochdann möchtet irn mit rechtem urteil töten. darumb wil ich das er
in nymands gefengniß sy dann in der mynen. ich enwil auch nit das im ymant
keynen gewalt thú; wann und geschehe im keyn ubel mit unrecht, so weren
wir alle geuneret mit recht!>< wie>, sprach lambegus zu sym öhem,< wolt ir
den befrieden der unser rechte herren enterbet hatt und erdötet und uch manch
laster und manch schande gethan hatt? wúst es alle die welt als wol als ich
es weiß, uch ensolt nymer gut man gern gesehen noch gehören!>< lieber nefe>,
sprach phariens,< es ist ware als man spricht, das in kindes herczen selten sampt
geherberget sint groß wißheit und große frumkeit. das han ich wol geprúfet
das du stolcz und byderbe gnung bist von diner krafft und von dinem alter; du
hast aber wenig den spiegel von der wißheit besehen. nu wil ich dich ein wenig
synnes wisen, wann ich ein wenig baß den spiegel der wißheit han besehen dann
du, wiltu wol behalten das ich dir sage; du magst da mit zu großem prise komen
von großer byderbekeit und von großer hubscheit: du solt huten, als lieb als
dir din ere sy, wann du kúmest zu eim hohen rate all die wile das du juong man bist,
das du nymer wort darzu gesprechest ee dann wiser und elter lút darzu gesprochen
hant! nu wil ich dich ein anders auch wisen, das du mit eren behalten
magst: wann du komst zu eym urlage oder zu eim thorney oder zu eim punießse,
so ensoltu nymands beyten, wedder junges noch altes, du solt úmmer vor ryten
was du úmmer mit sporn geryten magst, und solt einen schönen stich zum ersten
stechen! der ere mit den wapen begeen wil und prise der ensol nymans beyten,
er sol den ersten stich thun ob er mag. du solt auch wol wißen das das
groß ere ist das ein stolcz ritter synen lip byderbeclichen verlúset, und ist die
meist schand von der welt das ein man unwißlich spricht da man wol wißheit
bedörfft und gutes synnes.
diß byspil han ich dir darumb gesagt wann du vor allen dißen wysen luten
hast geret, die allesamet baß wißen was sinne und wißheit ist dann du. auch
wen ich wol das etschlich hie sint die des konig claudas tot als gern sehen als
du. nuo hút sich allermenglich, welch man yn dot schlecht, der muß geunert
bliben und des lands vertriben; wann hie enist kein man als edel noch als hoch,
er sy syn man worden mit synen henden zu wißent den synen ein teil danckes,
ein teil undanckes. und welch man des andern man wirt, er ist sins herren lip
und syn ere schuldig zu beschútten als sinselbs. das wil ich von allen mannen
jhehen und wils bereden das das war ist. welch man mit truwen hilffet dem
er zu recht helffen sol, des haltet uch an mynen lip, das im priß und ere geschicht!
claudas ist unser aller herre, und ich sprech das mit aller warheit das wir im
als guter truwen schuldig sint als unsselber. es ist auch in dißer welt kein größer
untruw dann das ein man synen herren ungetruwlich dötet. wann ist das gethan
das der herre wiedder synen man missetut und der man wiedder synen herren,
so ist wol recht das der ein den andern vor synen glichen ervolge. enmag auch
dem man kein gnad von synem herren geschehen, so rate ich im das er nem
syner gnoß ein teil und gebe sym herren sine manschafft uff mit gutem urkúnde.
wann was der man mit guotem urkunde thut, das glichet baß der warheit dann
dem falsch. will sich dann der herre nit beßern wiedder synen man, so mag
der man sich rechen wiedder synen herren, wo er baß mag dann sin herre, on
synen herren zu töten und syns herren verretniß. herumb han ich uch herren
das gesaget das ir uch heruber wol beratent: ob ir mich des sicher wollent thun,
ob ich claudasen in myne huot neme, wie groß syn missetat sy, das ir im anders
nicht endút dann man im in des konig artus hof erteylet. wolt ir mich des
sicher thun, so wil ich yn in gefengniß nemen. wolt ir des nit thun, so thú allermenglich
das best das er mag! ich wil herumb nit geunert sin umb eins mannes
dot, den ich mit verretery und schentlich töte, und mynselbes sele ummer darumb
in der helle múst wesen.> sie berieten sich lang und kamen zuletst uber ein
das yn phariens nymer in syn gefengniß neme, er were tot ee, wann werte sich
so er best mocht. sie sprachen all in dem rat das sie ir gerechten herren nymer
als wol mochten gerechen als an derselben stat, wann sie wol zehenwarb als
viel lute hetten als sie.< wir hant alles diß lant zu uns wert>, sprachen sie.
sie kamen wiedder zu phariens und sprachen alle uß einem munde das sie
yn nit in gefengniß wolten als er gesprochen hett. wann wolt er in irselber
gefengniß komen, sie wolten yn gern enphahen.< in truwen>, sprach phariens,
< des wil ich nymer geraten; begeet uch wol mit im, ich wil mich nichtes underwinden,
wann ich wol weiß das ers uch schon gebotten hatt und irs nicht wollent
nemen. doch weiß ich wol das er frumm und byderbe ist; er erwert sich úmmer
wol, hat er icht gluckes.>
phariens reyt wiedder zu claudas und sprach das er sich fast werte. er
kund anders kein gnad finden under synen luten, er wolt sich dann in ir gnad
und in ir gefengniß geben.< das wil ich uch nymer geraten>, sprach er.< neyn>,
sprach claudas,< nu ratent mirselb darzu durch got! wann alle truw an uch
ist in der meisten not, darumb wil ich allen uwern willen thún mit denselben
dingen.>< so rate ich uch das ir uch wert als zu recht ein byderman sol, ir hant
strit gnung wiedder sie alle. nochdann wil ich das man mir myn heubt abschlag,
sie verliesen ye zwen man wiedder uch eyner.>< sitherr ir mir das ratent,
so han ich keyn sorg mit gottes hilff. ich wil auch wol das sieß allesampt wißen
das ich mynen suon, der dot ist, in ir gefengniß nicht wolt geben, darumb das
sie mich mit gnaden ließen ryten war ich wolt. ich wil yn durch ir lant furen
zu ir aller angesiecht. und ist auch ymant under yn der mirs weren wil, der
muß villicht syn bestes pfant da laßen. ich bitt uch durch gott, wie es umb
mich kume, das ir uwer truwen nummer vergeßent die ir mir in großer not erzeugetent.
ich weiß uch nit me zu sagen, ir wißent baß was trúwe ist dann
ich.>< so mir gott helff>, sprach phariens,< ich bin uwer man, darumb ist recht
das ich uch helffe so ich allerlengst mag! so lang als ir myns rates volgent,
so wil ich uch helffen biß in myn dot, wann also viel das ir mir sichert als ir zu
recht solt, das ir myne gerechten herren wedder erdötet habent noch von uwernthalben
in keim ungemach sint. das solt ir thun off das das ich uch úmmer me
dester getruwer habe und das ich von dißer sach off uch nummer keynen argen
won getrage. ir solt nit verstan das ich von keyner andern sach gewalt wol
thun.>< so mir got helff>, sprach claudas,< das wil ich gern thun. seht hien
myn trúw, das ich des unschuldig bin des ir mich geziegen hant!> und hub syn
hant gegen einr capellen wert und sprach alsus:< so mir gott helff und die heiligen
die in der capellen sint, so ensint des konig bohorts kint nit dot von mym rat
noch von myner lúte, noch in gefengniß, noch enweiß ich wo sie sint! und ich
bitte, mir gott so helffen und die heiligen, und hett ich sie zu bohorges in mym
gefengniß, das yn nymer arg von mynenthalben geschehe als lang als ir sie
woltent beschirmen. doch hant sie mir me leydes gethan dann alle die in der
welt sint. uff dißen selben eydt, den ich uch gethan han, gleubet, das ich in uwer
gefengniß wil komen, wann ir michs manent in den worten, das ir mich sichernt
wiedder alle man zu helffen, wiedder die ich nit missetan han.> des sichert er
im als er vor gesprochen hett. phariens nefe und syn lut kamen zuhant uff
yn ryten und bestunden sie mit eim großen strytt. sie schußsen uff yn und schlugen
und wurffen mit yren schlingen groß steyn als dick als der schne. da was
groß gekrach von den spern und von den glenen die off schilde zurstochen wurden
von den schwerten wart groß geclangk die off den helmen zurschlagen wurden.
da wart so groß gerúff das berg und tal alles wiedder schal. claudas hielt die
straß manlich und wert sich herlich und was ußermaßen fro das im phariens
so wol halff; und gedacht das er den von bonewig und den von gaune
keynen schaden wolt thun, mocht ers mit keynen fugen ab kumen, eintwedder
das er fried gewúnne oder mit anderen behendekeit da von kem. der stryt
was so dick vor claudas das sie zu im nicht mochten komen. phariens nefe und
sin volck waren in eyner engen straß, und die nacht was finster. sie waren
alle zusamen getrungen und schlugen und stachen freischlich, das da beide,
roß und lut, tot blieben. claudas und syn ritter hielten die straßen manlich,
das lambagus und syn volck yn nicht kunden angewinnen, wann so sie me
volckes hetten, so sie einander me traten. anderthalb waren sie entschumpffiert,
da phariens wiedder sie was, der allweg ir meister und ir trost was gewesen.
der strytt wert lang das sie dem konig nye kunden geschaden, und ir lút wart
ein gut teyl gewunt. claudas zaugte alda große krafft, wann er kunde sich wol
behelffen in großen stryten und was auch groß strytes wol gewone.
claudas gedacht menige wise wie er sie entschumpffiern mocht, und gedacht
das er fuer an wolt thun stoßen in der gaßen, und das geschah. der wint wad
fast sere und treib das fuer off syn fynde, das sie musten fliehen, sie wolten oder
enwolten. da blieben auch gnug verbrant, und den von der stat geschah groß
schade von dem fuer. claudas und die mit im waren machten sie so unmußig
das sie das fuer nicht mochten erleschen. da sie dem konig entflohen waren
und von im komen waren, da samelten sie ir volck wiedder zuhauff und machten
zwo patellen. eyne reyt ußwendig der stat umb, und verritten claudas den weg
gein dem pallast; wann der pallast was ußwendig der stat gelegen in eyner großen
wießen uff einer rifier, der groß und schone was. sie bestunden claudas in dem
weg, ein patelle fornen zu und die ander hinden zu. claudas und sin lut werten
sich fast sere und fast lang. da reyt claudas in die ein schar und streyt freischlich
mit yne. da yn ducht das er da viel gethan hett, da reyt er in die andern schare
und streyt auch mit yne als ein frumm ritter, der starck und kúne was und wol
stryten kunde. phariens der bleib mit dem andern volck. er geschlug aber nye
schlag off synes nefen lút, wann er gern gesehen hett das man das urlage gefriet
hett, wann er wol wust das claudas die leng so großem here nit gestriten mocht;
und gedacht manche wise wie ers gefrieden mocht das sin neve und sin lúte die
ere behielten und claudas synen lip. der stritt wert al die nacht mit liecht und
mit laternen und mit fackelen und mit den husern die da branten, das sie als
wol gesahen als obs mittertag gewest were. und phariens nefe und die mit
im da waren namen vil großern schaden dann claudas und syn lút deten. des
morgens fru da der tag begunde off brechen, da santen sie zu phariens das er
sie bespreche. er reyt zu yn. sie sprachen warumb er wiedder sie stritt und er
yn zu recht solt helffen; sie sprachen das das untruw und schalkeyt were.< intruwen>,
sprach phariens,< ich han wedder untruw noch schalckeit hie mit begangen,
wann ir ußer mym rat gegangen sint und mynes rates nit volgen wolt.
darumb duncket mich wol das ir bösen radt zu mir tragent und das ir mir nicht
wol glaubet. anderthalb so ist der konig claudas myn herre; wie er joch sy,
so weiß ich wol das er keyn unrecht da mit gethan hatt. darumb bin ich im
schuldig zu helffen, wann ich wol weiß das er recht hat. und hett er auch unrecht,
nochdann mochtet ir mit eren die besserung han genomen die er uch
bott; wann ir des nit thun enwoltet und mich nit hören woltent, wann mich
diß ding zu rechte allermeiste angeet, darumb duncket mich das ich nicht
mißsethun ob ich mym rechten herren hilff zu sym recht, der mir beide, libes
und gutes, getruwet. aldiewil das ich im helffen wil, so enmoget ir im ein pfennig
wert nit geschaden. ich han ein so fest burgk hie by stan, die ich im morn fru
wil offgeben, das er darinn rytet und keret wann er wil, sitherre das ir myns
rats nit wollent volgen. ich wil yn aldar geleyten, und were es uch allen leit,
ir enkundent mirs nicht erwern, und nement ir im eins pfennigs wert, wir nemen
uch vieren da wiedder. und wann ich in myner burg gewaltig thun, so mag er
wol sicher alda beyten biß im große hilff komet ußer synselbs lande. ir mogent
auch allesampt wol sicher sin, wann er die macht gewinnet, das er uch allesampt
uneret und dötet. darumb riet ich uch wol das ir gutes rates volgetet und uch
wol bereytet, ee ir solch ding understúndet das ir mit eren nicht mogent volbringen.
und als ir gesprochen hant das ich hieran untruw gethan hab und falsch,
hant ir keynen man so kúne ders fur war spreche, ich wils yn zuhant thun liegen
an dißer stat.> da sie horten das hern phariens so ernst was claudas zu helffen,
da erferten sie sihs allesampt. die hohsten und die besten ritten alle beneben
abe und berieten sich fast lang und sprachen, keme claudas in sin lant gesunt,
das er sie allesampt uneret, mocht er ir gewaltig werden.< was hilffet das?>
sprachen sie,< sollen wir ymmer sin meister werden, er ist so byderbe und so wise!>
sie wurden alle des zu rate, wolt er yn dasselb thun das er yn des fordern
tages gebotten hett, sie woltens gern nemen; wann lambagus, phariens nefe,
der enwolt es uber ein nicht thun das yn phariens iu gefengniß hett.< ich weiß
wol>, sprach er,< und keme er in sin gefengniß, das er yn gesunt zu lande ließ
farn, so musten wir alle dot syn und geuneret. wann thunt so viel>, sprach er,
< das er in uwer gefengniß kome und bevelhet mirn dann, ich múß geuneret syn,
ich schaff das mit im das er nymer manne me leit gethut!> da kam der hohste
ritter, der under yn allen was, fur gesprungen und ein der stolczste und der rechtest
und der wisten eyner, der was genant graiers und hett ein fest burg uber acht
miln von gaune. sie was off ein rivier geseczt, die was geheißen die loire, und
die burg hieß aranirs. der ritter was bohortes magk gewesen und des konig
banes von bonewig, sins bruders. der sprach, ob sieß also möchten gemachen,
das phariens claudas in sin gefengniß neme, sie mochten allesampt wol sicherlichen
schwern: wolt kein man phariens gewalt da mit thun, sie woltens im
helffen wern mit lib und mit guot.< als er dann gefangen ist, so laßent mich da
mit syn und lambagusen, wir slagen yne gewißlich zu tode! und darnach
kum alles das got gebiet, und wir ryten zuhant zaranirs off myn burgk. als
wir dann hinweg ryten, so solt ir alle nach uns jagen als ir uns gern tötent!> sie
trugen das allesampt uber ein das sie diß gern thun wolten, und kamen wiedder
zu pharien und sprachen, ob er claudas also in syn gefengniß wolt nemen als
er des andern tags gesprochen hett, sie woltens gern thun.< ir solt von recht
groß arbeitt han>, sprachen sie,< off das das uns ere geschehe! wir wollen noch
me durch uwer lieb thun: wir wollen allesampt off den heiligen schwern das
wirn gern laßen in uwer gewalt; sehent selb das ir uwer truwe geyn uns behaltent!
wil uch auch ymant keynen gewalt da mit thun, so wollen wir schwern off den
heiligen das wirs uch wollen helffen wern mit lib und mit gut.>< ir herren>,
sprach phariens,< da diß der konig gern gethan hett, da woltent irs nit thun.
nu weiß er all uwer macht wol. er hatt uch auch hint in dißer nacht vil me
schadens gethan dann ir im, nu wen ich wol das ers fast nöt thu. nochdann
wil ichs yn fragen, das irs allesampt hörent.> er reyt zu claudas und fraget
yns, das sies all hörten. claudas sprach, er endeth keyn ding, er enmöcht es wol
mit synen eren thun. er enwust auch nicht was sie da hindann geraten hetten.
da fragt phariens die burgere und die lantlút was sie darzu rieten. da sprang
aber der ritter herfur von zaranirs und sprach zu phariens, was er da mit thete
des wolten sie gern volgen.< ich wils auch thun>, sprach claudas. phariens
wonde fürwar das die lantlút noch die burgere von der stat dhein untru da mit
wolten thun, was joch die andern dethen. und enwas des nicht: sie hetten yn
als gern dot geslagen als die andern. phariens het dem konig gern synen lip
behalten und sim nefen und syner gesellschafft synen willen gethan, mochts
syn gewesen, und darzu sinselbs truw behalten. er furt claudasen einhalb abe
und sprachet mit im alleyne und saget im das er das volck mit großen arbeyten
offgehalten hett so lang das er ein wenig mit yn gerette.< in truwen, herr claudas,
das ennimet mich keyn wunder, und sint sie unfro und zornig umb ir rechten herren,
das sie nicht wißen wedder ir sie getötet habent oder nicht; es ist auch ein groß wunder
das sie sich allesampt nicht lant zurhauwen oder sie schlugen uch dot. ich wil
auch das irs wißent das ich uchselber enweiget lieb han, und mocht ich uch mit
rechter rede dot geslagen, des enließ ich nicht. ir wert auch lang tot, und hett ich
got nicht geeret und mynselbs ere. darumb ist besser das man des zornes meister sy
dann der zorn sin meister. welch man sim zorn volgen wil, der muß dick untrúw
und schalckeit thun, da er beyde, gott und die welt, mit verluset. ob gott wil,
ir werdent nymer mit mynen schulden erdötet allediewil das ich uwer man bin!
nu wil ich uch sagen warumb ich uch alsus gesprochen han. diße lút
bittent mich das ich uch in gefengniß neme, biß das man gefreische ob die kint
leben oder tot sint. ir hant mir auch gesichert und geschworn das ir in myn
gefengniß sollent komen wann ich uchs manen. ir sehent wol das ir uch alhie
die leng nicht mogent gewern wiedder sie. ich wolt es yn aber gar nöt sagen
das ich sie also vil da mit tröste. nu wil ich das ir in myn gefengniß koment.
ich wil uch beschirmen vor allen mannen ob gott wil, das uch nymmer ubel
geschicht alldiewil das ich uwer pflegen sol.>< das wil ich gar gern thun>, sprach
claudas,< den worten das ir mir gelobent das ir mich vor allen mannen beschirment,
das mir nymant keyn ubel thú, er thu es mit rechtem urteil. und
seht hien zuhant myn schwert, das geb ich uch uff!> da phariens sah das im
claudas syn schwert off gab und in syn gefengniß komen wolt, da jamert es yn
fast sere, und begunde sere zu weynen, und haßet yn doch mere dann keynen
man, und hett er mit eren gemocht, er hett yn erdötet. er wúst nit wie er da
mit thun wolt. er forcht, neme er yn zuhant mit im, das sie yn zuhant döten
under synen henden. so wer er ummer mer geuneret gewesen. ließ ern auch
von im farn also, so forcht er das alle die welt sprech das ers eintwedder off
verrettery gethan hett oder darumb das ern so sere forcht. nochdann forcht
er ein anders me: ob er yn also ließ von im ryten, das sin fynd zuhant nach
im ritten und yn zu tode schlugen. er gedacht manche wise wier synes nefen
willen und syner lút eins teils gethun mocht und da mit claudas den lip behielt.
da sprach er zu claudas:< herre, ir hant diß dingk fast sere off mich geworffen.
nu forcht ich sere, koment ir in myn gefengniß, das ich uch nicht wol möge
befrieden, wann ir sere verhaßet sint. aber ich wil uch sagen was ir solt thun:
ir solt mir dry uwer manne mit mir geben die ir allerwerdest hant. und der
ein von den dryen sol sich wapen, so wirt myn nefe wenen und all syn gesellschafft
das irs sint. die dry sollen mit mir in gefengniß wesen, biß wir wol gefreischen
wie es mit den kinden stee. der ein von dißen dryen sol syn der herre von sant
cyrren, der ander sol wesen der herre von duon, und der dritt sol sin welhen ir
darzu erkiesent von allen uwern rittern, der sol uwer wapen anhaben. ir solt
komen vor alle ir lút, wann ich uch heischen, und solt mir sichern in myne hant
alles das ich vorsprechen. ich sols also wol machen das ir uwer truw wol behaltent
ob gott wil.> claudas sprach, er wolt es gern thun, wann er wol geware ward das
er getrúwelich mit im deth.
phariens reyt wiedder zu sym nefen und zu syner geselschafft und sagt yn
wie er synen herren den konig gesprochen hett, und das ern hart kum und mit
großen pinen darzu hett bracht das er in syn gefengniß komen wolt, biß man
die warheit erfriesch wie es umb die kind stúnd, wedder sie lebten oder dot weren.
< das wil er gern thun durch mynen willen; des sollen wir im allesampt großen
danck wißen.>< herr claudas>, sprach er,< kument herfúre und sichert mir in
myn hant, als ein wihet konig zu recht sol, das ir in myne gefengniß komen solt,
also als wir gesprochen hant, wann das ich uchs manen!> und der konig sichert
ims als er gesprochen hett.< so wil ich>, sprach phariens,< das zwen die hohsten
ritter mit uch in gefengkniß komen die in uwerrn land sint. der ein sol sin der
herre von sant cyrren, und der herre von duon, wann es ist wol billich das konig
hohe lut mit yn haben.> da sprach claudas, er wolt fur den pallast ryten
und wolt syn mit den beiden beyten.< das thut schnelliclich!> sprach phariens.
claudas reit zu im und rieff yn beiden das sie schnelliclich kemen und noch ein
sin ritter darzu, und gingen all vier in ein heimliche. claudas entwapent sich
schnelliclichen und hieß jhenen ritter bald sin wapen anthun; der ritter und
claudas waren von eyner größ und von einer dicke. er bevalh dem ritter das
er dethe alles das yn phariens hieß und das er sich keynen man ließ erkennen.
sie ritten alle zu pharien wert. da er sie komen sah all dry gewapent, da fraget
er die zwen ritter ob sie in gefengniß wolten komen mit irm herren. da sprachen
sie:< ob gott wil, war unser herre fert, da wollen wir mit im!>< nu sichert mir
beide das ir nymer uß mym gefengniß wollent komen, es sy dann mit myme
urlaub!> sie sicherten im beide als er gesprochen hett. und alle die yne gesahen
wonden wol das er der konig were. und phariens nam zuhant ir schwert alle
druo.< nu wil ich>, sprach phariens zu dem volck,< das ir schweret und mir sichert
in myne hant das ir dißen dryen herren nummer arg gethút, es sy dann mit
mym willen, noch das ir sie nymer ußer myner gewalt getút, es sy dann mit
mym urlobe!> alsus det er zwenczig schwern der besten ußer zweyn konigrichen,
das sie also solten thun als er vor gesprochen hett.
alsus wart der fried gemacht zwúschen claudas und synen fynden. er
reyt mit gutem frieden hein und syn lut mit im. phariens und sin gefangen
ritten zu dem thurn zu gaune; lambagus sin nefe und die phariens den eydt
gethan hetten ritten mit im off den thorn. lambegus enkunde sich nicht lenger
enthalten, er rauffte zuhant sin schwert und lieff off den ritter der des koniges
wapen anhett, und stach yn mit eim spiß off syn brust mit so großer krafft und
mit so großem zorn das er yn durch alle syn wapen in syn bruost ein große wunden
stach, das der ritter in onmacht viel und das blut sere uß der wunden floß. da
das phariens sah, da lieff er nach eyner helenbarten, die er lang in dem thurn
gehalten hett, und ergreiff sie mit beyden handen und lieff uff synen nefen was
er ymmer mocht. da yn lambegus so freischlich komen sah, da rieff er yn ane
und sprach:< eya ungetruwer verreter, wolt ir mich döten darumb das ich ein
diep, ein verreter ein wenig gewunt han? laßent mich yn zu tode schlagen
und dötent mich auch danne ob ir wolt! ich han synen dot vil lieber dann
mynselbes leben.> phariens antwort im ein wort nicht von großem zorn, wann
er nam die helenbarten mit beyden henden und wonde sin nefen durch den kopff
schlagen. lambegus was behende und warff den schilt off das heubt. phariens
was zornig und schlug yn mit nyde und mit aller syner macht durch synen
schilt und durch all syn wapen ein michel wunde in den rucke in die linck schultern.
lambegus was jung und was unnahe als starck als syn öhem was, und mocht
sich nit enthalten, er viel off jhene erden, und das blut floß sere uß der wunden.
da wart ein michel gerúf in dem thurne. der herre von sant cyrren ergreiff
den spieß da mit lambegus synen gesellen gestochen hett, und der herre von
duone ergreiff ein glene neben im. phariens engurt die swert und warff sie synen
zweyn gesellen dare und sprach das sie sich vast werten.< ich wil uch nit abegan>,
sprach er,< alldiewil das ich lebe; mich ruwet sere das ich uch in uwern dot
han bracht. ich wonde nicht uch under verreter han bracht, ich wonde das
es gut lút wern und getruw, man sol auch schier sehen welch under yn meyneidig
werden: unser ist auch gnung( syn wir getruw) wiedder als viel verreter
als in dißem thorn gesteen mögen!> da diß jhene horten die pharien geschworn
heten, da bliben sie allesampt steen, biß an den herren alleyn von der hohenmuren,
der lambago hett gelobet das er im helffen solt claudas döten. er ergreiff
ein axt mit beyden henden und lieff gegen pharien was er úmmer mocht, und
phariens gegen im, und slugen sich freischlich off jhene helm mit den helenbarten.
sie waren beide on schilt und schlugen einander zu allen malen durch die helm
biß off die schwarten. sie waren beide starck und stolcz, und phariens der hub
die axt mit beiden henden uff und schlug graier uff den helm mit so großer krafft
das der helm oben von einander brach und im das heubt oben durch den helm
ragete. und er schlug yn aber, das er off die erden viel, und phariens viel off
yn. underdes was der ritter wiedder off gestanden der des koniges wapen
ane hett und hett phariene gern geholffen; und er enmocht, so sere ran im das blut
uß den wunden die im lambegus zum ersten gestochen hett. phariens lag
noch da uber dem ritter den er darnyder geschlagen hett, und hett yn gern
dot geschlagen. da das graiers gesellen sahen, die mit im geschworn hetten
und meyneydig niht werden wolten durch synen willen und durch lambegus
affenheit, sie lieffen zu phariene so sie allerbaldest mochten und baten yn durch
gott das ern nit endötet, und huben yn uff mit gewalt von im. underdes was
lambegus offgestanden, und da yn phariens syn öheim komen sah, da rieff
er und sprach zu im:< hey diep, mörder, ir sint werlich dot, ir arnent es das ir
mich hut geunert hant und hant gemacht das man mich ummer me fur eynen
verreter han mag!> er lieff zu im und wolt yn han erschlagen. phariens wip,
die lambegus manchen tag gehaßet hett, sprang darzwuschen, wie er ir manig
leyt het gemacht wiedder synen oheim. sie rieff wiedder ir man gnad und sprach:
< ey edel ritter, entschlahent sin nicht! er ist der beste ritter von der welt
und mag noch langer. schlagent ir uwern mag dot, man sols uch immer me
verwißen zu großen untrúwen, ir mögent noch manige stund sehen das es uch
sere rúwe. ob ir yne uber ein döten wollent, so schlagent mich fur yn, das ist
mir vil lieber dann das ir yn dot schlugent vor mynen augen!> da phariens
die großen trúw sach von synem wibe, das sie sich wolt laßen döten fur den der
ir so manig leyt gemacht hett, da ließ er synen nefen genesen und lieff zu graier
den er zu erst nyder geschlagen hett, und die mit im geschworn hetten die hetten
yn mit großen pynen offgehabt. er schlug zwúschen yn allen mit der helenbarten
und schlug yn anderwert darnyder. das zornten jhene fast sere und wolten
im nit gestatten das er yren gesellen döte vor yrn augen. sie kerten im alle
zu mit schwerten und mit glenen, beyde hinden und fornen, und wunten
yn fast sere. doch gab im got das er keyn dotwunden hett; zu synen schulteren
was im ein groß wunde geschlagen, die blut fast sere. da das sin nefe lambegus
sah, da enmocht ers lenger vertragen nicht, wie yn sin ohem sere gewunt hett,
und ergreiff das schwert mit beiden henden und schlug freischlich sleg off sie.
da das die gesahen die fur claudas in gefengniß waren komen, da ließen sie
dar gan und lieffen under jhene, und wart der strytt groß und starck. da die
das sahen die wiedder pharien stritten, das lambegus sim ohem so kreffticlich
halff, und yn phariens doch so sere gewunt hett, da erbarmte sieß fast sere, und
sprachen das er ein thor were der sich zwuschen gemagen strites underwinden
wolt oder ein urlage stifften. da kam einer furgesprungen, der der richst und
der best under yn was, wann er und phariens waren ye und ie gut frunt gewesen.
der was herre von einer burgk die was genant lambrions. er was ein getaget
man und was manigen tag gut ritter gewesen und von hohem radt. der macht
sich zwuschen phariens und sinselbs gesellen, und macht das mit synen worten
das sie yewedderthalb nit me schlugen, und thet alle syn gesellen uß dem thurn
farn. und phariens beleib dainne mit syner gesellschafft. phariens det sich
entwapen die zwen ritter die er in gefengniß hett. der dritt was sere geqwetst.
phariens wip besach yren man sin wunden. da sie geware wart das er dheyne
dotwunden enhett, da enacht sie off die andern nicht vil dann off lambegus
allein. der enwolt uß dem thurn nicht, wann er forcht das die uß der statt
synen öhem anderwert bestunden in dem thurn. phariens enwas auch nit als
zorn wiedder yn als er yn in dem stritt erzeuget hett. da die frauwen pharien
sin wunden gebant, da underwand sie sich lambeguses viel getruwelicher dann
er ir getruwet und phariens selber. phariens ging selbs zu sim nefen und halff
im sin wunden binden, und gedacht das yetwedder dem andern mocht abgan
in der not, sie musten beidesampt leben und sterben und ubel und gut mit einander
liden; wann des wundert sich phariens allermeist das sin wip sinem nefen
so getruw was in großer not, das sie sich bot in den dot vor yn. darumb was ir
phariens holder und hete sie lieber dann er sie ye gewann, und gedacht das ers
ir nymmer me vergessen mocht; und was sie wiedder yn hett gethan des wolt
er vergessen, und ergab ir zuhant synen ubeln mut; also det er synem nefen,
das er den ritter gewunt hett den er gefangen hett.
alsus bleib phariens im thurn, und sin finde waren hinweg geritten ettlich
unfro das sie pharien nit zu tode lieten geschlagen ee dann sie von im gescheiden
waren. die ir truw behalten wolten den enwas es nit leit, wann sie wol wuosten,
und hetten sie yn erschlagen, das man sie úmmer fur ungetruwe het gezalt und
fur verreter. - nu laßen wir diße rede ein wile und sagen furwert von lyonel
und von bohorten synem bruder, wie sie mit lancelot sin mit der jungfrauwen
von dem lack.
da lyonel und bohort sin bruder waren dry tag gewesen, da waren sie
mager worden und zu ungerech worden an dem libe. das was alles von ruwen
und von jamer umb ir meister beide, so lieb waren sie den beyden kinden. das
vernam die frauw von dem lack das die kint mager wurden und unfro weren,
und erbarmet sie fast sere, und was es unfro. sie fraget sie warumb sie so unfro
weren. die kint forchten die jungfrauwe so sere das sieß ir nicht getorsten sagen
noch nymant in dem hofe. eins tags kam lancelot und fraget die kint wer sie
weren und wannen sie weren. so ferre kam es das lyonel sprach das sie des
konig bohortes kint weren von gaune. da fragt er sie mit was abenturen sie
dar weren komen. lyonel sagt im von ende uncz zu ende wie er claudas mit
dem kopff ans heubt schlug ob der tafeln da er aß zu eim hofe, da manch stolcz
ritter was, und synen sun desselben tages ritter macht.< den han ich also gewunt
das er nicht lenger leben mag>, sprach er,< des ich wol wenen wil.> da wart
lancelot fro in sym herczen und sprach:< ir hant byderbeclich than. werlich,
ich wil uch úmmer deste lieber han in myme herczen!
eya herre>, sprach er,< ist doch claudas dot?>< nein er nicht>, sprach
lyonel,< ab ich wil wenen das der suone dot sy, und des bin ich als fro als ob
der konig claudas selb tot were, und michel fröer.>< werlich>, sprach lancelot,
< uch ist groß ere gescheen. nu húten uch das ir uwer frumkeit icht verlieset
noch mynnert, ir hants herlich begunden, und dúncket mich wol recht das
koniges kint getruwer sint dann ander lut!> lancelot ging zuhant zu syner
frauwen und sagt ir alles das er gehort hett, und saget ir das sie sichs vermessen
hetten, sie wolten nymer essens enbißen, sie hetten dann zu allererst ir meyster
beyde. des wart die frauw fast unfro. sie rieff den kinden beiden zu ir. die
kint waren mager und bleich, und waren in ir augen rot von weynen.< lieben
kint>, sprach sie,< was ist uch, das ir so unfro sint? ich weiß wol was uch wirret>,
sprach sie.< ir sint unfro umb uwer meister, das ir sie nicht by uch habent. wolt
ir mirs icht großen danck wißen, ich wolt nach yn senden und dethe sie herre
zu uch komen.>< eya edele frauw, möcht das syn>, sprach lyonel,< so enmocht
mir nymer ding als lieb geschehen, so enwúrre uns auch nichts mere.>< werlich>,
sprach die frauw,< nu sint fro, ich wil nach yn senden ee ich daling eßsens enbiß.>
< frau>, sprach lyonel,< das wir sie gern by uns hetten, das ist umb anders nicht
dann das wir forchten das sie claudas ertötet hab, wann er uns so sere haßset.>
< nu sint des sicher>, sprach die frauw,< das ich uch kurczlich wil sagen wie es
umb sie stee, und hút uch auch, als lieb uch myn fruntschafft sy, das ich uch
nymer unfro herumb gesehe, wann eßsent und trinckent mit mym suon und sint
fro! ich wolt nit umb keynerhand guot das uch uwer meister so sere zu herczen
gingen als sie thúnt. nu hutent uch, als lieb uch sy das uwer meyster schier
kument, und sehent das ir in dißen dryen tagen als feißt und als schöne werdent
als ir warent da ir zum ersten herre kament! ir gesehent anders uwer meyster
númmer me mit uwern augen. sie mochten wol wenen das man uch nicht zu
eßsen gebe, funden sie uch alsus mager.>
< eya frauw, durch got>, sprach lyonel - er forcht sere das yn die
frauw so sere getrauwet het -,< werlich frauw, und funden sie uns mager und
unfro, sie wústen doch wol das uns anders nicht enwere dann das wir groß angst
fur sie hetten, das sie claudas ertötet hett durch unsern willen. ich ensprech
es darumb nit, wir enwollen alles das gern thun das ir gebietent, umb das ir uns
gelobent das ir noch hut nach yn sendent.> die frauw lachet und sprach, so
ir got must helffen, sie wolte zuhant nach yne senden, off das das sie eßsen und
trúncken und fro weren.< frauw>, sprach lyonel,< wir wollen yn unser beyder
gurtel senden zu worzeichen, das sieß deste baß glauben und deste schierer komen,
duncket es uch guot.>< werlich>, sprach die frauw,< es duncket mich gut> und
dacht in irm herczen das das ein groß syen were von dem kinde, das es des so
schier gedacht. die frauw nam die gurtel beide; sie waren so glich, so yn die
gurtel uß der hant kamen, das ir dheyner wúst welcher syn was. sie ging in ir
kamer und rieff zu einer jungfrauwen; das enwas aber dieselb nit die die kint
bracht. sie hieß sie das sie sich bereyt und riet hinweg so sie baldest möcht,
sie wolt ir knappen gnung mit ir geben.< ir solt ryten zu gaune und solt thun
als ich uch sage. als ir koment zu galle in das lant, so solt ir behendiclichen
fragen, das nymant mög geprúfen warumb irs fragent. zum allererst solt ir
fragen umb den konig claudas wies umb yn stee, darnach umb des bohortes
zwey kint und darnach umb ir meyster. ob allen dingen hutent uch das ir in
der werlt ymant sagent wer ir sint oder wannen ir koment oder war ir solt!>
< annumene frauw, des endörffent ir mir nit verbieten, des bin ich selb wise
gnug.>< wie ir gethút>, sprach die frauw,< ir mußent úmmer den rat thun das
ir der kind meister gesprechent. seht hien der kinde gurtel und sagent yn das
sie wol farn weren das sie beid weren mit yn, und sagent yn das die kint nymer
eßsens enbißen sitt der zitt das sie von yne kemen, das sie sich deste bas furdern
zu yn zu komen! sagent yn wie sie gethun das sie úmmer mit yn komen, und
bringent sie so heimlich und so stille das nyman darumb nicht enwiße! uch
sol auch wetlich underwegen ein bot bekumen, den ich vor zwein tagen darwert
sante, und sol uch alles wol sagen wie dem ding ist, als viel wirt uwer arbeit
deste minre.>
die jungfrauw reyt von dem lack und mit ir zwen knappen wol geritten.
da sie wol halben weg geritten, da begegent yn der speher den die frauw hinweg
hett gesant, und seyt alles, wie der fried gemacht were zwuschen dem konig
claudas und jhenen von dem lande von galle und den burgern ußer der stat
stat von gaune, und das groß wunder das der zweyr kind meister gemacht hetten:
das der ein sprach, er wolt claudasen döten, und der ander, er wolt yn befrieden,
und das der ein claudasen hett gefangen zu gaune in dem thurne; und saget
yn alles wie es mit dem stritt ergangen was. sie ritten furbas biß sie zu gaune
in die stat kamen, und funden die von der stat sere betrubt und in großen unfreuden,
und hetten phariens in dem thorn beseßsen und sin gesellschafft, wann
sie wusten das er einen andern ritter in dem thurne hette fur claudas gefangen.
die jungfrauwe sah das die von der statt so kreffticlichen sturmten an jhenen
thurn mit werffen und mit schießen, da erschrack sie fast sere umb der kind
meister die dainn waren. sie begunde fragen warumb das volck so sere zu dem
thurn wurffen und schúßsen, als sie darumb nit enwust; man saget ir zuhant
warumb es were.< nu sagent mir durch gott>, sprach sie,< welches ist der getruwest
ritter der under dem here ist!> man nante yn ir zuhant. sie sprach
wiedder yn und saget im:< werlich herre>, sprach sie,< man hat uch fur ein
fast getruwen man und fur einen guten; ich wil uch sagen ein wenig dinges,
wolt ir mit uwer trúwe geloben das es nymer man gefreisch, es wer auch uwer
ere und uwer gefure großlich und uwer herren beider.>< von welichen herren
saget ir mir?> sprach er.< ich sag von des konig bohortes zwein kinden von
gaune>, sprach sie,< der hie zu lande konig was.>< eya edele jungfrauw, sagent
mir, ee wir ichts reden, ob sie noch leben!>< ja>, sprach sie,< sie sint gesunt und
wol farnde; darumb bin ich herre komen das man wol wil alda sie sint, das mans
wiße das sie leben und gesunt sint. sie hant mich zu yrn zwein meistern gesant,
die in dem thorn sint, mit guten worczeichen, das sie beid wol bekennent so
ichs yn gezeuge. darumb bitt ich uch als einen getruwen man das ir mir helffent
das ich sie bespreche.>
< jungfrauw>, sprach er,< ich wil uch helffen mit myner macht das ir sie
besprechent, mocht ir mir sagen, ich wúst fast gern wo sie weren, ob sie claudas
habe oder keyn ander ir fynt.>< so viel mag ich uch wol sagen>, sprach die jungfrauw,
< das sie gesunt sint und wol farnde. und sint an der stat da man ir vil
gemahelich und ersam pflieget, baß dann ir allesampt mochtent gethun, ob sie
allhie werent. nicht mer mag ich sagen.>< jungfrauwe>, sprach er,< ich wil
gan und wil schaffen das ir myner herren meister beide besprechent. und ist
es uch lieb, so wil ich unsern luten allen sagen das ich gute mere hab vernomen
von unsern zweyn herren; des sollen sie als fro werden daz sie vor freuden nicht
gebaren kúnden.>< herre>, sprach sie,< mir ist lieb das ir die lút fro machent,
wann das man nicht gefreische das ichs yn gesaget habe, wann ichs als in eyner
bicht wiedder uch geredet han.>< und gefriesch man es auch>, sprach er,< ir
enfúndent nymer man der uch mer thet reden dann uch selb lieb were.> er
halst die jungfrauw und ging zuhant zu syn luten und sagt yn was mere er gefreischet
hett von yren herren. da wart alle die stat so fro das sie enwusten
was sie thun solten von großen freuden. der mit der jungfrauwen geret hett
geschuff das das volck ußerwert trang von dem thurn, und nam die jungfrauw
mit der hant und leytet sie zu phariene und zu lambeguse. die jungfrauwe
zauget yn der kinde gurtel. da das phariens sah und sin nefe, da wurden sie
uß der maßen fro; und die jungfrauw saget yn als yn ir frauw enbott, das die
kint wedder eßsen noch truncken noch sie nymant getrösten kúnde, sie hetten
dann ir beide meister mit yne.< ir solt sie kam erkennen>, sprach sie,< so ungetan
sint sie worden von hunger und von weynende. ir solt beide mit mir komen,
so leyte ich uch da ir sie findent beyde!> so waren beide fast fro, und phariens
ging an des thornes fenster und saget dem volck als yn die jungfrau gesaget
hett. sie antworten im, mocht er die kint gezeygen, sie wolten yn gern mit
gnaden laßen. er ging zu der jungfrauwen und sprach:< jungfrauw, ir seht
wol wies mir stett: ich bin hieinn gefangen und myn lút mit mir; ich weiß wol
das sie mich nyrgent lant farn irs danckes, sie laben dann die kint zum ersten
gesehen.>< entruwen herren, das getörsten ich off mich nit nemen>, sprach
die jungfrauw,< das ich die kint herre brecht. wann wolt ir und uwer nefe mit
mir farn und anders nymant, ich wolt uch die kint thun sehen; nicht me getare
ich uch thun. dißselb bevalh mir myn frauwe an myn augen und anders nicht.>
< jungfrauw>, sprach phariens - wann er was fast wise -,< ich wil das myn
nefe mit uch fare, der ist des jungsten kindes meyster. mag er an dem finden,
der die kint in gewalt hat, das er die kint wil laßen sehen ir ritter und ir búrgere,
die sie ußermaßen gern sehen, so mag ich ußer gefengniß komen und anders
nit, so ich wol wenen wil. sie zyhen mich das ich sie ertötet hab und verraten.
mir were auch leyt das ir keynen zorn durch mynen willen hettent; wann uch
bevolhen ist das ir uns beid mit uch soltent bringen, darumb wil ich uch mynen
nefen mit uch senden. aber ir mußent mir off den heiligen schwern das ir yn
in des konig claudas gefengniß nit enfúrt.>< das ist mir lieb>, sprach die jungfrauw.
phariens ging wiedder zu dem fenster und sagt den hohsten und den
getruwesten die ußerhalb waren, das sie solten farn mit sym nefen und mit
der jungfrauwen, sie wolt die kint laßen sehen, das sie gesunt weren und wol
faren.< und wann die kint sint gesehen wol farende und gesunt, so wil ich ledig
sin und myn gefangen mit mir. alsus wil ich das ir mir schwert off den heiligen,
ee dann myn nefe hinweg ryte.> sie sprachen allesampt, sie woltens gern thun.
man bracht die heiligen allzuhant, und phariens deth die jungfrau vor schwern
und darnach die ritter und die búrger von der stat, das sie yn ledig solten laßen.
sie wurden under yn zu rate das sie nicht me dann einen man mit im wolten
senden. sie wusten nit ob es verretery were oder enwere, und der solt ein gut
man syn, dem sie allesampt allerbast getruweten das er yn die warheit sagte.
da namen sie den ritter den die frauw gesprochen hett, der was des konig bohortes
magk gewesen und was der rychst der in allem dem land was und der
getruwest, und was genant leonces von paerne. er was wol funffczigjerig oder
me. und ee sie hinweg ritten, da fraget er die jungfrauwen welchen weg sie
solten farn, ob sie durch des konigs claudas lant solten farn oder neben ab. sie
sprach:< da ich uch hien leyte da hatt der konig claudas keynen gewalt.>
sie saßen off, lambegus und der ritter, und ritten mit der jungfrauwen
und kamen in den walt der brioske hieß; vor dem wald da was der lack gelegen
im tal. sie kamen off ein rivier ryten an ein schöne wißen. die jungfrauw sprach
zu leonzen:< herre>, sprach sie,< ich bin ein jungfrauw die mit mir selb nit enbin.
myn frauw, mit der ich da bin, verbot mir an myn augen das ich anders nymant
mit mir brecht dann der kinde meyster beyde. das mir gebotten ist das getar
ich in dhein wise ubergeen. ir solt alhie verliben biß morn frú, so wil ich uch
eynen botten zuhant senden, und sollen wol den radt finden das ir uwer jungkherren
beyde besprechen solt.>< jungfrauw>, sprach er,< ob ich verliben muß,
sagent mir wo ich verliben möge noch hint!>< das wil ich gern thun>, sprach
sie,< woltent ir mir volgen.> sie reyt den rifier off zu berg, biß sie ein burg sahen
blicken zu der rechten hant, die was genant terrach, und was ein ander burg
da by gelegen onferre, die was genant brions, dannen von was der walt geheißen
der briosche.< seht hie>, sprach die jungfrauw,< zu der burg solt ir herbergen!>
er und sin knecht ritten aldare, die jungfrauw und lambegus ritten aldar da
der lack was. es was nacht biß sie dar kamen. die jungfrauw reit hininn; des
wundert er sich sere, wie die jungfrauw getorst in ein so groß waßer ryten so
kúnlich. ee erselb darumb icht wúste, da was er vor ein porte komen die fast
herlich was. da er innerhalb der porten kam, da sah er alumb sich und sah
nyrgent ein teil waßers und wart fast sere erfert.< volgent mir!> sprach die jungfrauw
und ging in die kammern da die kint beide inn waren. die kint sprungen
beyde off, und hießen yn die kint beide wilkum syn. und bohort greiff sym
meister umb den halß und kuost yn me dann hundert stunt. er was so fro das
er nye fröer enwart. da lyonel sah das syn meister nicht kommen was, er sprach
ein wort nicht und lieff in ein ander kammer zuhant da die jungfrauwe saß
und dethe ir wunden binden, die sie enpfing da sie yn und synen bruder zu
gaune hett geholt. da lyonel die jungfrauw so sere wunt sah, da wundert yn
fast sere wer sie so sere gewunt hett.< owe liebe jungfrau, wer hatt uch so sere
gewunt? so mir gott>, sprach er,< er hatt uch uwere schön viel benomen!>< nu
sagent mir, schöner jungkherre, durch den ich diße groß wunden empfing
und diß groß ungemach durch synen willen gern dulden wil, mag ich im zu recht
icht lieb wesen? ich sag uch werlich>, sprach sie,< das ich im synen lip behielt
mit dißer wunden.>< werlich jungfrauw>, sprach er,< er mag uch zu recht lieb
haben, und alles das ir im gebietent das sol er zu recht thun.>< ja>, sprach sie,
< der durch uwern willen alsus gewunt were, wie woltent irs im dancken?>< wie?>
sprach er,< so helff mir gott, ich wolt yn mynnen fur all die nuo lebent, und was
er gegen mir gebutet das wolt ich thun als ferre als ich mocht.>< ist das ware>,
sprach sie,< so wer mir sere leyt ich were gewunt, wann mirs durch uwern willen
geschah da claudas einen schlag gegen uch gemeßen hett. nu sehent wie ir
mirs lonen wollent!>< so mir got muß helffen>, sprach er,< ir sint mir lieber dann
myn selbs lip, und gewißlich me barmherczikeit und me gút ist an uch dann
an phariene mym meister, dem ich myn groß ungemach enbot, und er zu mir
nicht enkam. er was mir so lieb, und ich getruwet im so wol, were alle die welt
myn, er mocht baß herre daruber sin gewesen dann ichselb. und ir wagetent
uwern lip biß in den dot durch mynen willen und bekanten mich nit. nymer
helff mir gott>, sprach er,< ob ich úmmer andern meister gewinne dann uch,
allediewil das irs wesen wolt; ich weiß das wol das ich nymmer bessern meister
mocht gewinnen dann uch. das ist auch wol recht das der man dem allerbest
getruwe den yn duncket der yn lieb hab.> da das die jungfrauw hort, da
erbarmet er sie fast sere, und die trehen sprungen ir zu beyden augen uß. sie
nam yn an ir arme und begund fast sere zu weynen und kuost im mange stunt
beide, augen und munt. mit dem kam lambegus in die kammer zu im gende,
und lyonel gruoßt yn zuhant. lambegus gnadet im und knyet nyder fur yn
und fraget yn wie er sitherre gethon hett und wie sin dinck stunde.< das wil
ich uch sagen>, sprach er,< ich bin unfro und unselig sitt gewesen, wann nuo stet
es mir wol, und bin fröer dann ich ye wart als mich duncket>, und hett die jungfrauw
allweg gehalset.< jungkherre>, sprach lambegus,< got behut uch diße
jungfrauw lang! herre>, sprach er,< myn oheim uwer meister hieß uch sere
grußen.>< in truwen>, sprach er,< er ist myn meister nicht; wann ir myns bruder
bohortes meister sint, da kament ir herre zu im und hant im synen großen jamer
zu freuden gemacht. wie fert phariens doch?> sprach er.< herre>, sprach er,
< gott siß gelobet, er ist gesunt und fert wol.> und darnach saget er im alles das
ungemach das phariens erlitten hett im strytt und allenthalben.< ay>, sprach
lyonel,< ist dorins, claudas suon, genesen von dem schlag den ich im gab und
bohort myn bruoder?> lambegus begund fast sere zu lachen und sprach, er
were genesen, wann das er nicht brotes eß noch wines trúnck.< wie>, sprach
er,< ist er dann tot?>< herre>, sprach er,< ich sah yn dot ligen off der bare.>< so
dúncket mich wol das er mich nicht gern enterbe. nu gebe auch got>, sprach
er,< das syn vatter claudas nymer ersterbe, ich thu yn zu allererst wißen wie
man dem lonen sol der den andern enterbe!> er sprach so vil das es alle die
wundert die es horten, wo er das neme das er so herlich rette und so wißlich.
und die frauw selb von dem lack horts gern und waß es ußermaßen fro. da
saget im lambegus wie er dar kumen were und warumb, und wie er und phariens
in dem thorn weren, und wie phariens darinn were bliben, das er nymer daruß
keme, leonces von paerne hett dann zum ersten yn und synen bruder gesehen
und hett wiedder sie gesprochen. da fragt yn die jungfrau ob er zu im ryten
wolt oder enwolt.< frauw>, sprach er,< das mir myn jungfrauw retet das wil
ich thun.>< wie>, sprach die frauw,< sint ir dann mit ir hie?>< mit wem were
ich, dann mit ir? sie hatt mich gewuonnen mit irm großen schmerczen.> er
dete ir die binde von dem heubt und zeugt yn allen die wunden.< werlich>, sprach
die frauw von dem lack,< die wunden die sie durch uwern willen enpfangen hatt;
also helff mir gott, ir werdent noch ein byderman, solt ir leben!>
also sprachen alle die da waren, das er one zwyvel ein byderman wurde,
solt er lange leben. da nam die frauw beyde kint mit ir und reyt zu terrache,
alda leonces von paerne der kinde beyt biß er sie bespreche und gesehe. da
sie bereyt waren zu ryten, da kam lancelot zu yn gande, und hett geslaffen,
wann er des morgens frú off gestanden was und was in den walt geritten jagen.
und die frauwe was gewone das sie abendes nummer essens enbeiß, sie hett
lancelot zum ersten gesehen, und des morgens allsam, wann er nicht enjagete;
und afftermales das er dienen mocht, enbeiß sie nymer brotes, er schnit es ir;
noch dheins dranckes, er schenckt irs. und darnach must er gan siczen essen,
ir aug was steteclich an yn gewant, wann sie yn lieber hett dann alle die in der
werlt waren. er was sanfft gehalten und ersam. lancelot kam zu yn gegangen
und hett ein rosenkrancz off synem heubt, der im fast wol stunt uff synem
schönen hare, das was kruselecht und liecht als ein golt. das saget uns auch
das buch das nye keyn tag enwas als lang als er im lack was, er hett ein schappel
von rosen, es were winter oder sumer, als fruo als er von sym bette stunt, wann
fritages und an vigilien und an fronefasten und die sehs wochen vor ostern so
so trug er keyn schappel. er kund nicht gebrúfen noch gewarten wers im bracht,
und was doch manige stund das ers gern gewest hett wers im brächte. aber
sither das lyonel und bohort zu dem lack kamen, so enwas nymmer tag, als
schier als im sin schappel wart, so brach ers und macht dru daruß, das lyonel
und bohort yglichem eins wart. alsus kam lancelot gande mit großer geselschafft
von jungkherren und von knappen, und bohort sah yn zu allererst
komen und lieff zu im und sagt im das sin meister komen were. zwene ritter
waren mit der frauwen, die gingen und leyten die frauwen gegen im und lyonel,
und hießen yn allesampt willekumme syn. die frauw nam yn zwuschen ir arme
und kuoste yn an synen munt und beyde syne augen. sie daten im alle groß ere.
da lambegus sah das man dem junckherren so groß ere det, da wundert yn
sere were er were. lancelot gingk furbas und grußt lambegusen und deth im
groß ere. lambegus sprach das er nye keynen gesehen het von sym alter den
er als wol prisen mocht von allerley volkumenheit als lanceloten. er west
nit wer er were, das was im fast leyt. die frauw und ir geselschafft waren bereit
hinweg zu faren, da wart sie zu rate das sie wolten beyten biß des andern tages
morgens, wann sie nicht gnug tages hett zu ryten biß dar da leonces was von
paerne. man bereit zuhant die spise wiedder nacht. da sie bereit was, da ging
man eßsen, und lancelot diente vor syner frauwen. aldiewil das er diende
da enwas nie keyn jungherre so kúne der nyder seß zu eßsen. dwil das er wust
das lyonel und bohort koniges kint waren, so enwolt er nymmer me mit yn
geeßsen, biß das es sin frauw mit gewalt darzu bracht das er ir dienst und ir geselschafft
must nemen, als er da vor gethan hett.< ich wil>, sprach sie,< das ir
alles das thunt das ich uch heißen. ich enwill uch ob got wil númmer das heißen
thun das uch ymant zu keyner gropheit mug gezeln, man woll uch dann unrecht
thun.> man ging zuhant schlaffen nach essens, wann die jungfrauwe frú
wolt ryten. des morgens stunt die jungfrau off und lyonel und bohort sin
bruder mit ir. lancelot, der hart gern mit fuor, det sich dry ritter wapen und det
sie mit ryten, das ir wol drißig waren die mit der frauwen waren. lancelot
reit allweg by syner frauwen, und by im ein knapp der im synen bogen furt
und sin geschucze. er furt auch alleweg ein holcz in syner hant, da mit er zu
vogeln warff und zu tiern; darzu warff er als gerecht als keyn man geschießen
mocht. und lambegus enkunde nye syn aug von im gekeren, so wol behaget
er im. die jungfrau sant eynen botten fur zu der burg da der ritter was. da er
den knappen gewapent sah, da forcht er verretery. er saß off syn roß und sah
wo lambegus dort herre gegen kam. er reyt zu im und fragt yn warumb
die lút gewapent mit im kemen. lambegus sprach, es were gethan umb die
kint zu behuten.< bin ich dann sicher>, sprach er,< das ich nit verraten sy?>
< ob gott wil>, sprach lambegus,< ir sint noch unverraten, wann ir mogent mir
eins dings wol glauben, das sie in der welt keynen man so sere haßent als claudasen;
ir ensolt mir nicht ubel getruwen, ir wißent selb wol das ich nye verretern
holt wart.> sie ritten beide zu den kinden. da leonces die kint sah, da lieff
er zu yn und kußt sie an irn munt und begund sere zu weynen. er ging furwert
zu der frauwen von dem lack und viel ir zu fußen und sprach:< eya edel frauw,
durch gott von hymel haltent diße kint wol, sie waren werlich eins des túersten
mannes kint und des getruwesten mannes der ye gesehen wart, on den konig
ban von bonewig alleyn, der syn bruder was - der was beßser ritter und getruwer
mit den wapen, das weiß man wol -, das ir sie wierdeclich und wol handelt zu
der gúte die ir yczu zu yn gewant hant. sie sint hohe lút von des vatter wegen
und vierczigwarb höher von ir mutter halben. wir wißen das wol mit gutem
urkunde der heiligen schrifft das ir mutter und ir altfordern sint komen von des
konig davids geschlecht. wir mögen nicht wißen zu wie großen dingen sie mögen
komen, wann wir han alle wol vernuommen das alle die von der großen brytanien
des alle tag wartende sint, das der kum der alles das wunder und alle die abenture
die da im lande geschehent zu ende bringen sol; und der muß wesen von dißer
zweyer mutter geschlecht. darumb hoffen wir das sie noch frumm lút werden
ob gott wil. wenent ir aber nicht das ir sie beschirmen mögent vor yrn fynden
noch behalten, so laßent sie mit mir farn und mit ir meister, wir sollen sie mit
gottes hilff wol behalten. enmöchten wir auch das nicht, wir wolten ee lip und
guot mit yn wagen ee yn kein ubel geschehe. ob gott wil, sie ensollen nit ymmer
enterbt syn, wann es sol unsern herren got erbarmen, ob es syn gnad sy. vahent
sie auch nach yrem hohen geschlecht da von sie komen sint, sie sollent noch ir
fynde mit angsten thun siczen. sie mögen wol sicherlich in ir lant komen, wann
sie so starck werdent das sie wapen getragen mögent. sie enfindent dheynen
man in allem irm lande der uß irm lande geborn ist, er wag lip und guot mit yn
und ere. also mögent sie licht in ir erbe wiedder komen.>
diß hort lyonel und begunde manige wise gedencken, und lieffen im die
trehen groß uber syne augen. das sah die jungfrauw die durch synen willen
gewunt was, sie kam zu im und nam yne mit dem kinne und sprach wes er gedacht
hett.< wolt ir mich yczunt laßen?> sprach sie,< ir sprachent nechten, ir
enwoltent nymer andern meister gewinnen dann mich.> er sah off gegen ir, und
er schampt sich fast sere und sprach:< eya gnade, liebe jungfrauw, ich spreche
dasselb noch huot diß tags. aber ich gedacht an das lant das myns vatters was,
ich neme es gern wiedder, mocht es syn.> da kam lancelot furgesprungen und
sah wol das lyonel unfro was, und was im sere leyt. er sprach:< vil lieber
nefe, nicht me enweynent umb das ir keyn lant enhant; ir solt es gnug haben,
enhabent nicht böse hercz noch blutes! gewinnent ir lant also als die verczagten
thunt, so sint ir geuneret. die siczent by ir gesinde daheim und gewinnent
lant und guot mit yrn heymlichen spruchen; des ensolt ir nit thun, ir solt nit
viel darzu reden noch geberde machen vor den luten, wann legent uch also ane
das ir frumme und byderbe werdent und das ir uwer lant wiedder gewinnent
mit uwerselbs hant! und so yrs gewunnen hant, so behaltet es mit frúmkeit,
und mit guter ritterschafft solt irs bevesten, das irs behaltent vor uwern fynden.
alsus mögent ir uwer lant wiedder gewinnen und darzu werlichen priß.> des
wunderten sich alle dieß horten, wie ein so gethan kint so wißlich mocht gereden.
die frauw wundert allermeist, wo ers genomen hett das er lyonel nefe hieß,
und begunde zu weynen vor großem jamer, so das sieß alle geware wurden die
da mit ir waren. da sprach sie zu dem herren von paerne:< guote, enhabent
dhein sorg umb die kint, ich wen sie wol behalten und beschirmen vor allen
mannen! das ist ware, herre>, sprach sie,< mit uch enkoment sie nymer, ich han
der wonung wol dry da sie claudasen wenig inne forchtent und alle syn macht.
ir moegent wol farn wann ir wolt, und sagent der kind frunde und wem
irs sagen wolt, das sie wol farn und gesunt synt wol nach yrn willen. nicht
me enmögent irs wißen, ich wil auch nit das ir mich icht me fragent. ich han
auch die kint lieber dann ymant in der welt, on ir mutter; das enthun ich nicht
umb ir gut noch umb ir lant - got lobe ich, ich hans selber gnung -, ich han
sie lieb durch irselbes willen und auch durch anders willen. herre lambegus>,
sprach sie,< ir solt mir uwerm öheim sagen das er kum und sin herren gesehe
so er erst möge, und saget im das er nit me stritt mach umb das lant wedder
zu gewinnen, und das er on sorg sy und mit gemach lebe, die kint sollen ir lant
wol wiedder gewinnen und anders gutes gnuong!>
< frauw>, sprach lambegus,< zu mym öheim wil ich farn. wann die wege
all da wir herre komen sint sint als ungeriechteclich, ich wene wol das sie nymer
niemand enkunde, und hett er sie hundert mal geritten.>< ich wil uch einen
knappen lihen>, sprach sie,< der uch leyten sol off die hohen straß, der uch recht
sol leyten biß in uwer lant. ich wil uch laßen den knappen>, sprach sie,< biß ir
uwern oheim mit uch bringent, wann hutent uch, als liep als uch uwer lip sy,
das ir nymands mer mit uch bringent dann uwern öheim und mynen knappen!>
die frauw lehe im einen knappen der biederbe und fletig was. er nam urluob
zu der frauwen und darnach zu den andern und fuort den herren von paerne
mit großer krafft mit im, der syn augen nye von lancelot kunde verwenden.
er sprach, er begerte alles gutes nicht me dann das er lanceloten gnung mocht
gesehen, wann er wol wonde das er yn bekänte. sie ritten yren weg, und die
frau reyt den yren und ir gesellschafft. da die frauw ein gut wil gereyt, da rieff
sie lanceloten, und rytten beyd ußer wege. da sprach die frau zu lanceloten:
< koniges suon>, sprach sie,< wie warnt ir so kúne das ir lyonel hut nefe hießent,
der eins edeln koniges kint ist und viel edeler man ist dann ymant wenet?>
< frauw>, sprach er und schampt sich sere,< also kam mir das wort zum munde,
und huot mich nit an dem sprechen.>< nu sagent mir>, sprach sie,< by den
truwen die ir mir schuldig sint, welche wenent ir das edeler under uch zwein
sy, als uch duncket?>
< frauwe>, sprach er,< ir hant mich so beschworn, ich enweiß nit wie edel
man ich sy noch wie hoch myn geschlecht sy. wann so mir die trúw die ich
uch bin schuldig: darumb das ich yne weynen sah, ich weres gar unerfert, und
ging es mich an, ich wolt gar wenig darumb weynen. und han auch hören sagen
das eynes vatter kint und eyner mutter die einen edeler sint dann die andern.
das enweiß ich nicht wo von das kum: es were dann als viel, ob ein kint byderwer
were dann das ander und húbscher und me mit den wapen thet, das er sich da
mit veradelte. als viel wil ich uch fúrwert sagen: mag hohes hercz den man
edel gemachen, so sag ich uch furware das ich der edelsten eyner bin der gesin
mag.>< vil liebes kint>, sprach sie,< das sollen wir wol gesehen ob irs syn getürret.
ir werdent sicherlich ein der best und höhsten eyner von der welt, es enbliebe
dann an uchselben das uch des herczen gebreche.>< wie, frauw>, sprach er,
< sagent ir mir das zu ernst>?< ja ich werlich>, sprach sie.< frauw>, sprach er,
< got von hymmel múß uch darumb eren das irs hut gesprachent. dißselb wort
sol mich höhern man machen, ob got wil, dann ich úmmer wond worden syn
ob irs nicht gesprochen hettet; wann das was ye sitherre das ich vierjerig was
aller myn gedanck, das ich gern were ein der höhst von der werlt und der edelste.
so mir got helff>, sprach er,< nuo ist mirs nicht leyt al hant mir diße gedient,
und weren sie noch zu eim mal koniges kint, sither das ich yn geglichen mag
mit edelkeit oder mit wirdikeit.> mit dem das lancelot so wißlich sprach und
so herlich, stal er der frauwen so ir hercz, das sie yn so lieb gewann das sie yn
von ir nicht ließ ryten als dick als er gewon was und wuhs ir mynne von tag
zu tag. und were das nicht gewesen das sie sin ere und sin besserung so gern
gesehen hette, so geschah ir so leyt nye als ir das was das er so sere wuohs und so
manlich wart. sie sah wol, fúre er also fúr sich, das er schier ritter múst werden,
sie wölt oder enwölt, und wann er ritter were, so wúst sie wol das er wurd nach
abenturen ryten von land zu lande. so ducht sie das sie yne verlorn hett wann
das sie yne nicht alle tag sah. darzu kunde sie dheynen radt finden wie sie syn
enberen möcht, sie sehe yn doch des tages zu eynem mal, herzu stunt aller ir
gedanck. und reyt also gedencken biß in ir herberge, und das sie synen zweyn
nefen viel mer eren solt thun dann sie yn ye gethan hett, und solt sie vil deste
lieber han durch synen willen, wann sie wol wúste das lancelot nicht lang mit
ir solt syn, das sie doch syn neven by ir hett an syner statt. alsus gedachte
sie das sie sich lancelotes allerbast getrösten mocht. - nu laßen wir diße rede
von lanceloten und von syner frauwen, biß wir aber daroff komen, und sprechen
furwert von leoncen und von lambeguse wie sie gefuoren.
alhie spricht das buoch das der herre von paerne und lambegus, phariens
nefe, kamen rytend so ferre das sie die rifier von terrache waren zu tal eynen
ferren weg. leonces von paerne begund zu fragen lambegusen, were das schön
kint were das lyonel nefe hett geheißen.< ich enkenne syn nicht, werlichen,
das ist mir leyt.>< werlich>, sprach leonces von paerne,< er wúrt ein wise man
und ein stolczer, soll er leben; ich gehort nye kint von solchem alter also hochlich
gesprechen und also wißlich als es gesprochen hatt. die frauw, die also kint
zúhet, sie mag es wol ere haben; were sie auch nit wiser dann ein ander frauw,
unser zwen herren weren auch nicht zu ir komen. so mir gott helff>, sprach er,
< ich wene auch wol das er recht hett da er unsern jungherren nefe hieß. ich
wene wol das sie geswister kint synt und gebruder kint, ich wil auch wol wenen
das es ware sy.>< wie were das>, sprach lambegus,< von wes halben mocht er
syn nefe syn? min herre der konig bohort hett keynen bruder dann alleyn
den konig ban von bonewig, und myn frauw die koniginn evaine enhett nit
mer schwestern dann die koniginn alenen von bonewig.>< nu wißent furware>,
sprach leonces,< das es des konig banes suon von bonewig was, es wart nye kint
dem vatter als glich als dasselb kint ist dem konig ban von bonewig da er jung
man was.>< warumb sprecht ir das?> sprach lambegus,< man weiß wol furware
das des konig bans kint dot ist vor menigem tage: an demselben tag da der
vatter starb wart das kint ertrencket, so gicht man. ich ensprich es nit darumb;
wer er sy, er wúrt sicherlich ein byderman!>< wißt ir wol das er dot ist?> sprach
leonces.< furware enweiß ich es nicht>, sprach er,< wann die lut sprechen also.>
< nu wißent wol furware>, sprach er,< das er des konig banes kint was, also
werlich als das got lebet: er gebaret nemlich mit dem lib und mit dem gespreche
als syn vatter thet; und dete er des nicht, so seget mirs myn hercz wol.> des
wundert sich lambegus sere. und kamen zuhant rytend zu gaune fur den
thurn, den die von der stat nacht und tag behuoten, das phariens nicht daruß
enkeme noch die andern gefangen die mit im waren. lambegus und sin geselle
sageten allen den von dem lande wie sie die kinde funden hetten. da wurden
alle die in der statt als fro das sie nicht fröer möchten gesin. die höhsten
von dem land gingen zu den die des thurnes huoten und hießen sie abegeen. phariens
wonde guoten fried han und bereit sich als er des nehsten tages die gefangen
wolt wiedder zu claudasen senden, und wolt sieselb zu im geleyten. alsus wolt
phariens thun, und die von dem lande gedachten alles ein anders. sie forchten,
und kem phariens uß und sin gesellschafft, das er und claudas wiedder off sie
solten urlogen. sie wurden zu rate das sie phariens und sin gesellschafft wolten
in gefengniß gehalten umb das, das er sich verschwurn hete das er yn claudasen
in gefengniß selb gelobet hett zu bringen und des nit gethan hett.< wir sollen
syn gesellen nemen und sollen thun als ob wir sie döten wöllen; hatt sie claudas
dann lieb und hat er truw, so solt es im leyt syn das man sie vor synen augen döt.
so muß er off uns verzyhen und muoß uns schwern den friede úmmer me zu
halten. also blibet unser lant unverurlaget.>
alsus wurden sie allesampt des zu rat das sie wolten thun warten wann das
sie uß rytten. so wolten sie sie vahen und also thun als sie zu rate waren worden.
da waren ettlich getruw lút under yne die keyn verretery wolten thun. die
verretery wolten thun die waren all mit dem herren von der hohen muren;
er was ir heubt. sie daten zuhant vierczig ritter sich wapen und zweyhundert
der besten scarianten die sie hetten, zu dryn porten die an der stat waren, und
daten sie fur ygliche port ligen viermal zwenczig under rittern und under knappen.
phariens gedacht anderthalb wie er syn gesellen bewaren möcht das yn kein
argk geschehe, und so sie uß dem thurn kemen, das die von der statt darumb
nicht enwústen. er enwest wie alle lut gemut weren. da fand er zuhant ein
andern rat wie das er sie in derselben nacht uß wolt laßen und off synselbs huß
furen. er gedacht, ob er sie dar möcht bringen, das sie da wol sicher mochten
syn, wie lang sie wolten. er west wol furware das claudas nicht lang solt beiten,
er solt wiedder in das lant komen mit urlage, bliben sie in gefengniß. darumb
wolt er das schaffen das claudas sin gefangen wiedder hett ee dann er wiedder
keme zu urlagenne, das er forcht, keme er wiedder, das er das lant alles unerte
und die hohen lút von dem land alle schlug und finge. des nachtes in dem ersten
schlaff ging phariens uß und sin dry gefangen und lambegus mit yne. da sie
zu der porten kamen zu brytanien wert, da wurden sie zuhant bestanden. sie
werten sich sere, das enhalff alles nicht, sie wurden gewunt und gefangen; man
furt sie zuhant wiedder in gefengniß in den thorn. alsus ist lambegus und sin
öhem phariens wiedder in gefengniß und die dry ritter die claudas zu gisel
hett gegeben. phariens was sere zu ungemach das yn sin lút so vil ungemachs
taten mit unrecht. - nu mußen wir ein wil furbas sprechen von konig claudas
wie er gefure.
hie spricht das buch das dem konig claudas nit vergeßsen ist des großen
schadens und des großen lasters das im die von gaune gethan hant, das sie
im synen suone zu dot hant geschlagen, da von im sin hercz noch unfro und leidig
was. er gedacht wie er sich stercklichen gerechen mocht. er hett alles sin here
gesamelt und bereit sich also das er in den vier wochen die statt wolt beligen.
diß horten die sagen die wiedder phariene dhein verretery hetten gethan mit
dem herren von der hohen muren, und wurden fast sere erfert. sie wústen
wol, kem claudas wiedder in das lant, das sie alle ertotet und geunert wurden,
und sprachen das das lant zu recht geunert solt sin und verlorn, wann sie allsamen
meyneidig wern worden wiedder phariene und yn verraten hetten. sie
wurden des zu rate das sie wolten zu dem thurn ryten und wolten pharienen
ußlaßen und sin gefangen. sie ritten zuhant zu dem thorn und gebarten als
ob sie pharien sere haßseten. die des thornes huten die getruweten yn wol
und ließen sie off on wiedderrede, wann sie darumb nicht wusten das sie sich
ußgescheiden hetten von den andern. sie ließen pharienen zuhant uß und vielen
im fur die fúß, und baten yn das er yne gnedig were und dem lande allem, wann
claudas keme uber sie mit eim kreftigen here.< nymant mag uns fried gewinnen>,
sprachen sie,< ir enthúnd es dann. durch got, sint uns genedig und wißent das
furware das hie dheyn man fur uch stett der des volgen wolt das uch diß verretery
wart gethan. wir wollen uch die in uwern gewalt geben die uch diß gethan
hant, off das das ir uns deste baß glaubent.>< wolt ir das thun>, sprach phariens,
< so hettent ir mich wol geweret.>< sie entfliehent uns dann uß dem lande,
wir gebens uch.>< das wil ich thun>, sprach phariens.< sent hien myn truw>,
sprach er,< das ich uch mit myner hant wil helffen das ir fried gewinnent mit
claudas. enwil er mir auch keynen fried geben, ich wil uch helffen so ich allerbest
kan und mag!> sie wurden allesampt fast fro das yn phariens so wol gelobet
hett, wann sie allesampt wonden das er claudasen lieber hett dann sie
anderthalben sahent die die wiedder pharien verretery gethan hetten das sie
geuneret waren, un suchten gnad an yn. und phariens vergab yne, wan yn
die getruwen barune darumb batten. da bewarnten sie ir stat und bereiten
sich also obs yn not geschehe das sie sich werten.
claudas kam fur die stat und belag sie mit here. phariens ging zu rate und
nam mit im die höhsten von dem lande und die von der stat, und sagte yn das
er uß wolt ryten zu claudasen und wolt versuchen ob er keynen friede an yn
kund finden oder keyn gnad. sie sprachen das claudas schalckecht were; sie
forchten sere das ern fing oder erslúg.< des enwene ich nicht>, sprach er,< das
er die untruw mir erzeuge, ich han so getruwelich mit im gethan; man sagt
dick me ubels von einem menschen dann an im sy. nochdann wil ich das ir
off den heiligen schwerent, ir sint nu die mechtigsten von dem lande, ob mich
claudas dot schlecht, das ir die dry dot schlahent, wann ir wol macht hant,
die in uwer gefengniß sint und mit mir gefangen lagen.> also schwuoren sie allesampt
off den heiligen als er vorsprach. phariens deth sich wapen und saß off
ein herlich roß und reyt uß alleyn durch claudas here. die besten von claudas
luten bekanten yn wol by synen wapen und waren sin sere fro, und erten yne
sere all die besten. so lang reyt er das er kam zu claudas pavilune. er det
synen helm abe und stunt von sym roß und ging vor yne. da yn claudas sah,
da sprang er off und greiff yn allumb und was syn fast fro. er kuost yn an synen
munt und deth wol die glich das er im lieb was.< herre>, sprach phariens,< ich
wil wol das irs wißent das ich uch nicht gern enkúße, ee dann ich wiße ob ich
recht habe oder unrecht.>< warumb sprechent ir das?> sprach claudas.< das
thun ich darumb>, sprach er,< wann ir diße statt beseßsen hant, da ich menigen
magk inn han und menigen frunt und ein und ander die allesampt in myner
behútniß waren und in mym geleid. nu duncket mich, werdent sie erschlagen
oder gefangen, das das von mynen schulden sy.>< wie mocht das syn?> sprach
claudas,< das sint doch myn man allesampt und hant myn stat vor mir beschlossen!>
< das ist wol recht>, sprach phariens,< wo man gewapent lút sicht komen fur ein
stat, das man die stat beschließ und halt so lang biß man wol sicher sy ob sie
wollen fried oder unfried; darumb han wir die stat beschlossen das wir nicht
enwißen was lut ir warent. wann wolt ir in die stat, so solt ir schwern
darinn zu komen als ein getruwer herre und in guote, ich wil das gemachen das
man uch die porten off sol thun, und solt mit gemach darinn faren und keren.>
< ich enwil nymer darinn komen>, sprach claudas,< es sy dann mit irm großen
schaden der die dainn sint.>< herre>, sprach phariens,< ich han die lut in myner
huot, ich bitt uch, als mit recht der man synen herren bitten sol, das ir mich
nit uneret, wann nemet die stat und die lút mit gnaden und mit fried off; hant
sie wiedder uwern willen icht gethan, das rechent selb gnediclichen nach uwerselbs
willen!>< herzu>, sprach er,< gethun ich nymer gnad, suonder das ergst das ich
darzu gethun mag.> sin hohsten barune sprachen, und reche er synen son nicht
an den von der stat und das laster das sie im gethan heten, er gewúnne nymer
mer ere. phariens trat furbaß und sprach:< herre, ich bin uwer man, das it
ware, ich han wiedder uch gethan als ich zu recht thun solt, wann ir myn bedörfftet,
ich wil uch uwer manschafft offgeben, das ich nye mer gedete. sehent
hien, ich gebe sie uch off, wann mich duncket das ir myn nicht me endörffent
noch mynes rates, darumb das uch duncket das ir unser gewaltig sint. mich
duncket wol auch, belieb ich wol uwer man, das ir doch furbas wenig soltent
achten off myne frúntschafft; ich wil faren in ein solche stat da man mir wol
glauben sol und da man gern myne bethe horen sol. nu ir herren>, sprach er,
< die da sprechent das uwer herre syn ere verlorn habe, ob er sich nicht enreche
von den die in der stat sint: nu wil ich sehen wie ir im helffen wolt sin leyt rechen.
ich wil auch wol das irs wißent das unser so viel dainn ist, das ir stryt gnung
sollent han ee dann ir von uns scheident. da von sy uch zu gach nit! hant ir
dheinen man under uch allen der sprechen getar das die von gaune dheinerhand
dinck wiedder ir herren hant gethan, darumb er sie vertriben sol oder döten,
das wil ich alhie wiedderreden das des nicht ensy!> und bott des syn wette dem
konig. da was dheyn man so kúne der darwiedder spreche. dann claudas
der was zornig und fragt phariens ob er durch schelten dar were komen.< ir
sint myn man und wollent dann vechten mit mynen rittern von mynen dotschlagenden
finden?>< herre>, sprach phariens,< uwer man enbin ich nicht, uwer
dotschlagende fynd sint sie noch nicht. wann hútent wol das sies icht werden!
det ir noch wol und detent myn bete und nement recht von yne und gebent
friede!>< ich wil nicht>, sprach claudas,< das ir mich icht me darumb bittent.>
< herre>, sprach phariens,< ich han uch uwer manschafft offgeben, ich wil auch
das ir wißent das ir keynen argern fynt hant dann ich bin; wo ich uch geschaden
mag an lib und an gut, das wil ich thun. ich wil von uch ryten on urlaub und one
fruntschafft, wann also viel, das ich uch manen das ir uwer truw losent die ir
mir gabent, das ir in myne gefengniß soltent komen wann ich uch mante. des
manen ich uch das irs thúnt off uwer koniglich truwe.> claudas sprach das er
im nye keyn truwe gegebe.< ich wil es zuhant off uweren lip bereden>, sprach
phariens,< sint ir so kúne das ir uch geturret weren.>< herre phariens>, sprach
claudas,< ir sint fast dorecht das ir mit mir fechten wollent vor allen mynen
barunen. ich wil also mit uch nicht fechten. schluge ich uch alhie zu tode,
des hette ich kleyn ere, wann ich manen uch das ir uwer truwe behaltent die
ir mir gegeben hant. uwer manschafft mögent ir mir nit offgegeben, es sy dann
ob ich uch unrecht wolt thun und das uwern genoßen allen kunt sy. ich gedete
uch nye keyn ding darumb irs mir zu recht mögent off gegeben.>< herre claudas>,
sprach er,< were ich uwer man nit gewesen, ich hett zuhant off uch bezúget
also von dißen selben dingen, wollent irs uchselben unschuldig haben, so das
ir uch woltent han geweret wiedder mich, das ir wol bewarnt hant das ich uch
uwer manschafft uffgebe; wann myne truw muß ich behalten wie sie uch geben.
wann ich manen uch der truwen die ir mir gabent, das ir die lösent, und wißent
wol das ir dheynen argern fynt hant dann mich, waran es ye gehe. ir enkument
auch nymer vor gaune, ir findent die dainne die uch mit gewalt daruß schlagent
und uch dot schlagen, mögent sie uch verwaltigen; des hant sie sich allsampt
wol beraten. darumb sy uch nit zu gach, ir dörffent auch nymer me sanfft geschlaffen
wedder tag noch nacht als lang als ir hie ligent, ir sollent mere gnung
freischen und sollent pavilune gnug sehen hauwen und brennen und lút schlagen
und wunden!>< wie>, sprach claudas,< sol ich mich húten dann vor dir?>< ja
ir werlich>, sprach phariens,< als viel als ich mit dem schwert erreichen mag,
da enspare ich uwer nit. nochdann mögent ir me forchten als lang als lambegus
lebet, das er uch nymer gevehet, er schlag uch dot sicherlichen, mag er uch
uberwinden. und were lambegus dot, nochdann lege uwer tode in myner
hant. ob ir den herren von sant zirren ye lieb gewuonnent, so thunt syner selen
icht gutes, der lip ist verlorn. ee ich ummer eßsens enbiß, ich wil im syn heubt
thun abschlagen mit eim schonen schwert und synen zweyn gesellen und wil
uch die heubt alle druo mit einem mangen herby thun werffen.>
er nam das roß mit den sporn und reyt off yens felt mitten, ferre von claudas,
und stapphet algemechlich geyn der stat. da hurten die ritter nah im uß wol
mit zwenczig mannen mit schilten und mit glenen off ir ahseln geworffen. da
sie phariens komen sah, da reyt er noch gemechelicher, bjß er fur die porten
kam. und lambegus syn nefe lag oben off der porten und sah diß und rieff
synen öhem an und sprach, ob er also solt fliehen so man yne jagete, er schlug
doch ettlichen schlag wiedder. phariens kerte sich und reyt under sie und stach
einen mit dem roß darnyder und reyt yn durch den lip. der ritter beleib dot,
und dem roß brach der schenckel zur rechten syten. da der ritter nyder viel,
da brach im die glenen in dem libe. phariens rauffte das schwert und begunde
fast mit yn zu stryten. die von der stat wurfen die porten off und ritten uß,
pharien zu beschutten. das sah claudas und kam aldar geritten so er allerbaldest
mocht und fuort ein michel holcz in syner hant, ein panzir hett er ane
und einen ysenen hut off synem heubt.< ja dieb>, sprach er,< was hant ir gethan?
ir wolt mir myn ere nemen!> er schlug sie hinderwert, das das holcz das er
fuort alles zurfur. er schiet den stryt so er allermeist mocht. lambegus, phariens nefe,
kam vor allen synen gesellen gerant so er allerbaldest mocht. er saß off
eim starcken roß und rieff claudas an mit eyner hohen stymme. er riecht off
claudasen roß und spere mit aller syner macht und rieff:< ay ungetruwer
verreter, der mynen oheim alsus wolt thun ermorden mit verretery! ungetruwer
verreter, wann beytent ir myn nu nicht, uwers dötigen findes, ich wil uch
thun versuchen ob myn sperysen dheynen halßberg kúnne rißen!> claudas
was ferre von lambegus geflohen, syn roß was schnell und starck; er getorst
sin nicht beiden, wann er wedder schilt noch spere hett. anderthalb wúst er
wol das yn lambegus gern erschlagen hett ob er hett gemöcht. er wúst auch
wol das er stolcz und starck was. claudas wart fast unfro umb das yn lambegus
verreter gescholten hett. er forcht, ritt er also hinweg on stritt, das er ummer
syn ere verlorn hett; er gedacht wie viel beßer were das er mit eren dott verliebe
dann er schentlich begúnd zu leben. er warff das roß wiedder umb und segent
sich mit der rechten hant und raufft sin schwert. lambegus wart fro da er das
sah; er nam das roß mit den sporn und rant zu im wert was er úmmer mocht,
und claudas rieff yn ane:< herre lambegus, herre lambegus, nu rytent wol
sanffte, vergahent uch nicht! ir solt nu schier wißen wie ich mich verretniß
entschuldigen sol!> er nam das roß mit den sporn und reyt gegen im was er
úmmer mocht. lambegus was wol geritten und stach claudas mit der glenen
off die brust, so das die glene gar zurstuob. claudas hett ein panczier ane das
dick was und starck, und im schat der stich nit, und bleib siczen in dem sattel
und schlug lambegusen mit dem schwert, so das im die kuppel von dem halßberg
in das heubt ging, und det im der schlag so we so das im die augen in dem
heubt vergingen. er reit uber yn, das er ein lang wil nit wúst wie im geschehen
was, ee dann er wúst wie im geschehen were. da wart des gerúff beydenthalben
groß, und lambegus kerte wiedder zu claudas und wond im den halß abschlagen.
er kunde syn nit wol gerumen, wann syn roß sere lieff. er schlug im den ranfft
von dem hut ab biß off die schultern, so das er im off der ahseln das banzer durchschlug,
und schlug im ein michel wunden in syn ahseln, das er fur sich viel off
den sattelbogen und begreiff das roß umb den halß. das sahen sin lút und ranten
darwert was sie ummer mochten. lambegus sah sie komen und was unfro das
er claudasen nicht döten must. er rant gein yn was er ummer mocht, einer
kam fur den andern und brach syn sper off lambegus. mit dem das er fúr ryten
wolt schlug im lambegus mit dem schwert durch den helm und durch die
nasen. er zoh das schwert uß wiedder und sah wie es alles blutig was. zuhant
als das schwert uß kam viel der ritter nyder off ghen erden. er hielt jhens
roß off und saczt sich recht in jhene stegereiff und warff synen schilt vor syn brust
und wolt zu den andern ryten. sin öheim phariens kam gerant und begreiff
yn mit dem zaum und furt yn fur die pforte, er wolt oder enwolt. die nach
im kamen die brachen ir glenen off im und schlugen im große sleg ee dann sie
zur porten kamen, und daten sie mit gewalt wiedder in die statt die daruß geritten
waren; auch enwart phariens und sin nefe so nit innegejaget, sie hetten
menigen schönen schlag geschlagen und hetten sich manige stunt umb gekert
und an sie vergattert, das ir schwert geferwet wurden mit bluot. da sie allesampt
in die pforten kamen, da det man die porten zu und beschloß sie vast, man ließ
die schoßporten nyder, und die fallebrucken off gezogen wurden. phariens
und lambegus ritten zu dem großen thurn als múd lút die sere gestritten hetten
und sere gewunt waren an maniger statt. das sahen die dry ritter, die mit phariens
gefangen waren fur claudas, und wurden sere erfert das sie pharien und synen
nefen so zurhauwen sahen. lambegus sprach zu sym öheim:< herre lieber oheim,
warumb laßt ir mich diße dry verreter nicht zu dot slagen?> das horten sie und
wurden fast sere erfert.< das ist war>, sprach er,< wir mögen dem ungetruwen
claudas beide, schand und zorn, da mit thun.>< des ensolt ir nicht thun!> sprach
phariens,< mit anders mannes boßheit hant sie den dot nit verdient; ir herre
der konig claudas getet nye verreterye wiedder mich dann zu einem mal.> alsus
geschweigte phariens synen nefen und bracht yn mit großen pinen da von das
er sie all dry nicht dot schlug. sie thaten ir helme von irn heubten. uber ein
kurcze wil darnach kam ein knapp zu yne und sagt pharien das yn claudas
wolt besprechen vor der porten. phariens und sin nefe saßen wiedder off und
daten zwen knecht ir helm mit yn furen. sie ritten zur pforten und hießen sie
off thun. phariens reyt uß und fand eynen gewapeten ritter ußerthalb haltende,
den claudas dar gesant hett. er sprach zu phariene das im der konig enbotten
hett das er yn alleyn bespreche, und wißt yn wo der ritter alleyn hielt und hett
sin lut allesampt hinder sich getriben ferre von im hindann.
phariens reyt zu im alleyn. als schier als yn claudas ersah, er fragt zuhant
wie sin dry gefangen dethen, das er im die warheit seyte. phariens sprach das
sie gesunt weren und wol fúren. er forcht sere das er sie dot geschlagen hett
alle dry. er wúst wol das phariens und lambegus stolcz waren und genendig,
darumb forcht er sere das sie lambegus dot hett geschlagen.< herre phariens>,
sprach claudas,< ir hant mir uwer manschafft uffgegeben zu unrecht, wann ich
uch nye keyn ding gedet darumb ich off uch zu recht verzihen solte; ich manen
uch durch rechtes willen das ir uwer manschafft wiedder nement.>< des enthun
ich dheynes synnes nicht, wann myn hercz mag uch gemynnen nicht; so wurd
ich ungetruwe, und neme ich sie wiedder.> er versucht es menig wise, und phariens
wolt es nicht thun.< nu hút dich>, sprach er,< das mynen rittern keyn arg geschehe,
und rytt wiedder, sitt das du myne bethe nit thun wilt! seh hien, ich
wil thun des du mich gemant hast mit myner truw. ich han dir gelobet als mynem
manne in din gefengniß zu komen wann du wilt. sieh hien, werestu nu myn
man als du zu denselben zyten were da du myn truwe enpfingest, ich fur zuhant
mit dir war du woltest, wann du must mir zu allererst off den heiligen
schweren das mir kein arg in dyner gefengniß geschehe, noch das du keyn mere
enhabst gehort von des konigs kinden! wiltu des nicht thun, so rytt hinweg
von mir, wann ich enwil nymer mer mit dir rat gehaben wedder guot noch bösen,
dwil du myn man nicht wilt werden. heiß mir herre komen zehen der höhsten
barune die in der stat sint, ich wil mit yn reden!> phariens reyt hinweg und
sant claudasen zehen der tuorsten die in der stat waren. claudas sprach zu yn
one gruß:< ir herren allesampt, ir sint myn man allesampt>, sprach er,
< ir enkonnent des nicht geleuckenen, ir hant fast sere wiedder mich mißethan.
solt ich von uch beßserung nemen nach dem rechten, es keme uch uneben.
ir hant pharien zu mir gesant, das er uch eynen fried gewinne. er hatt myner
manschafft geleuckent und hatt sie mir offgeben. ir sint so torecht das ir synes
rates volgent und wollent nicht wißen das ir mir die statt nicht lang mögent
vorbehalten, ich gewinne sie uwers undanckes. und beytent ir des, so muß
mir gott helffen: es sy uwer keyner den ich darinn ergriff, ich heiß im ein glied
von dem andern schnyden. so mir gott muß helffen und alle die heiligen die
inn der stat sint, ich gebe uch nymer andern frieden dann also als ich uch gesagt
han und noch wil sagen. ich wil das ir sampt schwerent off den heyligen das myn
suon dorin mit uwerm radt und mit uwer hilff noch von uwern schulden nicht
erdötet wurde. darnach wil ich das ir mir einen man gebent genczlich in mynen
willen, das ich den mit im thuo. wolt ir das thun, so wil ich uch mit gnaden
laßen; wolt irs aber nit thun, so rytent dar da ir uch behaltent, ir solt es wol
bedörffen und solt dick bestanden werden, oder ir mußent mir die stat offgeben!>
da die ritter das horten, sie waren beyde, fro und unfro. fro umb das sie den
fried mochten haben, unfro umb das sie den fried möchten haben und doch ir
manne einen im músten geben; wann sie wol wusten, welch man im wurde, das
er den dot múst kiesen.< herre>, sprach leonces von paerne,< wir hant uwern
willen wol gehört. ir mögent uns den man heischen, das wirs gern thun. sagent
uns welchen man ir heischent!>< das thun ich>, sprach er:< lambegusen, phariens
nefen.>< in truwen herr>, sprach leonces,< des mag nit syn; so wurden wir ungetrúw
das wir uch zu töten geben einen den besten ritter und den besten bacheler
der nu in dißem rich lebet. ob gott wil, also gemachen wir nymer frieden, da
wir untrúw mit thun und verretery.>< wie>, sprach claudas,< wolt ir herren
allesampt uchselber laßen uneren und uwer stat umb eynes mannes willen?>
< es geschiecht nymer>, sprachen sie,< das wiern uch geben.>
< nu rytent hinweg!> sprach er,< von mir gewinnent ir nymer friede noch
gnade. ich manen uch>, sprach er,< als myn manne das ir mir myn dry ritter
wiedder gebent die ir durch mynen willen gefangen hant, oder schwert mir
off den heiligen das ir des konig bohortes kinden nicht vernomen habent, ob
sie tot sint oder noch lebent!>< herre>, sprach leonces,< von den kinden wißen
wir nicht, ir gabent uns auch keynen gefangen, ir gabent sie phariene; dem
schwuren wir allesampt zu helffen, darwiedder enwollen wir nicht thun.>< nu
wißent das>, sprach claudas,< das ir sie wiedder mußent geben, ir wollent oder
enwollent, und enwurde uch darzu nymer wedder getrúw noch holt. nu hutent
uch also, und stirbet myner ritter keyner, ir mußent alle darumb sterben. rytent
hinweg und hutent uch so ir best mögent, ir solt es wol bedorffen!> sie saßen
off und ritten hinweg mit großen engsten, wann sie wol wißen das sie die stat
nicht lang enmochten behalten mit claudasen. sie kamen unfro, und des wart
phariens geware und wundert yn sere was sie vernomen heten. er fragt sie was
mere sie vernomen hetten von claudasen. sie sprachen:< böse mere!>< wie?>
sprach er.< er wil uns dheynen frieden geben>, sprachen sie,< wir geben im dann
lambegusen uwern nefen, synen willen mit im zu thun.>< wes sint ir dann
zu rate worden?> sprach phariens.< wes?> sprach leonces von paerne,< den rat
wil ich nymmer gegeben, das so gut ritter und also getruwer als lambegus ist
úmmer in synen gewalt kum, ich erkenne yn so ungetruw und so schalckecht.>
phariens fraget alles das volck was sie darzu rieten das yn claudas enbotten
hett. sie sprachen, sie wolten anders nicht dann als leonces von paerne gesprochen
hett, sie wolten ir stat behalten so sie lengst mochten. so sie die stat
nicht lenger behalten mochten, so wolten sie zu feld geen und mit im stryten
in des almechtigen gottes namen.< das ist beßser>, sprachen sie,< dann das wir
eynen getruwen man verrietten, der uns so zu maniger stunt so getruwelich
hat geholffen.> phariens wart sere fro da er dißen rat hort, und sprach das sie
getrúwiclich gesprochen heten und wol. sie schieden, und menglich ging zu
syner herberge. phariens und sin nefe gingen zu dem thurne. da die beid entwapent
wurden, da ging phariens oben off den thorn und sah zu eyner zinnen
uß das meiste here das ye wart, und das felt was alles mit lúten bedeckt. er
gedacht in synem herczen das die von der stat wiedder das starck here nicht
gestan mochten, wann die stat nicht viel spise enhett gegen dem volck das
darinn was. er begunde hercziclich zu weynen und zu suffczen mit dem herczen.
underdes kam syn nefe lambegus zu im gende. er was so unfro das er nicht
enwust wo er was. das verstuont syn nefe und ging so schone das er syn nicht
geware wart. er stunt und hort wie sin öheim sprach:< hey liebe statt, die
manigen tag mit großen eren gestanden hatt, zu dir hört manig getruwe man!
rechte koniges stat, du macht wol zu recht sante sante juliens herberge heißen
und aller freuden stat, du bist wol geziert mit manigem ersamen burgere. ay
lambegus, vil lieber nefe, wolt gott von hymel das ich were als ir sint, ich
ritt werlich zu dem konig claudas und erlößt diße edel statt und manigen getruwen
man und manigen getruwen ritter und edeln die darinn sint! und wúst
ich wol das ich darumb sterben solt, nochdann enwolt ich nicht laßen, ich wolt
zu im ryten, um diße ersame stat zu erlösen und manigen ersamen man darzu.>
phariens schweig das er ein wort nicht ensprach, und begund fast jemerlich
zu weynen. lambegus begund syn mut zu wachsenne, und kam fur gesprungen
und sprach zu sym oheim:< herre>, sprach er,< nu enweynent nicht me! so mir
die trúwe, ich uch schuldig bin und aller der welt und myme libe, von mir
enwirt nymmer so gut statt verlorn und so manch edel ritter vertrieben, ich
wil frölich mynen dot zu claudas holen und wil zu im ryten so ich erst mag!>
< hey lieber neve, du hast mich betrogen; umb das ich es spraeh enwil ich nicht
das du sterbest, got enlaß mich dinen dott nymer geleben! ich wil dirs nymer
geraten, ob gott wil, wir mußen noch ein wil beyten und sehen was gnad uns
got thú. enwil uns got anders helffen nicht, so mußen wir zu yn gan off das felt
und sie bestan. darzu han wir zyt gnug, mag es nit beßer wesen. herinn
mag uns etschlicherhand abentur zukomen das wirs gemechelicher ab komen.>
< des dörffen wir alles nicht>, sprach lambegus,< sither die stat mit mir erlößt
mag werden. darumb wirt nymer man gestochen noch geschlagen.> phariens
wart unfro, und was im so leit das er nah ußer synen synnen was komen. er
sprach zu synem nefen ob es syn ernst were das er zu claudas faren wolt.< ja
ich werlich, lieber öheim>, sprach er,< durch mynes libes willen enwúrt nymer
gut stat verlorn noch als manig hoh man vertrieben als herzu höret. ich hort
uch selber sprechen mit uwerm munde: ob ir wert als ich, ir woltent sicherlich
sterben, umb die stat zu erlösen und also manigen edeln man als darzu höret.
darumb weiß ich wol das ir ungern dethent des ir laster hettent oder schande,
darumb wil ichs thun.>< viel lieber nefe>, sprach phariens,< ich wil nu wol glauben
das ir zu dem konig claudas wollent farn, das ist mir beide, lieb und leyt. es
ist mir darumb leyt das ich wol weiß das uch vor dem tode nymant beschutten
mag, es ist mir lieb darumb das nye kein ritter als ersam dot verleib als ir. ir
solt das volck alles von dißem land mit uwerm tode erlösen, vil lieber nefe!>
lambegus ging zu den barunen von dem land und fraget sie und sprach
also:< ob ir mich claudas gebent>, sprach er,< wie solt ir des sicher syn das ir
rechten fried habent und sin fruntschafft?>< warumb sprechent ir das?> sprachen
sie.< darumb>, sprach er,< mögent ir des fried sicher syn, so ist der rat aller
geendet; ich bin des zu rat worden, wann ir des sicher sint, das ich mich in des konig
claudas gefengniß wil geben.> sie begunden all weynen und sprachen
das das nymer geschehe das er durch yren willen stúrbe, so gut ritter so er were.
< ir mogent noch geleben, das uch groß ere geschicht>, sprachen sie.< neyn>,
sprach er,< das solt ir nit sprechen, das möcht mir nymant wiedderraten, ich
muß e zu claudas farn, ich han keyn angst das er mich döte; in syner gefengniß
muß ich ein wil wesen, biß mir got hilffet das ich daruß komen.>< wir wollens
uch nymer geraten>, sprachen sie.< gefriesch phariens uwer öheim das uch
claudas hett, er schlúg alle die zu tot die an dem rat wern gewesen.>< ir endörffent
von synentwegen keyn angst haben, ich bin von im herre zu uch komen!> sie
santen zuhant nach pharien und sagten im wie sin nefe thun wolt.< in truwen>,
sprach er,< hatt ers guten willen, so enwil ichs im nymer wiedderraten, wann
er nymer mit größern eren mocht dot bliben.> da das die barunen von dem land
horten, sie santen zuhant leoncen von paerne zu dem konig claudas, zu vernemen
wie sie konig claudas sicher wolt thun, ob lambegus in syn gefengniß
keme, das er sie nymer me geurloget. leonces reyt hinweg und fraget claudasen;
und claudas sprach, alles das sie vorsprechen das wolt er alles thun hinach.
< wir wollen>, sprach er,< das irs off den heiligen schwert vor uwern hochsten
barunen.>< das wil ich thun>, sprach er,< ir solt mir allesampt swern das myn
suon dot bleib on uwern ratt.>< das sollen wir gern thún>, sprach leonces. claudas
gab des leonces sin trúwe, des nehsten tages vollezukommen. also det im
leonces die synen. des andern tages frú wurden die eyde beydenthalben gethan,
und claudas wurden sin gefangen wiedder. der fried wart also gemacht. phariens
kam zu synem nefen und sagt es im:< vil lieber nefe lambegus, ir farent in
uwern dott. ir solt ersameclicher ersterben dann ye keyn ritter erstarb, ich wil
das ir uwere bicht thút ee dann ir zu claudas fart.>< warumb?> sprach lambegus,
< forchtent ir das er mich dot schlage?>< ich weiß wol>, sprach phariens,< das
ir dem tode nit mögent entfarn.>< so helff mir gott>, sprach lambegus,< ich
han wenig angst das er mich töde slage als lang als er weiß das ir einen schilt
getragen mögent; das ich mich in mynes totfindes hend muß geben, das dut
mir vil wirs dann die forcht des todes. wann ist es uch lieb und radent irs, so
wil ich myn bicht thun; wiedder uwern willen wil ich dheynerley ding thun.>
er ging zu dem bischoff der statt und det im syn bicht als verre als er gedencken
kunt. darnach hieß er syn wapen bringen.< lieber nefe>, sprach phariens,< ir
bedörffent ir nicht, ir múßent gnad bitten.>< nymer enhelff mir got ob ich yn
úmmer gnad bitte, wann ich sin gestern dheyn gnad hett gehabt, ob ich syn
gewalt hett gewuonnen. ob got wil, ich engefar nymer nacket fur keinen guten
man als ein buobe, so mochten sie wol wenen das ich verurteilt were als ein diep
den man zu tode furen sol. ich wil ryten zu im als ein ritter, mynen helm off
mym heubt haltende und myn glenen an myner hant, mynen schilt an mynem
halß. wann ich zu im kum, so wil ich im myne wapen offgeben one wiedderrede.>
man bracht im syne wapen. da er gewapent wart und bereyt, man bracht
im syn roß. er segente sich und saß daroff und bevalh sie allesament gott.
er reit hinweg und macht groß freud und gestat nicht das ymant mit im ritte.
phariens und alle die innen der stat waren machten großen jamer. die statt
wart vol geschreys und jamers. lambegus kam zu claudas pavilune geritten.
er stund von synem roß und sah, wo claudas gewapent saß und gedacht das
lambegus gewapent solt komen. er det by sich stan gewapent ritter, umb das
er nicht wol sicher was von lambeguse. die dry gefangen hetten im gesagt
das er gewapent solt komen, sie wústen nit warumb. lambegus kam fur claudas.
er stunt offrecht vor im und sprach ein wort nicht. er raufft syn schwert und
wúschet es mit synem geren. er súffczt sere und warff es fure off ghene erden.
er det synen helm abe und warff yn nyder by das swert, also dete er synen
schilt. claudas nam syn schwert in syne hant und deth als er lambegusen da
mit in den hals wolt schlagen. des erferten sich alle dieß sahen, und begunden
zu weynen die im vor als fynt waren das sie syn hercz wolten han gessen. lambegus
werte sich nichts nit, er stund stille. claudas hiß im den halßberg uß ziehen
und die hosen snelliclichen. das wart zuhant gethan. da er entwapent wart,
er bleib stende in einem pfellornne rockelin kurcz und was ein ußermaßen schön
ritter und wol geschaffen uber all syn gelieder; er enhett nit bartes. er stund
alles und gesah nye an claudas, er hett allwege die recht hant gefustet.< lambegus>,
sprach claudas,< wie wert du so kúne das du herre fúr mich getorstet
komen? du weyst doch wol das ich dich mere haßen dann alle die lebent.>< nu
mögent ir wol sehen>, sprach lambegus,< das ich uch wenig forcht.>< sieh
hie, din dot lyt in myner hant, und stest nochdann und redest stolczeclich!>
< das meynet das ich uch wenig forcht>, sprach lambegus.< wenent ir dann
das ich also gut sy oder das mich uwer so sere erbarme?>< ich weiß wol>, sprach
er,< das du schalckhafftiger bist dann alle die lebent. du bist beyd, böse und ein
zage>, sprach lambegus,< und wúrdest nymer so kune, als lang als du din leben
hast lieb, das du mich dot schlagest.>< warumb>, sprach claudas,< woltestu
mich nicht dot schlagen, ob du myn also geweltig werest als ich din bin?>< hey
leider, wie möcht ich din gewaltig werden! ich seh es gern, wolt es gott, das
secze gott an mynen lip und an myne sele, das ich nye keyn ding so sere begeret
als dynen dott.> claudas begund sere lachen und nam yn mit dem kien.< herr
lambegus>, sprach er,< der uch zu gesellen hatt der mag sich eines dinges wol
rumen: das er ein den kúnsten ritter zu gesellen hatt der huot von synem bette
offgestunt und der ein freischlich hercz in synem libe hatt. du wurdest werlich
ein frumme ritter, soltestu din recht lebtag leben. nymer enmuß mir gott
helffen>, sprach er,< ob ich dich wolt han geslagen umb alle die welt. nochdann
han ich hut gesehen die stunde, hett ich dich gehabt, ich enhett umb alle die
welt nit gelaßen, ich hett dich dot geslagen. seh, nu wer mirs leyt umb die
großen truwe die du hast gethan, das du dich woltest laßen döten, ander lút
von dem dot zu erlösen. und wolte ich dich döten, ich múst es laßen durch dines
guten öheims willen, wann ich wol gleub das er mich von dem tode hatt erlöst.>
claudas hieß zuhant reichen ein herlich par cleyder und hieß sie lambegus anthun.
er enwolt sie nye angethun umb alles das yn claudas gebitten kunde
und geflehen. er bat lambegusen das er mit im beliebe. er sprach:< des enmag
ich nit gethun; es ist kein man in dißer welt mit dem ich bliben woll oder sin
man woll werden, es sy dann das myn öheim zu allererst syn man werde.> claudas
sant zuhant nach pharien, und der bott fand yn ußerhalb der pforten halten
gewapent, und hett synen helm off sym heubt und wartet ob claudas synen
nefen zu tod hett geschlagen, das er zuhant were geritten da ern wúst und het
yn dot geslagen. phariens vernam das claudas nach im hett gesant, und reyt
zu im. claudas sprach:< herre phariens, nu han ich uch ein wenig uwers dinstes
vergolten den ir durch mich gethan hant. ich han uwern nefen lebende gelaßen,
der durch sterbens willen zu mir komen was, und han yn durch uwern willen
laßen leben und auch durch synselbs byderbkeit. so helff mir gott>, sprach er,
< alles das golt von der welt enhett ich hut am morgen fur synen lip nicht genomen.
und wißent das furware das ich nyrgen zwen ritter erkenne die nu sint, der
geselschafft ich als gern hett als uwer zweyer. get herre naher und nement uwer
manschafft wiedder; und alles das gut das ir von mir hettent zu lehen das wil
ich uch beßern von jar zu jare!> phariens was ein synnig man und wise; er
sprach, er wolt es gern thun.< ir hant mir hut so vil liebes gethan das ich wol
zu recht sol thun alles das uch lieb ist. ich wils uch ummer gnaden das ir mym
nefen den lip hant gelaßen. ir sint gewerlich ein der byderbste man der in der
welt lebet. ich wil uch úmmer gern dienen umb die ere die ir mir hut gethan
hant. herre>, sprach er,< ir wöllet das ich uwer man werde: ich wil es gern thun
wann ichs gethun mag. ich han geschworn off den heiligen das ich dheyns
irdischen menschen man enwerd ee dann ich freisch mere von des konig bohorts
zweyn kinden, die myn recht herren sint.>
< nu hant ir gesprochen>, sprach claudas,< das ir woltent thun was mir lieb
ist. nu wil ich das ir das gut wiedder nement das ir von mir zu lehen hant, on
manschafft zu thun. farent hinweg und suchent die kint! wolt ir, ich geben
uch lút genug die mit uch farn, wid bringent die kint herre oder anderswar
dar ir wollent. ich wil uch ir lant geben, das irs gewaltig sint biß das die kint
wapen mögen getragen. so wil ich das sie ir lant von mir enpfahen und werden
myn man, und wil auch das ir myn man werdent, wann ir die kint funden hant.>
< herre>, sprach phariens,< als ir gesprochen hant das keme mir licht nit recht,
wann solch abentúr möcht mir in kurczen ziten zu handen gan, das ich in uwerm
land must missethun ee dann ichs uch enbieten mocht; so het ich mich wiedder
got verwirckt wiedder die welt. ich wil uch sagen was ich thun wil: ich wil
uch das mit myner truw geloben und mit myner ritterschafft, werden die kint
funden oder nit, das ich nymant keyn manschafft thun ir solt es zu allererst
wißen, ob ir lebent. hie mit mag uch wol benúgen.>< ich weiß wol>, sprach
claudas,< warumb ir zwen myn man nicht wollent werden: ir hant mir vorwilen
gesaget das ir mich nye lieb gewúnnent.>< werlich>, sprach phariens,< sprach
ich das, so sprach ich ware vor dißem tag; huot hant ir mir me lieb gethan und me
dienstes dann ich uch mit myme ie liebes oder dienstes getete. darumb ist wol
recht das ich die fyntschafft zu mynnen kere. anders enkan ich uch nicht geloben.
ir hant auch wol verstanden wo by das ist, ir mögent wol sicherlichen
faren war ir wolt, vor mir noch vor myme nefen dörffent ir dheyn huot haben
darumb das wir uch úmmer leyt gethun, wir enlaßens uch zu allererst wißen
mit eim botten oder mit unsselber. wir wollen hinweg ryten mit uwerm urlob.>
da claudas hort das er sie nit lenger behalten enkunde, er gab yn urlob
off solche rede als sie gesprochen hetten. lambegus wapete sich wiedder und
saß off syn roß. da er off geseßen was, da hieß im claudas ein glene reichen,
die ein scharpff ysen hett wol schnidende, der schafft was groß und starck. das
dethe er umb das das lambegus keyne mit im dar bracht hett. phariens und
sin nefe schieden von des konigs pavilune. sie kamen wieder in die stat und
namen urlob zu allen den die da waren. phariens furt mit im sin wip und sin
kint. also wart der fried gemacht zwuschen claudas und synen lúten und den
barunen von der statt und von dem land. - nu mußen wir diße rede laßen von
claudas und von den barunen von gaune und sprechen ein wil furbas von
phariene und von des konig bohortes zweyn kinden, die mit der frauwen sint
von dem lack.
phariens und syn gesellschafft bereyten sich und ritten hinweg zu dem lack.
der knapp der mit lambegus komen was der geleite sie aldar zu dem
lacke, und waren der frauwen gar wilkum. bohort was michel fröwer sins meysters
kunfft dann lyonel des synen. er hett sere gezürnet gegen sinem meister darumb
das er so lang entwelt hett. er hett auch die jungfrauwen so lieb das er off
nymants fruntschafft nicht enacht dann off die ire. das was dieselb jungfrauw
die durch synen willen gewunt was. nochdann enwolt er nicht laßen, er lieff
zu pharien sym meister und ergreiff yn zwuschen syn arme, wann es yn syn
jungfrauw hieß. phariens wip die was im wilkomen, wann sie im und synem
bruder viel eren und gutes hett gethan. er verweiß pharien das er zu im nicht
komen was als lambegus zu bohorten.
< herre phariens>, sprach er,< das ir zu mir sint komen, des endarff ich uch
nymer danck wißen, wann bohort mag synen meister wol lieb han, er kam zu
im und trost yn da er groß ungemach hett und großen ruwen. ich hett uch
úmmer da laßen ligen ee dann ich uch enbotten hett, enhets myn frauw nit gethan;
ich wil úmmer me gern uwer meysterschafft enberen.> die jungfrau,
die yn so sere mynnet, sprach, sie wolt nit das er zu synem meister also spreche.
< und gehör ichs ummer mer von uwerm munde>, sprach sie,< so enwil ich uch
nymer me lieb han noch fruntschafft thun; wann thút alles das das uwer meister
gebutet, ir mögent es wol mit eren thun!> sprach sie. phariens wart zornig und
unfro und antwurt im gezogenlicher dann im zu muot was:< herre>, sprach er,
< ich bin wol schuldig zu vertragen alles das ir zu mir sprechent, es sy gut oder
böse, wann ir noch jung sint. wann by den truwen die ich uch schuldig bin,
wand wert ir als alt als lambegus myn nefe, ir hettet uch des zu spat bedacht.
es wißen viel guter lút was ich sitt han geduldet umb uwer lant zu befrieden
und uwer lút, die alle dot weren und vertriben, und enwere myn heubt alleyn.>
< ir hant yn wol geholffen>, sprach lyonel,< das claudas dot were, hettent ir im nicht
geholffen.>< also wolt ich im morn thun>, sprach phariens,< solt ichs im mit also
gutem rechten thun als ich da deth.>< neyn herre>, sprach der knappe der sie dar
geleitet hett,< ir solt uwerm meister zu recht nit sprechen das er nicht gern enhöre!
ich weiß wol werlich das er ein der getruwest man ist und der best ritter ist der ye
schilt umb synen hals getet. stúnde er alhie vor uch niht, so wolt ich me sagen
dann ich daling gethuo: ir mochtet licht wenen das ich es umb schmeichen spreche.>
der knappe begunde lyonel sagen was phariens und lambegus mit den
wapen gethan hetten und wie sie gestritten hetten wiedder claudasen, und wie
sich lambegus hett gegeben zu döten umb fried zu machen den luten und der
stat von gaune, und wie das claudas gebetten het pharienen und synen nefen
das sie syn man weren worden, und wie sies nicht wolten thun. so vil sprach
der knappe gutes von yn zweyn das sie die frauw von dem lack zu wunder besah.
uber ein kurcze wil darnach kam lancelot ußer dem wald von dem gejegs und
was phariens sere fro und lambegus, wann sie syner gesellen meister waren.
er sagt yn zuhant wie das lyonel geweint hett und wie das er zu im gesprochen
hett. er sagt im auch wie das leonces von paerne wonde das es were des konig
banes sun von bonewig. phariens begunde hernach zu gedencken und saß
alle die nacht und prúfete lancelotes geberde und syn thete; er prúfete syn
gan, syn stan, syn sprechen, das man wol hören mocht, so herlich sprach er,
und ducht yn das er nye so herlich kint enhett gesehen. die dry nefen waren
so lang sampt das phariens starb, und die in dem lack waren machten großen
jamer und groß unfreud, wann sie wol wústen das er byderbe und getruw was.
sin wip bleib mit der frauwen vom lack, so das se nye von ir geschied und zwey
kint, die beyde sitherre ritter wurden von lyonels hant; der em was genant
auguins, der ander hieß taranis, sie waren beide byderbe ritter und stolcz. - nu
múßen wir ein wil von yn schwigen und von den dryen nefen und sprechen
ein wil von den zweyn koniginnen die sampt sint zu múnster roal.
das spricht das buch das die zwo koniginne waren so lang zum koniglichen
monster das sie beide krangk waren und sere zubrochen von fasten und
von weynen nacht und tag und von schweren gedencken. die koniginn von
gaune hett wol gehört sagen das claudas ir kint gefangen hett, und wie sie
ein jungfrauw mit ir behendikeit dannen gefurt hett. sie waren beid sere zu
ungemach, umb das sie nicht enwústen ob sie gemehelich oder ungemehelich
weren, ob sie dot weren oder lebendig. des wart der kinde mutter so kranck
das sie nicht me enmocht von großem zorn und von großem jamer den sie machten.
nochdann enließ sies darumb nicht, sie ging alle nacht zu metten als lang als
sie gan mocht. sie was fast geistlich und diende gott gern. nochdann was
die konigin von bonewig ir schwester zehen mal geistlicher. sie trug nacht
und tag ein herin hemd ane off ir hut und darob ein wiß hemd klein. sie wart
nie so siech das sie ye me geße dann zu einem mal des tages. es was nye dheyn
nacht, sie stúnde zwier off und sprech ir gebett, vor metten zu eim mal und
nach metten zu eim mal. diß dethe sie on ein liecht, umb das sie wolt das es
nyman enwúst. sie aß im convent und schlieff mit der samenung. sie ward
nye so wol geschucht, sie tret winter und summer mit bloßen fußen off die erden.
sie hielt irn orden wol von sprechen innewendig des closters und ußerhalb.
es geschach dick im jare das sie nicht me aß dann krut zu eim male in dem
tag; manch tag was auch das sie nichts nit aß. sie was dick so múd von singen
und von betten, von wachen und von fasten, das sie nicht me enmocht; so lag sie
dann nyder und rúst sich off ir elenbogen und off ir bloße knye. sie hort dick
der engel gesang durch eins cappellanes munt, der allweg dry in dem closter
waren. diß was der koniginn leben von bonewig, alldiewil das sie lebte biß
an ir ende. unser herre gott det ir so groß gnade das sie nye so viel gefasten
kunt, sie were doch alweg feißt und schön under yren augen und alweg rot als
ein rose. ir schwester koniginn evaine was allweg kranck, mager und bleich,
sither das sie gefreist das ir kint verloren waren und hinweg gefúret, das nymant
enwust wo sie waren. da wart sie so kranck das sie nye von irm bette kam.
sie batt allwegen unsern herren gott das sie múst gewar werden, ee dann sie
stúrbe, ob ir kint lebendig weren oder dot. sie lag zu eim mal alsus in irm
gebet, und wart ir ir geißt uß irm lib gezuckt, und ducht sie wie sie einen ferren
wegk wurd gefúret in eim ende von eim dicken walde. da stund ein schön baumgarte,
der breyt und lang was. in dem baumgarten stunden schöne huß und
riliche, daruß sah sie gan dru vil schöne kint. darnach kamen dru, die mochten
wol herren wesen uber die anderen allesampt, des ducht sie wol das ein von den
dryn was vil mere und viel schöner dann die andern zwey, und ging zwuschen
den andern zweyn. by den zweyn gingen zwen man die ir huoten. sie besah
sie wol und bekant pharien und lambegusen, das sieß waren; zu den zyten
lebte phariens. sie gedacht wol das es ir zwey kint weren, wann des dritten
bekante sie nicht, wann es vil mere was dann die zwey. da kam ein man und
nam sie mit der hant und leit sie zu irm closter wert. sie bekant sin nicht und
wart zornig und unfro, umb das sie werlich nit wúst wer die dru kint weren.
ir was recht als sie geschlaffen hett und ir alsus getreumet hett. sie kam zu
irselber und wond geschlaffen han. ir wart we von dem zorn den sie ducht das
sie gehabt hett. sie besah ir rechten hant und fand dry namen darinn geschriben:
lancelot, lyonel und bohort. sie wart wunderlichen fro und begund sere zu
weynen von freuden. sie sant zuhant nach ir schwester und sagt ir was sie gesehen
hett.< werlich liebe schwester,> sprach sie,< mich ducht, ich weiß wedder
mirs treumet oder ich es sah, wie din kint das allerschönst kint were das ich mit
mynen augen ye gesah.> die koniginn von bonewig was ußermaßen fro.< viel
liebe schwester>, sprach die koniginn von gaune,< nu weiß ich wol das unser
herregot nicht wil das ich in dißer welt icht lenger lebe. er hatt mir gegeben
alles das ich ye und ye begerte, ich befilhe im hut mynen geist.> sie deth ir
bicht also siczende off yrm bette; uber ein kurcze wil darnach verschied sie.
sie wart mit großen eren bestatt, als man zu recht sol thun einr koniginn.
die koniginne von bonewig macht großen jamer umb ir schwester und bleib
manigen tag darnach zu dem koniglichen múnster und was ein heilige frauw
und dienet gott flißiclichen. sie was fro umb das sie vernomen hett das ir sun
noch lebete, und die historia saget uns das sie yn sitther lebendig sah und wol
farnde. - nu laßen wir die rede alhie und sprechen furbas von dem konig
artus von brytanien.
uns sagt die hystory das der konig artus hielt großen hoff und starcken
eins ostertages; das was an demselben tag das der aprill innging. zu funff zyten
hielt der konig großen hoff allwegen in dem jare und starcken. an dem ostertag
hielt er allweg großern hoff und sterckern und ert yn mer mit sym thún
dann er dheyn hochzytt thett in dem jare. ich wil uch sagen warumb er das
thet: das deth er umb das, wann unser herre jhesus cristus, der durch unsern
willen gemartert wart und an dem crucze erstarb, das er uns von dem ewigen
tode erlost, und des pascetages von dem tode ufferstunde. darumb eret er
den pascetag mer dann alle die hochzytt in dem jare. er hielt des pascetages
hoff, er hielt hoff des tages als so gott zu hymmel fur, des pfingstages, zu aller
heiligen messe, zu wyhenachten. diß funff hochgezytt hielt er allweg großen hoff und starcken. meniges andern tages hielt er in dem jare großen
unser frauwen messe, so man kerczen wyhet, und zu mitten augst und meniges
andern tages. das enwaren aber nicht vermert höffe. zu pfingsten wart der
hoff allerfrölichst: darumb das unser herre jhesus cristus nach syner urstende
zu hymmel fure und sante synen aposteln herwiedder synen heiligen geist, und
trost sie darmit. als er yn darvor gelobet hett. sie bedorfftens wol, sie waren
under der welt als die schaff die unbehut sint. er trost sie mit synem heiligen
geist und sant yn volle freud in ir hercze. das was an anegeng unser freuden,
die wir on ende sollen haben ob gott wil. sprechent alle amen! darumb was
der hoff zu pfingsten allerfrölichst.
desselben pascetages, da von ich uch gesagt han, was der konig artus zu karehais
mit großen dingen von barunen und von rittern, beyde von sym lande
und von andern landen. des morgens nach essens det der konig die ritter spielen
gan allerhand spieles, umb das sie deste mynner solt vertrießen. die eynen
spielten schachzabel, die andern wurffzabel und menigerhand ander spieles
etschlich danczten mit den frauwen, und die andern stunden da by und sahen
den tancz. fremde ritter, die von fremden oder von ferren landen waren, ritten
zu feld und brachen ir sper. darnach begund man zuhant eyner tafelrunden
von fremden batzciliern ußer ferren landen. darnach gebrach nie kein ritter
kein sper von des konig artus hoff. des nechsten tages geschach das des konig
artus ritter dick stachen mit speren und mit schilten on allerhand wapen, und
underwilen on schilt und gewapent. die fremden ritter justierten des pascetages,
und gewann ein ritter den priß vor den andern, da von wir hie vor gesprochen
hant. er was genant banin; er was des konig banes pfetter von bonewig.
er was ein kurcz ritter dick, er was wunderlichen starck und behende. er
hett menigen tag wiedder claudas geurlaget und hett im manigen schaden getan,
und hett so viel an im gewunnen das er rich was und herlich fur mit schönem
harnasch, war er fuore. er kam zu des konig artus hof mit vier gesellen, die alle
jung batzelierer waren. were in des koniges hoff kam der must sich beßern, oder
er bleib gancz geuneret, er wer rich oder arm. zu den zytten was nymant so
guot ritter, was er in des konig artus hoff nit gewesen em wil, das man icht off
yn achtet. solt man yn auch prisen, er must bekennen alle die zu der tafelrunden
horten und ir schiltwapen, dann was er allererst gepriset ritter und
höfisch.
da banin die tafelrunde uberwunden hett von beider sytt mit jostieren, da
besah yn manger man; und was ein sitte, wo der konig artus kron trug und hoff
hielt: welch fremd ritter des tags allermeist gethan hett und den prise hett von
dem jostieren, der trug des abendes, als die hoch tafelrund gesessen was, das
erst geriecht fur; da by wart er bekant in dem hofe under den gesellen, das sie
yn erten und furwert hulffen. als schier als er syn erst geriecht hett fur getragen,
so ging er siczen zu des koniges tafelrunde vor dem konig uber; nicht by den
konig, wann vor dem konig uber, umb das man den ritter deste baß solt
bekennen. anderhalb saß keyn ritter zu des koniges tafel dann an ein syten, anderhalb
saß alweg der der den priß beidenthalben behalten hett von justieren. da
banin gedient hett von dem ersten geriecht, myn herre gawan qwam und herre
key der truchsesse, und namen yn mit der hant und geleyten yn fur den konig
und saczten yn gegen im uber. der konig artus begund yn fast lieblich besehen,
er hett gut ritter sere lieb. da das erst geriecht was geßsen, da begund
der konig menige wise zu sprechen mit synen rittern und sie mit im. das wißet
auch wol das zu syner tafeln nie kein syner ritter gesaß als lang als fremde ritter
in sym hoff waren. des tages so er kron trug det er alle die fremden ritter zu
syner tafeln siczen.
der konig sprach allerhand wiedder syn ritter und sah off banin, der ein
wort nit ensprach und hielt das heubt nyder als er erfert were, darumb das er
vor eim so hohen mann saß als der konig artus was und in all die welt ane schauwete.
das was auch ware. anders enhett er keyn groß forcht. der konig gedacht
das ern ußer der schemde wolt bringen, und sprach:< herre ritter, ir solt
uch zu dem eßsen nicht als sere erfern, ir sint so unerfert zu den wapen, so
ich wol wenen wil, und wißent auch wol das uch hut menig edelman besehen
hatt umb die großen ere die uch beschehen ist!> da hub banin syn heubt off
und schampt sich vil me dann er da vor gethan hett und wart röter under synen
augen dann ein kirß. der konig fraget yn wie er hieß.< herre>, sprach er,< ich
heiß banin.>< von welchen landen sint ir geborn?> sprach er.< herre>, sprach
er,< ich wart geborn im konigrich von bonewig.>< von bonewig?> sprach der
konig,< meynent ir das bonewig das der konig ban haltende was diewil das er
lebte?>< dasselb meyn ich>, sprach er.< bekantent ir dann den konig banen?>
< herre>, sprach er,< er was myn herre und myn pfetter.> und die trehen sprungen
im zu den augen uß. das sah der konig und begunde zu gedencken ein gut wil,
das erselb begund zu weynen so sere das im die trehen uber die wangen fluoßen
off ghen tafeln. diß sah ein knappe und ging zu myme herren gawan und zu
dem truchseßen und saget es yn.< was mögen wir herumb thun?> sprach eyner
czu dem andern.< ich forcht>, sprach key der truchseße,< bringen wir yn von
sym gedanck, das ers uns undanck sagen sol.>< das ist war>, sprach myn herre
gawan,< gedecht er umb ein hohe sach. es sy aber hoch oder nyder, ich wil yn
daruß bringen>, sprach myn herre gawan.< es fúget nicht wol under allen dißen
fremden rittern>, sprach herre key.< ich bring yn daruß, und solt er mich ummer
darumb haßen>, sprach myn herre gawan. er ging darwert, und key ergreiff
yn mit dem arm.< beydent, herre!> sprach er,< ich wil uch sagen wie wirn daruß
bringen. nu belibent alhie stan!> sprach er. key lieff hinweg und ergreyff ein
horn an eim hirczhorn da es hing, und bließ so sere das jhener sal aller bibente,
und erschrack alles das darinn was. der konig erschrack sere und wúst nicht
wie im gescheen was, und fragt myn hern gawan was das were.< was was das,
gut herre>, sprach myn herre gawan,< darnach ir also lang gedacht hant? es
ist daling kein man in dem hofe ders uch zu húbscheit prúfe. ir solt zu recht
allen uwern rittern freud machen und spiel die zu uwerm hofe komen sint. ir
siczt hie und gedenckent so lang, das ir uwer tafeln naß macht mit weynen.
dete es ein kint, es were ubel gethan; ich wil uwer geschwigen, des höhsten
und des besten koniges der nuo lebet!>
< hey lieber nefe gawan, ich han recht und unrecht da mit gethon. durch
myner gest willen, das sie mirs zu arg prúfent, han ich unrecht da mit gethan.
ich han auch recht darmit gethan, ich sage dir wie: ich gedacht das mir die
meist schand ist geschehen die mir ye geschah sitherre das ich zu erst krone
trug. das ist von dem konig ban von bonewig, der ein der byderbste man was
den ich lebende wust. er starb off dem weg zu mir wert komende, das hatt
man mir geclaget. ich wart aber nye so frumm das ich es besserte; des schäm
ich mich so sere, und duncket mich das mir nie großer schande geschehe.>< herre>,
sprach myn herre gawan,< es ist wol recht das ir darumb gedenckent als ir zytt
hant und statt. so mag uwer gedanck furwert gan, und stet mit allem uwerm
fliß darnach das uwer gedanck vollenbracht werde!> der konig verstunt wol
das im syn nefe wol saget, und wúschet syn augen und sin anczlicz und gebart
sere frölich. da man geßsen hett, da rieff der konig banin off ein sytt und fraget
yn mere umb des koniges wip und umb yren suon. banin saget dem konig das
die frauw nuonne were und das man von dem kinde keyn warheit nit enwúst,
wann alle die lút jhehen gemeynlich das es dot sy. der konig gewan banin
sere lieb und gab im schöne cleyder, cleynote und anders gutes viel. die koniginn
enhielt banin desselben abendes und sprach, sie wolt das er mit ir were.
er ducht sie so byderbe und so guot. also deth sie allwegen: sie enthielt alle die
den prise hetten von juostieren zu allen hochgezyten da der konig hoff hielt.
sie gab im zuhant ir kleynotes und irs andern gutes. darnach wurden sie ummer
mer der koniginn ritter geheißen. so vil det banin in demselben jare mit den
wapen das er geselschafft gewann mit hundert rittern und mit funffczigen, die
allweg zu der schiltwacht horten, das sie thun musten wann der konig urlogete.
wir múßen diße rede laßen und sprechen furbas von lancelot und
von der frauwen von dem lacke.
nu saget uns die historia das lancelot was so lang mit syner frauwen gewesen
von dem lack das er achzehenjerig was worden, und was so schön ein
jungherre das man in der welt so ein schön kint nit me funden hett. er was
wise und wolgezogen. er was groß und lang und starck, und sin frauwen ducht
wol zytt das er ritter wúrd, wann sie sah das er wyse und groß und starck was.
sie ducht wol das es súnd were und schand, er wúrde dann ritter so sie allerschierst
möcht. sie hett manch mal ir loß gewurffen umb yn und hett wol geprúfet
das er noch zu hohen dingen solt komen und ritter werden solt und lieb
solt werden aller der welt. sie hett yn nöt von ir gelaßen, wann das sie wol
wust das es ummer wesen muost das er von ir múst scheiden. da lancelot ein
wenig elter was dann achczehenjerig, zu den nehsten pfingsten ein kurcze wil
darnach, was er in den walt geritten jagen und hett einen hircz funden, der
großer was dann er ye keynen gesehen hett. er spien synen bogen und saczt
einen stral darinn und schoß yn dott, umb das wunder zu beschauwen das der
hircz so groß was. er was also feißt als er gewesen were zu mitten augst,
so das alle syn gesellen den hircz zu wunder besehen. er sant den hircz mit
zweyn knappen syner frauwen. sie besah den hircz zu großem wunder, umb
das er die zyt jars so veißt was und so freischlich groß was vor allen den hirczen
die sie ye gesehen hett. sie was syn sere fro und macht groß fest mit. lancelot
was in dem wald bliben und saß lang under eyner eych uff eim grase, wann das
wetter heiß was. da die groß hicz verging, er saß uff syn pfert und reyt heynwert
und kam schier zu dem lack, und wol eim jeger glich. er hett einen grunen
jegerrock ane, und was der wol geschnitten nach sym libe; er hett einen crancz
off sym heubt von grúnem laub durch der hicz willen und synen köcher an
synem gúrtel; wann wo das er hien fuore, den furte er allweg mit im an synem
gurtel, und synen bogen furte im ein knappe da er vor die porten kam. da besah
yn syn frauw, und begunde sie so sere zu jamern das sie under iren danck
must weynen. er kam in den hoff geritten, und sie ging in eine kamern. lancelot
sah das, und wundert yn zumal sere warumb sie das deth, wann sie nicht
gewon was zu fliehen als er kam von jagen. er stund von sym pferd und ging
so er allerbaldest mocht und fand die frauwen off yrme bette ligende, und hett
ir antlicz underwert gekeret. er ging zu ir und fand sie weynend und sere suffczende.
er grußt sie, und sie antwurt im ein wort nit und ensah zu im wert
nicht. yn wundert sere was ir were, wann er des ungewon was an ir. sie was
gewon, als er von jagenne kam, das sie dann gegen im ging und halßt yn und
kußt yn.< ay liebe frau>, sprach er,< nuo sagent mir durch gott, was ist uch? hat
uch ymant icht gethan, sagent mirs! ich wond wol das uch ymant solt erzörnen
aldiewil das ich lebte.> da sie yn horte, da begund sie von ernst zu weynen und
zu suffczen, das sie ein wort nicht mocht gesprechen. uber ein lange wil darnach
begund sie zu im zu sprechen:< ach koniges kint, fliehent von mir, oder mir
bricht das hercz in mym libe!>< frauw>, sprach er,< so wil ich hinweg gan, sitther
das ich uch so sere múwen, so wer mir ubel by uch zu synne.>
lancelot ging dannen und nam synen bogen und hing yn an synen hals,
er nam synen kocher und hing yn an synen gúrtel. er gurt syn schwert umb,
er nam synen zaum und zeumet syn pfert und leyte es mitten in den hoff. die
frau gedacht wol das sie zu viel gesprochen hett und das er zorniclich von ir
gescheiden was, und was ir sere leyt. sie stunt bald off und truckett ir augen,
die ir rot waren und geswollen von weynen. sie lieff bald zu im. der knapp
was bereyt offzusiczen mit großem zorn. sie ergreiff yn mit dem zaum:< jungkherre>,
sprach sie,< wo wolt ir hien?>< frauw>, sprach er,< ich wolt in jhenen
walt ryten.>< stet schier ab>, sprach sie,< ir solt nyrgen ryten>, sprach sie,< zu
dißen zyten!> er stund zuhant abe, und sie hieß das pfert wiedder in den stall
furen. sie nam yn mit der hant und leyte yn in ir kamern. sie ging off ir bet
siczen und dete yn by sich siczen. sie beschwuor yn mit den truwen die er ir
schuldig were das er ir sagt war er wolt syn geritten.< frauw>, sprach er,< mich
ducht wie uch zorn were wiedder mich, da ir wiedder mich nit woltent sprechen.
dwyl das ir mir unholt werent, so were beßer das ich in uwerm hofe nit were.>
< was wolt ir dann gethan han?> sprach sie.< was, frauw?> sprach er,< ich were
entruwen geritten an etschlich statt da ich mich wol beging.>< wo were das?>
sprach sie.< by der truw die ir mir schuldig sint, sagent mir die warheit!>< so
helff mir gott, frauw>, sprach er,< ich were geritten in des konig artus hoff und
hett eim guten man da gedienet so lang das er mich ritter gemacht hett. man
spricht das alle die besten ritter von der welt in des konig artus hof synt.>< lieber
koniges suon>, sprach sie,< wolt ir dann ritter werden?>< werlich frauw>, sprach
er,< ich han zu keynerley ding in der welt so großen willen als ich han zu dem
orden der ritterschafft zu enpfahen.>< getúrrent irs dann understan?> sprach
sie.< wústet ir dann wie groß ein burd er off sich ledtet der ritter wirt und wie
schwere ein ding es ist, ich wene uch nymer engelúst ritter zu werden.>< warumb,
frauw?> sprach er,< sint die ritter stercker und mere an den liden und an dem
libe dann ander manne?>< neyn sie nicht, lieber koniges sun>, sprach sie,< wann
der ritter muß mangerhand sach an im han da ein ander man nicht vil off
achtet. so ir sie hörent nennen, duncket uch nicht ob uwer hercz so kúne sy
das es sie getúrre nennen hören?>< frauw>, srach er,< mag keyn hercz gedencken
alles das zu der ritterschafft höret?>< ja es intruwen wol>, sprach die frauwe,
< unser herre gott hatt ein ritter werder gemacht dann den andern und beßsern
ritter und edeler.>
< frauw>, sprach er,< so muß mir gott helffen. er mag sich selben wol unwert
han und sich sere haßen der sich des erfert das ir hie gesprochen hant, das er
darumb leßt das er nit ritter wirt. der man der sich nit beßsert von tag zu tag
der wirt schier unwert, und der sich beßsert und darnach stett mit allem fliß
das ers baß thu dann ein ander, der gewinnet briß und ere in der welt. der
des nit enduot der mag sich sere haßen; ob aber der man nicht enmag mit dem
libe als byderbe wesen als er gern were, er soll doch úmmer tugend in dem herczen
haben und guten willen wolzuthuon ob ers vollenbringen mocht; und was er
byderbkeit und gutes vollenbringen mag des ensoll er nicht laßen.>< des herczen
byderbkeit ist hundert mal beßer zu gewinnen dann des libes>, sprach die frauw.
< frauwe>, sprach er,< mich duncket das etschlich man mag byderbe wesen
mit dem herczen ders mit dem lib nit volbringen mag. etschlicher mag wesen
hubsch und wise, guot und getruwe, milt und byderbe und kune, diß sint alles
des herczen tugend; er mag wedder groß wesen noch bekerig, noch behende
noch starck des libes, noch schön noch mynniclich, diß duncket mich wol das es
des libes tugent sollen syn. ich wene auch wol das diß alles mit dem menschen
geborn wirt; wann des herczen byderbkeit duncket mich wol das ein yglich
mensch haben mag, ob es im sin tragkeyt nit benymmet noch syn boßheyt.
ich han von uwer selbs munt gehoret dick das nicht den guten man mecht dann
sin gut hercz. wolt ir mir nu sagen welches die groß burd sy und die schwere
die zu der ritterschafft hort, darumb das ir sprachet das dheyn man so kúne
solt wesen das er ritter werde, ich wolts gern bescheiden syn.>
< ich wil es uch bescheiden>, sprach die frauwe,< als ferre als ich darumb
weiß, und verstent es vil recht, so das es uch ummer me gedenck. als ir mich
gehort, so bedenckent uch wol ee ir dhein dingk ane get, das es uch so schwere
sy das irs mit großen eren nicht vollebringen mögent! es enist nit ein kleyn
ding ritterschafft. es wart nit zum ersten umb ein spotsach off geleyt, noch
darumb enwas ritterschafft nit offgeleyt von erst, noch gemacht. sie wart gemacht
und offgeleit also das nymant ritter solt werden dann edellút und von
hohem geschlecht. wir hetten allesampt einen vatter und ein muotter von allererst;
wann da nyt und haß begund zu wahsen und gewalt begund vor das recht
zu gan, zu den zyten waren alle lút glich herre und glich edel. da da kranck
lút nicht kunden genesen vor den starcken, da machten sie under yn das man
den krancken und den armen solt geben riechtere und schirmer, die sie zu recht
solten halten vor allen den die yn gewalt deten, und solten sie irs unrechten
wieddertriben und hinderwert stoßen.
zu dißem geriecht wurden diße gesaczt die das gemeyn volck vil erkentlich
darzu erkuorn mit gemeynem radt und die sie wönden das yn recht darzu keme.
das waren alle die stercksten und die meysten und die schönsten und die könsten
und die getruwesten, diß waren alles die die byderbsten waren mit dem
libe und mit dem herczen.< nuo wißent das wol>, sprach sie,< das man die ritterschafft
vergebens nit engab noch spötlich; man leyt yn ein schwere burden off
den hals, ee dann sie ritter werden. ich wil uch sagen was das was da sich die
ordenung von der ritterschafft von allererst an hub: der willen hett ritter zu
werden und darzu erkorn was von aller der gemeynde das er ritter solt werden,
der must wesen hubsch on dorperkeyt und gut on schalckeyt, barmherczig syn
uber die armen und milte wiedder die durfftigen. er muost allwegen gereyt syn
die reuber und die morder zu unern und von dem weg zu thund; gerecht ritter
one fruntschafft und one haß, mit frúntschafft nymant zu helffen wiedder recht,
durch haß nymand syn recht zu nemen. ein ritter sol zu recht durch des todes
forcht dheynerley ding thun das im ymant zu schand möge verwißen oder zu
boßheit. er sol me schand forchten dann den dot.
ritterschafft wart gemacht betalliclichen umb die heiligen kirchen zu beschutten
und zu beschirmen und darzu zu helffen mit libe und mit gut, wann
sie sich nit gerechen mag mit arg, noch mit schwerten fechten mag noch mit
wapen. der ritter ist darzu gemacht das er den beschirme der den lincken
backen bútet als er an den rechten geslagen wurt.< nu wißent das>, sprach sie,
< das nye dheyn man uff pfert gesaß ee dann ritterschafft funden wart, das
saget uns die schrifft, wann die ritter zu allererst begunden ryten; da von sint
sie ritter geheißen. und die wapen die er treyt sol zu recht keyn man tragen,
er sy dann ritter zum ersten; sie wurden yn umb unbiederbekeit zu allererst
nit gegeben zu tragen, da lyt groß bezeichung ane. das er den schilt furt umb
synen hals zwúschen im und syns wiedderwarten schlag, das bezeichent das der
ritter zwuschen der heiligen kirchen muß syn und zwuschen den die ir unrecht
thun wollen. glich als der schilt ist wiedder den schlag und wiedder den stich,
also muß er wesen wiedder die heilige kirche, das sie ir fynd nicht zurstörn noch
das ir nemen, es syn reuber oder ungleubig lut. sol die heilig kirch bestanden
syn mit abenturen, so das sie geschlagen sol werden oder affter gestoßen, darfur
sol sich der ritter werffen als zu recht ein getrúw kint sol fur syn mutter,
und sol den slag enpfahen. es ist auch wol recht das man ir vertrag durch irs
suons willen, ist er byderb und gut. wirt auch die mutter geschlagen vor ir kindes
augen oder ubel gehandelt, und hilfft ir das kint nit, so ist es wol recht das sie
ir thúr beschließ vor im und geb im irs brotes nicht. der halßberg, da der ritter
mit gewapent ist und yn allenthalben behutet vor schlegen und vor stichen,
bezeichent das die heilig kirch in des ritters schirm sol syn und in syner hilff
und da mit umb und umb beschloßsen sol syn. der helm den der ritter off
sym heubt furt, und blibet ob allen synen wapen die er hatt und schinet darob:
also muß der ritter schinen vor aller der werlt, alle die welt zu verstoßen die der
heiligen cristenheit arg wollen thun. er muß wesen als der wechter, der siecht
uber alle die húser, wann er hoh siczet, das er allenthalben mog gesehen die mörder
und die diebe. die glene die der ritter haben muß die ist langk und sticht, ee
man zu dem man kum. also als das holcz lang ist und starck und das ysen
sere schnidende, also das ungewapent lut das forchten und fliehent, umb das sie
den dot förchtent ob es sie treffe, also muß der ritter wesen stolcz und kúne und
behende, das yn alle die bösen wicht forchten und die dieb, die von im hören
sprechen, beyde ferre und nahe, das sie nymer geturren kirchen stoßen noch ubel
darzu gethuon. das schwert das der ritter furt, das zu beiden syten schnydet,
und ist me geeret dann dheynerhande wapen und ist vil werder. man mag da
mit dryerhand ubel thun: stechen, slagen zur rechten hant und zur lincken
hant, mit beiden. das das schwert beydenthalb schnidet, das bezeichent die
ritter die unsers herren gottes knecht múßen sin und syns volckes. mit der
eynen syten muß er slagen gottes fynde und die an yne nicht glauben wollen,
mit der andern syten sol er got rechen von den die von böser gesellschafft sint,
das sint die da nement und stelent. das ist der zweyer syten kraft. das ort
fornan bezeichent gehorsamkeit. wer recht gehorsam ist der wirt dick gestochen,
so sere das yn duncket das es im durch syn hercz gee. dheynerhand verlust
thut einen man wiedder synes herczen willen gehorsam zu syn.
das roß da der ritter off siczt das muß yn tragen wo er hien wille. das
bezeichent das volck. als glich als er das roß fúret war er will, also glich múßen
sie yn tragen und muß er sie leyten war er wil zu allen nöten, umb das er sie
beschirmen muß, und sie múßen im gewinnen alles das er bedarff. alsus mögent
ir wißen das der ritter herre muß wesen uber das volck und darzu gottes knecht,
wann er die heiligen kirchen befrieden muoß und behuten vor allem úbel. das
ich spriche von der heiligen kirchen, da mit meyn ich alle pfaffheyt, die unserm
herren gott gliches dienent, und witwen und weisen und kint und almusen
die zun kirchen gegeben sint. als glich als im das folck ist schuldig zu geben
alles des er zu dem libe bedarff, als glich ist im die heilig kirch zu geben schuldig
alles das im not ist zu dem ewigen leben das nymer ende enwurt, das ist mit
irme gebet und mit yren guten wercken und mit irm almusen, das got von hymmel
yn genedig múß wesen und múß sie behuten wo das sie hien keren, als gewerlich
als sie das arme volck behuten und beschirmen vor ubel.
alsus ist des ritters ampt geistlich und fleischlich zu gottes dienst gemacht.
der ritter muß zwey hercz han, ein senffts und ein hertes als ein adamas. das
senfft hercz muß weich wesen als ein wahs, das hert hercz das hert ist als ein
adamas. der adamas muß also verliben als man yn findet, er mag dheyn hauwen
dulden noch keyn graben. also muß des ritters hercz syn starck und veste
wiedder ungetruw lút und wiedder schelcke, die recht zu unrecht wollent machen
und alwegen böse und schalckech wollen syn. also als man das warm wahs
biegen mag war man wil, also muß des ritters hercz senfft wesen und súß wiedder
gut lút und wiedder demutig. er sol im zu allen guoten dingen laßen raten und
sol alweg wol wiedder sie thun. er muß sich huten, als lieb im syn ere ist, das
er nymer weich noch senfft enwerd wiedder dieb noch wiedder verreter noch
wiedder mörder. die schrifft spricht das der ritter sichselber verdampt und
verurteilt wann das er den ledig leßt der den dot verdient hat. darwiedder
spricht die geschrifft, welch man schalckeit mynnet und untrúwe der haßet
sinselbs sele; darumb muß der ritter senfft wesen und weich als ein warm wahs
wiedder guot lút und getruw, die alleweg recht wollen und wol. alles das ich
uch gesagt han>, sprach die frauw,< muß haben der der ritter syn wil, und will er des
auch nit behalten und er auch nit darnach wircken will, so soll er auch zu recht nit
ritter syn. welch ritter herwiedder duot das ich uch hie gesaget han, er ist zu recht
geyn der welt geuneret und darnach geyn gott. diß wil ich das ir recht verstant.
des tages das er den orden enphehet von der ritterschaft gelobet er gott
mit syner trúwe alles das zu thun und also zu syn als im der vorspricht der
yn ritter macht. er weiß viel baß was er sprechen sol>, sprach die frauw,< dann
ich es weiß. wirt er dann meyneydig und behelt es nicht, so hatt er gottes huld
verlorn. sither das er gottes huld verlorn hatt der aller der welt herre ist, so
hatt er wol zu recht syn ere verlorn zu der werlt, so das er zu recht mit guten
lúten wedder gan noch stan ensol, wann er syns herren geluget hat der yn geschuff
und yn macht. der ritter wesen wil der muß ein reyn hercz haben, das
keyn dingk darinn sy, es sy reyn und gut, und alweg fechten umb den glauben
zu stercken und die ee wiedder die philistin und wiedder die ungleubigen lút,
und thun als die daten in der alten ee, die stritten mit yrn nachgeburen die ungleubig
waren. das det johan ycarmens und judas machabeus, der ein geziert
ritter was. er wolt sich gern laßen döten ee er unsers herren gottes geleuckent
hett und verzigen. man kund nye gefreischen das er ye zu eim male den rucken
den fynden gekert zu fliehen da er mit den ungleubigen streyt. dasselb det
syn bruder symon und der konig david und manig ander, der ich genennen nit
enkan zu dißen stunden, die alle waren vor unsers herren gottes geburt. und
nochdann, sitherre das unser herre gott gemartert wart, hat man manigen man
funden der guot man was beyde, herczen und libes. der was joseph eyner von
aramathia, der gut ritter, der unsern herren von dem crucz hub mit synen henden
und legt yn in das grab. von des geslecht was der konig galaad, der edel konig
von hosselice, das sither was galle geheißen durch des konigs galaads willen.
also waren alle die konig die sittherre von im kamen, die ich alle genennen nit
enkan. von dem geschlecht was geborn der konig pelles von listenors und syn
bruder alains der groß.
alle diße die warn gerecht ritter und byderb, die mit großen eren und mit
großer byderbkeit ritter waren und mit truwen zu gott und zu der welt.>< frauw>,
sprach lancelot,< ob ir suoß viel waren, die gut ritter geheißen waren und an aller
byderbkeit volkomen und alle die byderbkeit an yn hetten die ir sprechent das
der ritter muß haben: er were wol böse und sere verzagt, der ritter nicht enwurd,
ob er möcht. ich sprechens darumb nicht das ich ymands schelt das er
ritter nit enist oder ritter nit enwirt: yglicher thut als yn syn hercz wiset, es
sy gut oder böse. wann ich sag uch das furware, und finde ich eyen man der
mich ritter machen wil, das ichs nymer herumb gelaßen wil, ich wolle ritter
werden. ich hoff zu got das ichs wol behalten wol alles das ir mir vor gesagt
hant. gott hat mir licht me guts verluhen dann ir wenent oder ichselber. er
ist auch rych gnug mir zu geben alles das mir not ist und das gutes an mir gebristet.
wie mirs auch darnach ergee, ich wil es nymer laßen, ich wil enpfangen
den heiligen orden von der ritterschafft. und finde ich einen man der mich ritter
woll machen, mir wil gott helffen das ich alle die tugent gewinne die zu der
ritterschafft hörent. ich gethar wol mynen lip darzu zu volleisten geben und
myn hercz, manig groß arbeyt mit zu thuon, und solts mich auch den lip kosten.>
< wie>, sprach die frauw,< lieber koniges son, meynent irs also mit dem herczen
als ir mit dem mund sprechent?>< so helff mir gott, frauw>, sprach er,< mir wart
nye keynes dings als ernst, find ich ymand der mir darzu hilfft!>< in rechten
truwen>, sprach sie,< so muß es geschehen. ir mußt in kurczen zyten ritter werden.
darumb was das ich weynde da ir zu mir kament und da ich uch hinweg hieß
gan von mir, oder mir brech myn hercz in mym libe, ir gingent von mir. ich
han uch lieb und han an uch geleyt alle die mynne und alle die fruntschafft die
ye mutter an kint geleit. darumb weiß ich nit wie myn hercz uwer enberen
sol. auch han ich lieber das ich ungemach darumb lide dann ir durch mynen
willen verlúrt also groß ere als ritterschafft ist; mich duncket wol das ritterschafft
wol bestattet wirt an uch. bekentet ir auch uwers vatters geslecht und
uwer mutter, ir dörfftent wenig daran zwyveln, ir wurdent ein gut man. von
so hohem geslecht als ir sint enmag nymer böse man werden. ich wil uch hinnen
ab nit me werden zu wißen. ir solt schier ritter werden von des besten
mannes hant der in der werlt lebet, das ist der konig artus. wir mußen uns in
dißer wochen die angegangen ist darwert bereyten, so das wir dar komen
des nehsten fritages vor sant johans meße. wir hant von suonnentag nit wann
sieben tag dar. ich wil das ir an sant johans tag ritter werden. und got, der
von der magt sancta maria geborn wart durch syn volck zu erlösen, und also
gewerlich als sant johans verdienet mit syner arbeit den höhsten lone den ye
keyn heilig verdienet; also gewerlich muß gott geben das ir die gnad mußent
gewinnen und die gabe, synenthalben alle die ritter zu uberhöhenne die nuo leben,
mit hoher ritterschafft und mit hubscheit und mit allerhand gut. ich wil uch
sagen ein teil wie ir diß gewinnen solt.>
alsus hat die frauw lancelot gelobet das er schier ritter werden sol. er
was des so fro das er nicht fröer mocht wesen.< nu hutent uch>, sprach sie,< das
es nymant gefreisch, ich sol uch alles das gewinnen das ir darzu haben solt!>
sie hett vor menigem jar gewuonnen alles das ein ritter haben solt zu rechte:
einen halßberg wiß und liecht und starck, eynen helm wiß ubersilbert, ein schilt
wiß als ein schne mit silberin rincken, darumb das sie wolt das nichts daran
enwere, es wer alles wiß. ein schwert, das dick versucht was, hett sie im gereit,
und wart sither manige stunt versucht, sitherre es syn wart; es was groß und
licht. syn glene was wiß, der schafft was kurcz und groß und starck, das ysen
was wiß und sere schnidende und starck und scharpff. sie hett im ein roß bereit,
das was wiß, es was groß und starck, bekerig und sere lauffende, es was licht und
von großen sprungen. sie hett im bereit mantel und rock von wißem sammet;
in dem mantel was ein veder die wiß hermin was. der rock was gefutert mit
eim wißen zandal, umb das sie wolt das es alles wiß were das er haben solt. alsus
bereit die frauw yren knappen. des nehsten dinstages frú saß die frauw und ir
gesellschafft uff und ritten zu dem konig artus sere herlich mit wol vierczig
roßen, und alle wiß als ein schne. und alle die in der reyt waren hetten wiße
cleyder ane. da waren funff ritter under yne und der jungherre selb, der ein
ußermaßen schön kint was. mit der frauwen waren dry jungfrauwen. die
jungfrauw die claudas geslagen hett die was da und andere zwo. lyonel und
bohort und lambegus waren da mit und andere knappen gnung. sie kamen
off das mere; sie schifften und furen uber und kamen zu groß brytanien an
lant eins suontags abendes. sie schifften uß, und wart yn gesaget das der konig
artus solt syn an sant johans tage zu kamelot. sie saßen off und rytten so
lang das sie kamen eins duonrstages abendes zu eyner burg, die was geheißen
lavenor, das was von kamahelot wol zwölff engelisch mylen. des morgens
stunt die frauw off frú, umb das sie in der kúlung ryten wolt, wann es des tages
heiß was. sie reyt in eim wald, von kamahelot zwo engelisch myle. die frauw
reit unfro und verdacht was sie thun mocht wann das lancelot von ir schiede.
sie weind und suffczet fast sere. - nu mußen wir diße rede laßen da von wir
bißherre gesprochen han, und keren wiedder an den konig artus mit, des byderbekeit
ist erlucht und gezieret.
uns saget die hystoria das der konig artus zu denselben stunden was zu
kamalot und die koniginne syn wip und viel ritterschafft mit yn; und der konig
wolt hoff halten alda zu sant johans tag. des fritages frú stunt der konig uff an dem
tag und wolt farn in den walt schißen. er det schnelliclich ein messe singen
und saß off und reyt hinweg zu der porten galesten; syner gesellschaft reyt ein
teil mit im zur selben porten uß. da was myn herre gawan. er hett noch syn
antlicz verbunden von der wunden die im geslagen hett gosoains von strangot,
des enwas nochda nit dry wochen. diße batalie was umb den konig gewesen,
wann gosoains myn herren gawan besprochen het von verretery und von untrúwe.
da reit myn herre ywan der groß, des konig friens son, und key der truchses
und torz, arez sun. da reit der konig von autice und lucan der schencke.
da reit bodeiers der konstabel und ander ritter gnung von des koniges geselschafft.
da der konig und sin gesellschafft by den walt kamen als nahe als man
zu dryen schúßen geschießen mocht mit eynem bogen, er sah ußer dem wald
komen ein roßbare, und brachten sie zwey pfert getragen sanfft und schön. er
sah das sye recht zu im kam gan. da die roßbare by yn kam, er sah wo ein
ritter daroff lag gewapent mit allen wapen, on schilt und on helm. der ritter
was durchstochen mit zweyn stúcken einr glenen durch den lip, so das beyde
ysen anderhalb durch kamen. er was durch das heubt geschlagen mit eim schwert,
so das er von den augen offwert das heubt nicht halb enhett, dasselb das er hett
was gar mit bluot bedeckt. der ritter was groß und wolgemacht. von sym namen
enspricht das buch nicht zu dißen stunden, wann hernach solt ir wol gefreischen
wie genant was und wie er gewuont wart und warumb er die glenenstuck so
lang in sym lib trug.
da diße roßbare vor den konig kam, der ritter fragt welches der konig were.
man wiset yn den konig. er det sich zu dem konig furen und grußt yn. der
konig bleib halten und sah yn gern, also daten alle die die by im waren. der
ritter sprach zu dem konig:
< könig artus, got halt dich als den besten konig der nu lebet, als alle die
welt spricht das du der getruwest bist und der mechtigst und der geweltigst;
du beratest alle die unberaten syn und hilfest yn uß allen yren nöten.>< lieber
herre>, sprach der konig,< got der múß uch lonen und gebe uch gesuontheit, wann
yrs wol dörffent als mich duncket!>< herre>, sprach der ritter,< ich bin zu dir
komen durch hilff und durch gnad, wann du alle die welt beratest die unberaten
ist, als man spricht; ich bitt dich hilff und trostes durch gott von hymelriche!>
< von was sachen ist das>, sprach der konig,< das ir helff bittent?>< ich bitt uch
hilff>, sprach er,< das ir mir thunt uß ziehen diße zwey glenstuck die mich
dötent.>< das wil ich gern thun>, sprach der konig und greiff selb darzu und
wolt sie uß ziehen. der ritter rieff und sprach:< ay herre, durch gott vergahet
uch nicht! also mag ich nicht erlöset werden.>< wie dann?> sprach der konig.
< herre>, sprach er,< der mir diß stuck uß ziehen soll und mich erlösen sol der
muß mir zu den heiligen schwern das er mich rechen sol, ob ers gethun
mag, an allen den die sprechent das sie den lieber haben der mich alsus gestochen
hatt dann sie mich haben.> der konig kert hinderwert und sprach, es
wer ein hart schweres ding das er im gesagt hett.< uch möcht etschlicher alsus
gestochen han, es enist ritter in der welt einer noch zwen noch dry die uch da
von helffen mochten. wann wolt ir, ich wil uch rechen an dem ders uch gethan
hat, ist es ein solch man das ich yn mit eren dot slagen mag, so das ich mich
selb da mit nicht lester. mit mir sint ritter gnug die sich des gern underwindent
durch brise und ere zu bejagen.>< von dem gerichet mich nummer dheyn man>,
sprach er,< ich schlug im selb das heubt von dem buch, sitherre das er mich
alsus gestach.>< ir hant uch wol gerochen>, sprach der konig,< ich gethar uch
nit furter geloben, ich wust nicht wie ichs geleisten möcht. ich wene auch wol
das keyn ritter in mynem hoff sy der uch gelob und schwere das ir heischent.>
< herre>, sprach der ritter,< man hatt mir gesagt das man alle die gnade und
allen den trost und alle die hilff in uwerm hofe fúnde die man gedencken mocht;
ich han ein wenig daran vermischet so mich duncket. ich wil nymer ußer uwerm
hoff komen, ich wiß dann zu erst ob mir gott wöl helffen. ist auch in uwerm
hoff als vil frúmkeit und eren und als manig stolcz ritter als man spricht das
darinn sy, so weiß ich wol das ich númmer uß uwerm hofe kum, ich sy zu allererst
genesen.>< das ist mir sere lieb>, sprach der konig,< das ir in mynen herbergen
sint als lang als ir wollent.> der ritter det sich fúren synen knappen zu
kamahelot und det sich off tragen in den sale. er hieß ein bette machen in
die schonsten kamern die da was; da was manig schöne und herliche. der
konig was furwert in den walt geritten und sprach viel von dem gewunten ritter,
er und syn geselschafft, und sprachen etschlich das nye keyn man als effenlich
ding gesucht als derselb ritter. min herre gawan sprach, ob gott wil, es engefure
nymer man unberaten uß des konigs hoff.< ich enweiß>, sprach der konig,< ich wen
wol das wir keynen gesellen haben ders understen gethör das er súchet; wann
eyn ritter enmocht es nymmer vol enden noch zwene noch sehß noch zwenczig
noch dryßig. und möchtens wol dryßig zu ende bringen, nochdann enweiß unser
dheyner warumb er uns so groß ein ding heisch, wedder unser frumme oder unser
schade daran sy, oder was er damit meyn.>
alsus sprach der konig und syn gesellen viel von dem ritter und fuoren in
ghenen walt schießen biß zu vesperzitt. der konig kert umb und reyt heynwert
mit syner gesellschafft einen pfat, der zu dem großen weg ging. sie sahen
zu der rechten hant wo die frauw von dem lack kam mit ir gesellschafft. er
sah zu allerförderst wo zwen garczune kamen und triben zwen wißer seumere.
off dem ein seumer lag ein pavilune liecht und schön und so herlich das nye
kein man dheyn beßers gesehen hett. off dem andern waren ritterscleyder und
alles das zu der ritterschafft hörte, beyde ritterscleyder und hovecleyder, die
waren in eim schryn, daroff lag ein halßberg und zwo yseren hosen. nach den
zwein schrinen off den seumern kamen zwen knappen uff zweyn wißen pferden;
der ein furt ein wißen schilt und der ander ein úbersilberten helm gar wiß.
darnach kamen aber zwen, der ein furt ein wiß glene als ein schne; darnach
knappen gnuoge, darnach dry jungfrauwen und dry ritter by yn. sie saßen all
off wißen pferden und ritten ye zwen und zwen. die frauwe und lancelot kamen
zu letst by einander geritten. sie lerte yn alles wie er thun solt in des konig
artus hoff und anderswo wo er hien ritte. sie bevalh im, als lieb im syn ere
were zu behalten, er wurde des nehsten sonnetags ritter; ließ ers, es solt im úmmer
schaden.< was ir mich heißt>, sprach er,< frauw, des wil ich nicht laßen.> mit
dem kamen sie by des koniges gesellschafft rytende. der konig und syn ritter
wunderten sich sere were das syn möcht, des gesind also mit wißen cleydern
gecleidet were und allesampt wiße pfert ritten. der konig wißt sie mym herren
gawan und mym herren ywan und sprach das er nye lút so herlich und so hochferticlich
riten gesehe. die frauw vernam das er der konig were und syn geselschafft.
sie reit was das pfert gezelten mocht fur ir gesellschafft und der knapp
mit ir. da sie der konig so bald ritende sah komen, er gedacht das sie yn besprechen
wolt.
sie was herlich gezieret. sie was gecleyt mit eim wißen samit, rock und
mantel, und darunder ein hermine federn. sie saß uff eim wißen pferd, das
was schon und so wol gemacht das es nit schoner wesen mocht; daran was ein
zaum gancz wiß von silber. der sattel und das fúrbúg und die stegereiff waren
von wißem helffenbeyn sere behendeclichen geschnitten und gegraben mit cleynen
bildlin mit jungfrauwen und mit rittern. ir cleyder waren wiß samit. alsus
herlich kam die frauw fur den konig und lancelot mit ir und hett einen halßberg
ane der wiß und guot was. der knap was wunderlich schone und wol gemacht.
er saß uff eim roß das groß und starck was und licht von großen sprungen. die
frauw det ir heubtcleyt von irm munde und grußt den konig. ee sie yn gegrußt,
hett er sie gegrußet, der konig.< herre>, sprach sie,< got múß uch mynnen
als den besten konig der off ertrich lebet! konig artus>, sprach sie,< ich bin
her zu uch komen sere ferre und wil uch eyner bett bitten, die ir mir zu recht
nit versagen ensolt, wann irs wedder schaden noch schand solt han noch dheynerhand
arg; es sol uch auch uwers guts nicht kosten.>< jungfrauw>, sprach der
konig,< und kostet es mich mynes guts viel das mir nicht schadet an mynen
eren noch an mynen freuden, so wolt ich úmmer uwer bete thun als wer es ein
gar hoch sach.>< herre>, sprach sie,< das vergelt uch gott! so bitt ich uch, herre>,
sprach sie,< das ir mir dißen knappen ritter macht, wann ers uch bittet oder
ichselber.>< jungfrauw>, sprach der konig,< ir sint mir sere wilkomen, und got
muß uch lonen das ir yn herre zu mir bracht hant. der knapp ist schön und
wol gemacht, ich wil yn gern ritter machen wann er wil. wann ir gelobetet
mir das ir mir dhein ding soltent heischen das myn schand were noch myn schade
noch mir ubel were. dete ich uwer bete, das wer mir laster, wann ich keynen
man ritter mach, es sy mit mynen wapen. laßent mir den knappen, ich sol yn
gerne ritter machen und sol darzu thun alles das ich darzu thun mag, das sint
myne wapen und den halslak. das mere darzu höre das muß got an im
volbringen: das ist byderbekeit und alle gúte die den ritter anhöret.>< herre>,
sprach die frauw,< das mag wol war syn das ir dheynen man ritter machent, es
sy mit uwern wapen. uch hatt es licht nymant gebetten; wann bitet mans uch,
mich dunckt das irs keyn laster habet. dißer knapp enwirt nymer ritter, es sy
dann mit synen wapen und mit denselben cleydern die ich im geben. wolt irn
alsus ritter machen, das lone uch gott! wolt ir des nicht, so muß ich yne anderswo
furen; und ee er ritter nicht enwurde, ich wolt yn ee selber ritter machen!>
< herre>, sprach myn herre ywan,< ir ensolt der frauwen nicht versagen das
sie uch bittet, ir mögent es wol mit eren thun! und mißsetet ir auch ein wenig
da mit, ir ensolt nymer ein also schönen knappen von uch laßen farn; ich gesah
werlich nye dheynen so schön.> der konig sprach, er wolt es gern thun, und die
frauw danckt im sere. sie gab dem knappen die seumer beid und zwey die
schönsten zeltenden pferd die ye dheyn man gesah. sie gab im vier knappen,
die sin solten pflegen und warten und im dienen solten.
die frauw nam urlob von dem konig. er bat sie sere das sie blieb. sie
sprach, sie möcht uber ein nicht bliben.< frauw>, sprach der konig,< ob ir uber
eyn nit bliben enwolt, das mir leyt ist, so sagent mir wer ir sint oder wie ir heißent.>
< herre>, sprach sie,< eim so hohen man und also byderben wil ich mynen
namen nymer gehelen: man heißt mich die frauwen vom lack.> des namen
wuondert sich der konig fast sere, wann er den namen nye me gehört hett. die
frauw reyt hinweg, der knappe reyt mit ir wol als ferre als man mit einem bogen
geschießen mocht. sie sprach zu im:< lieber koniges son, ich wil das ir wiedder
ritent und wol furwar wißent das ir myn suon nicht ensint. ir warent eins des
byderbsten mannes suon und des besten ritters der in der welt lebte. ir wart
einer der schönsten frauwen kint und einer der besten die nuo lebet. nu ensag
ich uch nit me von uwerm vatter noch von uwer muotter wer sie weren, ir solt
es selb wol erfarn in kurczen stunden. wann hútet uch das ir des libes als guot
sint und des herczen als schöne als ir des libes sint und als wol gemacht. morn
zu nacht solt ir zu dem konig sprechen das er uch des nehsten suonnetags ritter
mache. als ir ritter sint, hút uch das ir ummer an der ersten kein nacht in sym
hofe geliget, wann rytent affter lande und suchent groß abentur! also múgent
ir briß und ere bejagen. sint an einr stat so ir minst mögent, und thunt so
vil mit uwerm libe da ir ritterschafft laßent das nymant da furbas ritterschafft
thun möge. das ist was ein ritter gethun mag mit frumkeit, das wil ich das
ir das thunt und vil me. ob uch der konig fraget wer ir sint, sagent im das irs
nit enwißent. ir mögent von mir wol sprechen das ich ein frauw bin die uch
gezogen hatt; anders saget im nicht!
ich han uch furwar gesaget das ir myn sun nicht ensint. ir hant auch kein
grobkeit da mit gethan das ich uch die zwen kuniges sún ließ dienen, ir sint wol
als edel als sie sint. sie sint beide uwers vettern kint und uwer muomen kint.
darumb das sie uch so lieb sint darumb wil ich sie mit mir han als lang als ich
mag, umb das ich uwer deste baß und deste dicker gedencken mög. als lyonel
ritter wirt, so wil ich bohort gehalten.> da lancelot hort das sie syn nefen
waren, da ward er wúnderlichen fro.< vil liebe frauw, wie wol hant ir gethan,
das ir mirs gesaget hant ee dann ich von uch fuore, ich sol vil deste sanffter leben.>
sie nam ein gulden fingerlin und stackt es im an synen finger.< diß fingerlin
hatt die krafft>, sprach sie,< das es allerhand gauckel und allerhand zaubery
endecket und mag sie geoffenbaren.> sie bevalh yn got und kußte yne sere lieblich
an synen munt.< vil lieber koniges suon, ich wil uch noch ein wenig sagen
ee dann ich von uch scheyde: ob uch vil böser abentur zukoment und die wol
zu ende bringent, also vil bestent die andern kúnlicher, und stent darnach das
ir sie mit großen eren endent, das die abentur nymer so freischlich ist noch so
starck. ich weiß auch wol furware: das ir nicht geenden mögent das endet keyn
ritter; der huot lebet. ich sagte uch vil me>, sprach sie,< wann das mir myn hercz
so we thuot das ich nu nicht me gesprechen mag. farent hinweg, aller der welt
múßent ir lieb und wert syn ob allen rittern, alle werde frauwen múßent uch
mynnen und lieb han ob allen creaturen! diß soll alles ware syn, das weiß ich
wol>, sprach die frauw. sie greyff yn umb synen hals und kuost yn an synen
munt und an syne augen sere lieblich. sie kerte von im und macht so großen
jamer das sie ein wort nicht gesprechen mocht. lancelot begunde sere weynen
und lieff zu synem nefen lyonel und zu bohorte und kust sie.< herre lyonel>,
sprach er,< ir dörffent kein groß angst han umb das uch claudas uwer lant genomen
hatt. ir hant me frúnde dann irselber wöndent, die es uch sollen helffen
wiedder gewinnen.> er reyt furbas und kust yglichen sunderlich und bevalh
sie gott. er kert umb und reit nach dem konig und syner gesellschafft und ervolget
sie. sie ritten gemehelich umb das sie yn wol besehen wolten. der konig
nam yn mit dem kyne, und ducht yn so schön das in der welt nicht an im zu
beßern ware.< herre>, sprach myn herre ywan,< beseht yne wol! mich dunckt
das nye keyn man so schön figure gesehe an menschen. werlich, gott hatt syn
nicht vergeßen, hatt ern also guot und also biederbe gemacht, als schön und als
wolgethan ern hatt gemacht.>
so viel sprach myn herre ywan und syn gesellen von dem knappen das
sich der knapp schamt. und der konig sah das wol und wolt yn nichts me fragen,
er gedacht das er beyten wolt biß zu eynr andern stunde.< herre ywan>, sprach
der konig,< ich bevelhe uch den knappen, hie ist nymant der im so recht kuom
zu einem meister so ir wiset yn wie er thun soll.> er gab yn im mit der hant,
und herre ywan furt yn mit im. mit dem kamen sie zu camahelot, und das
getreng wart so groß, umb den knappen zu besehen, von den ußer der statt, das
sich nyman bekeren enkunde. myn herre ywan furt yn zu syner herberg und
syn knappen. alle die yn gesahen sprachen das sie nye keyn kint so schones
gesehen hetten. des nehsten tages an dem samßtag sprach der knapp zu mym
herren ywan:< herre>, sprach er,< saget mym herren dem konig das er mich morn
ritter mach, als er myner frauwen gelobet. ich wil nit lenger beyten.>
< wolt ir also schier ritter werden?> sprach myn herre ywan.< ja ich,
herre>, sprach er.< nu sagent mir, lieber frúnt>, sprach myn herre ywan,< wer
uch nit beßer das ir noch beytent so lang biß ir uch mit den wapen wol kundent
behelffen?>< herre>, sprach er,< mit mym willen blib ich nit lenger knapp; darumb
sagent mym herren das er mich morn ritter mach, ich wol uber ein nit
lenger beyten!>< diß wil ich gern thun>, sprach myn herre ywan. er ging zu
hofe und besprach den konig.< herre>, sprach er,< uwer knapp enbútet uch by
mir das ir yn morn ritter machent.>< welcher knapp ist das?> sprach der konig.
< herre>, sprach myn herre ywan,< der knapp den uch die frau nechten bracht,
den ir mir bevalent zu wisen und zu lernen.>
herunder kam die konigin gan und herre gawan mit ir. der konig sah
myn hern ywan ane und sprach:< meynent ir den schönen knappen mit den wißen
cleydern?>< denselben meyn ich>, sprach er.< herre, wil derselb yczunt ritter
werden?> sprach der konig.< ja er, herre>, sprach er,< morn des nehsten tages.>
< hört ir des icht, herre gawan>, sprach der konig,< wo unser knappe yczunt
ritter werden wil, den uns die frauw nechten bevalh?>< herre>, sprach myn
herre gawan,< er duot alrecht, ich wene wol das er ein meisterritter werde, sol
er lang leben. er ist ein sere schon kint und glicht wol eim edelmanne, ich wen
wol das er von fast hohem geschlächt ist geborn.>< wer ist der knapp?> sprach
die konigin.< werlich frauw>, sprach myn herre ywan,< er ist ein der schönst
knappe den ir ye mit uwern augen gesahett>, und saget ir wie yn die hochfertigiste
frauwe dar bracht het die er ye gesehe.< wie>, sprach die koniginn,
< kam er nechten erst zu hofe und wil morn ritter werden?>< ja er, frauw>, sprach
er,< mich duncket das er anders nicht beger.>< ich wolt sere gerne den knappen
sehen>, sprach die koniginn.< so gesahet ir nye dheynen so schönen noch so wol
gemachten>, sprach der konig.< herre ywan>, sprach er,< geet nach im und thút
yne guote cleyder anthun und heißent yn das er sich wol ziere - ich wen das
er gnung darzu habe -, und bringent mirn ersame zu hofe!> er sagt der koniginne
selb wie des knappen frauw zu im komen were und yn bete das ern mit
keinen andern wapen ritter mechte dann mit sinselbs, die erselbe dar bracht
hett, und mit synen cleydern, und wie sie sich genant hett die frauw von dem
lack. des wundert die koniginne sere, und belanget sie wann sie den knappen
solt sehen. myn herre ywan ging zu dem knappen und hieß yn sich bereyten
so er allerschönst mocht:< der konig hatt uch enbotten das ir zu hofe kument!>
er bereyt sich so das nicht an im zu verbeßern was, er saß off syn roß, das groß
und starck was, und reyt mit mym herren ywan. die straßen waren all vol
volckes, umb den knappen zu besehen, und was mere uber die stat das der schön
knappe des nehsten tages ritter wolt werden und das er mit synen rittercleydern
zu hof fúre. da lieffen burger und frauwen zu den fenstern und sprachen
das sie nye so schönen knappen gesehen hetten. da sie fur den sal kamen, er
stunt von sym roß. die mere brachen uß allenthalben in dem hofe das der schön
knapp zu hofe keme. ritter und knappen, frauwen und jungfrauwen lieffent
allesampt uß; der konig und die koniginne lieffen allesampt uß gegen im. min
herre ywan nam den knappen mit der hant und leyte yn off den sale. der konig
und die koniginn namen yn zwuschen sich ietweders mit eyner hant und leyten
yne zu dem gestúle da der konig saß und die koniginn. sie saßen nyder, und
der knapp saczt sich nyder in das graß vor yn da der sal mit gespreytet was.
der konig besah yn sere lieblich, wann er in den sal so schon kame. er was
nu drystunt schöner, und ducht sie alle das er vil großer were und volkomenlicher
dann er da vor was gewesen. die koniginn besah yn und sprach das yn
gott zu eim byderben manne machen múst, er hett im der schonheit gnug gegeben.
sie besah yn sere und lang. er sah wiedder off sie, wann das nymant
geprúfen mocht, und wundert yn sere wie die frauw so schön mocht gesyn. yn
ducht, wie sin frau von dem lack und alle die frauwen die er ye gesah möchten
nit geglichen der konigin mit schöne. er hett auch recht, wann es was keyn
frauw in der welt die ir glichen mocht mit schonheit und mit gúte. des was
sie frau uber all frauwen die off erden lebten.< herre ywan>, sprach die koniginn,
< wie heißt der knappe?>< frau>, sprach er,< des weiß ich nit.>< wißent ir
icht>, sprach sie,< wer syn vatter were und von wannen er genant sy?>< frauwe>,
sprach er,< ich weiß wol das er ußer dem lande von galle ist, anders enweiß ich
darumb nicht, wann er die sprach fast recht sprichet.> die konigin nam yn mit
der hant und fraget yn wannen er were. da er ir hant enczuob, er erschrack als
ob er von eim traume erwacht were; er gedacht so sere nach yre das er nit
enwúst was sie gesprochen hett. sie sah zuhant wol das im nicht recht was,
und fraget es yn anderwert.< sagent mir>, sprach sie,< wannen sint ir?> er sah
off sie sere einfelticlichen und sprach suffczende:< frauwe, ich bin ein knappe
und hatt mich ein jungfrauw bißherre gezogen.>< wie heißent ir dann?> sprach
se.< des weiß ich nicht>, sprach er. die frauw sah zuhant wol das er sinselbs
nit geweltig was mit den großen gedencken die er hette. sie getorst nit volliclichen
gedencken das es durch yren willen were, wann sie gedacht ein wenig darwert
und fraget yn nit me, umb das sie yn in mere affenheit nit wolt bringen.
sie stunt uff und ging in ir kamern, umb das sie wolt das es nymant geware
wurde. sie ducht wol das er in sym synne nit enwas, sie ducht das er bößlich
geleret was, wedder er sinnig were oder enwere.< frau>, sprach myn herre ywan,
< wir enwißen nicht wol wie im zu muot sy oder was im ist. es ist im licht verboten
das er uch noch dheinem man synen namen sagen sol oder wer er sy.>
< es mag wol also syn>, sprach die frauw. des enhort alles der knapp nit. die
koniginne ging in ir kamern. umb vesperzitt myn herre ywan nam den knappen
mit der hant und leyte yn zur vesper. nach vesper ging der konig und die koniginn
durch den sale in einen schönen baumgarten off einen rivier, der by der
burg abfloß. min herre ywan geleyte den knappen dar. darnach kam ein groß
schare von jungfrauwen und darnach ein schare von jungherren, die alle des
nehsten tages ritter wolten werden. welch man durch den sal in den bangarten
gan wolt der must durch die kamern gan da der siech ritter inn lag, der mit
der glenen durch den lip gestochen was. sin wunden stuncken so sere das alle
die ir nasen musten verstoppen die dar durch gingen, und musten durch die
kammern lauffen was se úmmer mochten.< warumb stoppen die lut ir nasen?>
sprach der knappe zu mym herren ywan.< lieber frunt>, sprach myn herre
ywan,< hie lyt ein wuont ritter inne, und stinckent im syn wunden.>< warumb
lyt er hie off? lege er nit gemechelicher dort nyden in eyner herberge?>
< ja er>, sprach myn herre ywan,< er lyt aber hie durch hilff und durch gnad,
ob es im gott gúnne>, und saget im, welch man im die glenenstuck und das
ysen uß dem libe ziehen wolt und den ritter darab erlösen, der muß zu allererst
zu den heiligen schwern das er yn rechen solt; und saget im wie ern
rechen solt.
< herre>, sprach der knapp,< ich wolt yn fast gern sehen, wer es uch lieb.>
< geet dann mit mir>, sprach myn herre ywan,< ir mögent yn wol sehen>, und
gingen beid fur den ritter stan.< herre ritter>, sprach der knapp,< wer hatt uch
so sere gewunt?>< das det ein ritter, lieber frunt>, sprach er,< den ich dot han
geschlagen.>< warumb thund ir uch das holcz und das ysen nicht uß ziehen?>
sprach der knappe.< darumb>, sprach der ritter,< das ich nymand so kune finde
der mirs uß gethúr ziehen.>< warumb durch gott?> sprach der knapp;< wolt irs
gedulden, ich zieh es uch uß, es sy dann das es so fast stecke das ich es nit uß
bringen möge.>< ich wolt wol>, sprach der ritter,< das yrs yczunt uß hettent gezogen
als ir zu recht solt.>< welch ist das recht?> sprach der knappe.< das ist
das recht>, sprach myn herre ywan,< also als es der ritter eyschet; zwenczig ritter
mochtens zu end nicht bringen.> er sagt im von end uncz zu ende was daroff
gesaczt were. der knapp begund sich zu bedencken. myn herre ywan nam
den knappen mit der hant und sprach das er mit im ging.< ich wil nit>, sprach
er,< das ir umb so hohe sach gedenckent.>< warumb?> sprach der knappe.< darumb>,
sprach myn herre ywan,< das in dißem huse die besten ritter sint von
der welt, die sich daran nit enkerent; und ir ensint noch nit ritter und wollent
darumb gedencken?> da sprach der gewunt ritter:< enist er noch nit ritter?>
< neyn er noch>, sprach myn herre ywan,< er sol aber morn fru ritter werden;
er hatt yczunt die cleyder an, das mögent ir wol sehen.> da der knapp hort
das er ritter nicht enwas, er sprach ein wort nit me, wann also vil das er urlob
nam zu dem ritter und bevalh yn gott. und der siech ritter sprach das yn gott
guot múst machen. myn herre ywan leyte yn in den sal da die tafeln waren gesaczt;
man ging eßsen. nach eßsen nam myn herre ywan synen knappen und furte
yn in syn herberg. des abendes zwuschen tag und nacht leyt er yn in eyn kirchen,
da er alle die nacht wachet biß an den tag und sprach sin gebete. myn
herre ywan was alle die nacht mit im. des morgens da es tag wart da leyte
er yn wiedder in syn herberg und dete yn slafen biß hohe meßzyt. er hieß
yn off stan und geleyte yn mit dem konig zu der kirchen da er messe solt horen.
alweg zu hochgezitt hort der konig hochmesse zu dem thuom von der stat wo
er was. so fúrte man dann zu dem mönster aller der wapen die des tags ritter
wolten werden, und musten sich wapen in dem múnster, und da gab yn der
konig den halßslag. wann das schwert gurt er yn nit umb e nach messe, so sie
ußer dem múnster kamen. zuhant da die messe wart gesungen, myns herren
ywans geselle saß off syn roß und reyt von mym herren ywan so er allerbaldest
mocht zu dem ritter der da gewunt was. er kam fur yn und sprach ob er wolt
das er im die glenysen ußzúge.< ja ich vil gern>, sprach der gewunt ritter,
< wolt ir uff den heiligen schwern, das ir mich rechen solt von allen den die sprechen
das sie den lieber hant der mich alsus wuondet dann mich selben?>< diß
wil ich gern thun>, sprach er. er ging zu einem fenster und reicht syn hant zu
eyner kirchen wert die er sah, und schwur, als im der gewunt ritter vor sprach,
das ern rechen solt nach syner macht. diß horten sin knappen allvier.< nuo
múgent ir mir helffen>, sprach der ritter,< und gott múßt ir wilkuomme syn!> der
knap trat furbas und det dem gewunten ritter eyn stúck von eim schwert ußer
dem heubt, so sanfft das ers nit enzuob wann ein wenig; also sanfft det er im
die zwey glenestuck uß. diß ersach ein ritter und lieff nyder zu dem konig
da er noch den andern rittern ir schwert umb gurt, und sagt diß mym herren
ywan. myn herre ywan lieff dar als er tobete und sah wo dem ritter die glenstuck
ußer dem libe waren, und was im fast leyt.< hey schöner ritter>, sprach
der gewunt ritter,< got múß dich zu eim guten man machen, soltu lang leben, du
wurdest nemlich byderbe und gut! nu were ich genesen>, sprach der wunt
ritter,< hett ich eynen guoten arczat.>< hey lieber herre>, sprach der schöne
knappe,< lieber herre, thunts durch gott und gewinnet im einen arczt!>< wie>,
sprach myn herre ywan,< hant ir im die stuck ußgezogen?>< herre>, sprach er,
< ir mögent es wol sehen, es erbarmet mich so sere das ich es nit lenger kunt vertragen.>
< ir hant nicht wißlich gethan>, sprach myn herre ywan,< man sol es
uch dick zu großer affenheit zelen. hie sint die besten ritter von aller der welt
in myns herren huß, die sich nit daran kerent darumb das es nymand zu ende
komen mag. wann ir nicht wißent wie groß ein ding es ist, so hant irs understanden;
ir hant gethan das mir sere leyt ist>, sprach er,< mir wer lieber das
der ritter one hilff hinweg gefaren were, wie myn herre der konig die schande
uberwúnde und syn ritter. solt ir leben, ir mögent noch zu hohen dingen komen.>
< hei lieber herre, was sprechent ir? es ist beßer das ich sterbe ob es wesen
muoß, dann ein so fruommer ritter sturbe>, sprach der knapp,< als mich duncket
das er sy; man weiß noch nit ob ich guot oder böse sy, ich han auch des nicht
gethan das des koniges laster sy noch synes huses. durch gott, herre>, sprach
er,< sittherre das diß ding so ferre komen ist, so heißet im einen arczat gewinnen!>
myn herre ywan sprach, er solt arczatt gnung han, und sant zuhant nach eim.
er nam synen knappen mit der hant und leyt yn in den sale fur den konig,
und der konig hett wol hören sagen wie der knapp gethan hett mit dem ritter.
< herre ywan>, sprach der konig,< hatt der knapp den ritter erlößt von den
glenenstucken?>< ja herre>, sprach myn herre ywan.< das mag uch werlich
leyt syn>, sprach der konig,< ir datet auch wunderlich das irs gestattet. ich wil
es uch úmmer undanck sagen>, sprach er,< das ir den schönsten knappen von
aller der welt und den besten gehenget hant, das er das understunt, das er on
zwyvel den lip darumb verliesen muoß.>< herre>, sprach myn herre ywan,< by
den truwen die ich uch schuldig bin, ich was darby nicht da er im die stúck
uß zoh, ich han yn sere darumb gescholten und gelestert. so mir got múß helffen,
mir wer lieber das mir der arm gebrochen were dann es im geschah.>< ir hett
werlich recht>, sprach der konig,< es duncket mich mere schade von im dann
von dheynem mann der nuo lebet. er hatt ein dinck understanden das keyn
man zu end bringen mag.>< hei herre, durch gott gnad>, sprach er,< es
ist vil beßer das ich darumb sterb dann keyn ritter in uwerm hofe. sie sint
allsampt so guot ritter und so gepriset.> der konig ließ das heubt nyder hangen
und wart so zornig das im die tregen uß den augen sprungen. so vil wart darumb
gesprochen off und nyder das es die koniginn erfuore, und was ir ußermaßen
leyt. sie forcht das ers gethan hett umb das er sie so sere mynnet und das er
synen brise da mit wolt hohen.< hei>, sprach sie,< wie groß schade ist das von
dißem schönen knappen!> und alle die in dem hof waren machten großen jamer
durch synen willen. da mit vergaß der konig und alle die da waren das im das
schwert nicht umb gegurt wart. die tafeln waren geriechtet, und die nuowen ritter
entwapenten sich allesampt. der konig nam waßer und ging siczen eßsen und
die ritter allsampt.
da der konig ein gut wil uber der tafeln geseßsen was, da kam ein gewapent
ritter in jhenen sal gan on helm, und hing im sin kopf uff syn schultern.< konig
artus>, sprach er,< gott halt dich und all din gesellschafft! das enbút dir myn
frauw von noaus, mit der ich bin. sie enbút dir das sie der konig urlaget von
northumberlande. er hatt ir lút viel gesclagen und hatt ir ein burg beseßsen,
er hatt ir vil leides gethan und all tag thút. er zyhet sie so manigerhand sach
die sie im gelobet sol han, da myn frauw wedder groß noch cleyn umb weiß.
sie hatt manig teyding mit im gehabt, das hant hohe lút und geistlich so ferre
getriben das der konig das urteil off gut lút ließ, das sie sprechen was rechtes
darumb were. des volget er gerne; das urteil wart also gegeben das der konig
das múst bezugen off die frauwen mit eim sym ritter of myner frauwen ritter
eynen, oder zwen wiedder ander zwen, oder dry wiedder an dry, oder als
mit manigen als sie gewinnen mag. herumb gebút dir myn frauw als irm
rechten herren, sie ist uwer eigen wip, das ir ir zustatten steet zu dißen nöten
und das du ir sendest einen ritter uß dinem hofe, der myner frauwen ir ere behalt.>
< lieber frunt>, sprach der konig,< ich wil uch gern zu statten steen, ich
weiß wol das ichs zu recht thuon sol, wann sie myn eygen wip ist und ir lant von
mir hatt. und were des nicht, uwer frauw ist so gut und so hubsch und so edel
und so schön das ich ir zu recht helffen muoß.> die zu dem eßsen dienden namen
den ritter der die bottschafft bracht und furten yn mit yn eßsen; des wart
geschwiegen. also schier als man geßsen hett und die tafeln wurden erhaben,
der knapp myns herren ywans gesell ging vor myn herren den konig und knyet
fúr yn und sprach vil einfelticlichen:< herre>, sprach er,< ir hant mich ritter
gemacht mit uwern gnaden. ich bitt uch eyner gaben, das ir mir des gúnnent
das ich fare der frauwen helffen.>< vil lieber frunt>, sprach der konig,< ir wißent
nicht wes ir bittent, ir sint noch so juong und so kinnesch das ir nit enwißsent
was zu starcker ritterschafft höret. der konig von northumberlande hatt
manigen stolczen ritter. ich weiß wol das er synen ergsten nicht thut fechten;
ir sint so jung das ir noch nit endörrffent so großer burdin off uch zu laden. es
were groß schade, geschehe uch dheynerhand ungemach, ir mogent noch wol
zu hohen dingen komen. ir sint so schön und so wol gemacht und eins so stolczen
herczen, des mich duncket, das das fast kuom mag gesyn, ir sint von fast hohem
geschlecht. uwer groß hercze det uch mir diß heischen, umb das ir gerne ere
und priß gewúnnet. es were mir auch sere leyt, geb ich uch dheynerhand gaben
darumb ir dot bliebent. anderhalb hant ir ein so groß sach understanden das
uch wol da mit sol benúgen. got geb das ir sie wol zu end bringent, das ist
uch nott!>< herre>, sprach der knappe,< diß ist die erst beth der ich uch ye gebat
sither das ir mich ritter machtent. sehent uwerselbs ere an und versagent
mirs nit; des bitt ich uch anderwert das ir mir die ere thúnt und sendent mich
zu der frauwen von noaus, das ich ir ir lant behalt. versagent ir mirs, so wúrd
ich sere entseczet myner eren, und alle die welt sol mich unwert han und ich
mich selben. der ritter der die botschafft bracht spricht, ein ritter mög es wol
gethun. nu thund es durch got und sendent mich zu der frauwen!> min herre
gawan kam erfur gesprungen und myn herre ywan syn nefe und sprachen zu
dem konig:< herre, durch got gelobet es im! wir wenen werlichen das er der
frauwen wol helffen sol. ir mögent es im mit keynen eren versagen.>< ich wene
auch werlich>, sprach der konig,< das ers wol sol thuon; und das gebe gott, ich
wil im die gifft geben in gottes namen! seht hie>, sprach der konig,< schöner
knappe, ich wil uch geben das ir begert hant, got geb das ir da mit prise geholt
und ere und lob!>< herre>, sprach der knapp,< das muoß uch got vergelten!> er
nam urlob zu dem konig und zu mynem herren gawan, und myn herre ywan
furt yn zu der herberg und wapent yne. der ritter der die bottschafft bracht
hett ging zu dem konig und sprach:< herre, ich fare mit uwerm urlob, mich
duncket das ir mir den nuwen ritter gegeben habent mit mir zu furen; seht selb
das er also sy das er ein so groß sach understan gethúre und múge!>< ir hant
wol gehört>, sprach der konig,< wie er mich darumb gebetten hat. hett ers nit
gethan, ich hett uch den besten ritter gegeben und dar gesant den ich hett.
nochdann wen ich wol furware das uwer frauw wol da mit bewarnt sy.>< herre>,
sprach der ritter,< mit uwerm urlob.>< got geleyt uch>, sprach der konig,< und
grúßent mir uwer frauwen von mynentwegen und sagent ir, ob sie keyn angst
hatt das ir ein ritter nicht zustaten mög gestan zu irm kampff, heißent sie herwiedder
zu mir senden, ich wil ir als manigen senden als sieselb wil ritter der
besten die ich han!>< herre>, sprach der ritter,< das vergelt uch gott!> er kerte
umb und ging zu myns herren ywans herberg und fand sich den knappen wapende.
da er gewapent was biß an das heubt und die hende, er bedacht sich
und sprach:< hei herre, wes ist mir vergeßen! ich han zu myner frauwen noch
nit urlob genomen der koniginne.>< ir hant wißlich gesprochen>, sprach myn
herre ywan,< woldann, geen wir zu ir!>< herre>, sprach der knapp zu dem ritter,
< beident myn off dem wege rytende, ich erfolge uch zuhant, und nement myne
knappen mit uch! fart hinweg mit im>, sprach er zu synen knappen,< und fúrt
myn harnasch mit uch!> er rieff eim synem knappen zu im und rúmet im das
er syn schwert mit im neme:< ich gedencke noch von anders mannes hant ritter
zu werden dann von des konig artus hant.> der ritter reyt hinweg fúr, und des
knappen schiltknecht ritten mit im. der knapp und myn herre ywan
gingen zu hofe durch den sale da der konig inne was und manig edel ritter
mit im. der knappe hett sin kuotten von sim heubt gethan, und hing im off syn
schultern. sie kamen in der koniginne kamern gande. der knapp wart der
koniginne geware und knyte vor ir nyder und besah sie sere gútlich als lang als
er úmmer getorst. da er sich beguond schamen, er schlug syn augen off die erden
und er schampt sich fast sere. myn herre ywan sprach:< frauw, das ist der
knappe den myn herre von nehte ritter macht, er ist herre komen zu uch und
wil urlob nemen.>< wil er yczunt hinweg?> sprach die frauw.< ja er, frauw>,
sprach myn herre ywan,< er muß faren vechten myns herren halben fur die
frauwen von noaus.>< hey herre got>, sprach die konigin,< warumb gestattet
das myn herre? er hatt so vil zu thun mit dem ritter den er erlöst von den
glenestucken.>< werlich frauw>, sprach myn herre ywan,< es ist mym herren
herczlich leyt; er bats ynselbs das er dar faren múst.> da sprachen die jungfrauwen
allesament in der kamern:< diß ist der der dem ritter die glenenstuck
ußer dem lib zoh; er hatt groß kunheit gethan.>< herre got>, sprachen sie,< wie
schön er ist und wie wol gemacht uber allen synen lip! er ist dem wol glich
das er sere byderbe werden sol von großen theten und von großer ritterschaft.>
die koniginn nam den knappen mit der hant und sprach:< stent off, lieber
herre! ir sint licht vil edeler dann nymant wenet, ir hant so lang vor mir geknyet
das ich darmit unhöflich gethan han das ichs uch gestatet han.>< hey
frauw>, sprach er súffczende,< ir múßent mir zum ersten vergeben die affenheit
die ich gethan han.>< was affenheit hant ir gethan, lieber jungherre?> sprach
sie.< frauw>, sprach er,< das ich von hinnen fur und keyn urlob zu uch nam.>
< lieber frunt>, sprach die frauw,< ir sint so jung das man uch so gethan missetat
wol vergeben mag. und hettent ir vil me missetan, ich wolt es uch gern
vergeben.>< das vergelt uch got, frauw!> sprach er.< und wer es uch lieb, frauw>,
sprach er,< ich wer uwer ritter war ich mich hien bewente.>< das ist mir werlich
lieb>, sprach sie.< frauw>, sprach er,< so wil ich mit uwerm urlob faren.>< viel
lieber frunt>, sprach sie,< got von hymmel muß uch bewarn!> er antwort ir
innen sym munde das ir got lonen múst, wann das er ir lieber frunt were. sie
nam yn mit der hant und hub yn off; im wart ser wol zuo muot da er ir bloßen
hant an der synen enzuob. er ging zun frauwen und zu den jungfrauwen und
nam zu yn allen urlob. myn herre ywan furt yn wiedder zu der herberge und
wapent im das heubt und die hende. myn herre ywan solt im das schwert umb
gurten, und gedacht im das im der konig das schwert nicht het umbgegúrt.
< so mir myn lip, herre>, sprach er,< ir ensint nicht ritter noch!>< warumb?>
sprach der knapp.< darumb>, sprach myn herre ywan,< das uch der konig uwer
schwert nicht umb hatt gegurtet; woldann, geen wir zu im, er sol es uch umbgúrten!>
< nu beitent ein wenig>, sprach der knapp,< myn knecht hatt myn schwert
hinweg, ich wil es bald ryten holn, ich wil nit das er mir anders keyns gurt
dann mynselbs schwert.>< ich wil darnach ryten>, sprach myn herre ywan.
< ir solt hie bliben>, sprach der knap,< und ich wil darnach ryten was das roß
úmmer gelauffen mag, und wil alherre wiedder komen zu uch.> der knapp reyt
hinweg, und myn herre ywan beit syn in der herberg. er mocht lang beyten,
wann der knap het keynen gedanck wiedder zu komen zu dem mal, wann er
von des koniges hant nicht ritter wolt werden. er gedacht von eyner andern
hant ritter zu werden, da er sich me mit beßsert. lang beyte syn myn herre
ywan. da er sah das er nicht wiedder kam, er ging zu dem konig und sagt es
im.< herre>, sprach er,< wir sint bößlich betrogen mit uwerm knappen den ir
zu noaus gesant hant.>< wie so?> sprach der konig.< werlich herre>, sprach
er,< ir hant im syn schwert noch nit gegurtet>, und sagt im wie er darnach riett
und nit wiedder keme. den konig wundert sere warumb er nit wiedder komen
was und im her ywan gesagt hett das er nit ritter enwere.< werlich>, sprach
myn herre gawan,< ich wen das er ein hart edelman was und von großem thun.
er hat es wetlich von großer unwird gethan, umb das im myn herre syn swert
nicht zu dem ersten umbgurt vor den andern, und darumb ist er von unwird
hinweg geritten.>< also mag es wol syn>, sprach der konig und manig ritter der
da by stunt. - nu múßen wir die rede laßen von dem konig und von der koniginne
und von syner gesellschafft und der yren und sprechen furwert von dem
knappen der zu noaus reyt, fur die frauwen da zu fechten.
also reit der knapp nach dem ritter der zu dem konig artus komen was
nach hilff, und nach synen knechten. da der ritter yczunt in den walt solt ryten,
da kam der knapp zu im rytende, und ritten samit durch den walt. da was es
wol mittag, und was das wetter heiß. der knapp det synen helm von sym heubt
und gab yn sim knecht zu furen und begund sere zu gedencken. der ritter reyt
fúr und reit ußer dem großen weg in einen cleynen pfat und volgete dem. da
sie ein wenig geritten hetten, da kam ein riese und schlug den knappen under
die augen, das er syn gedencken ließ und wart geware das er den großen weg
gelaßen hett.< was ist diß?> sprach er zu dem ritter,< was der groß weg nicht
schöner zu ryten und beßser dann dißer eng pfat?>< ja er on zwyvel>, sprach
der ritter,< wann das dißer weg sicherer ist.>< warumb?> sprach der knappe.< das
enwil ich uch nit sagen>, sprach der ritter.< so mir all heiligen!> sprach der knapp,
< ir mußent mirs sagen, ir hant mir me leides gethan in dißem selben weg dann
irselber wenent.>< was leides han ich uch gethan?> sprach der ritter.< ir hant
mir das gethan>, sprach er,< ir mögent mirs vergelten nicht, und woltent irs
gerne thuon. aber sagent mir, warumb mag man den rechten weg nit sicher
geriten?>< ich wils uch nit sagen>, sprach der ritter. der knapp reit zu sym
knecht und nam syn schwert und reit bald zu dem ritter:< nu mußent ir mirs
sagen, oder ir sint dott!> da sprach der ritter und begund sere lachen:< wenent
ir mich so schier dot zu slagen?>< ja ich gewißlich zuhant, oder ir sagent mirs!>
sprach er.< ich bin nit als gut dot zu slagen als ir wenent>, sprach der ritter,
< wann ee dann ich mit uch stritt, ich wil uch ee diß ding sagen stritt ich mit
uch, so hett ich myner frauwen bottschafft bößlich erworben. nu rytent dann
wiedder mit mir, ich wil uch thun wißen warumb ich uß dem weg reit!> sie
rietten wiedder in den großen weg, und der knapp det die seumere vor im
triben und er reit selb nach. sie ritten nicht ferre off den großen weg,
sie funden zur rechten hant ein schonen bruonnen, darob stunt ein groß steyn.
sie sahen ein wenig furbas ein schon pavilune und groß, mitten eins lands.< nu
wil ich uch sagen, herre>, sprach der ritter,< warumb ich dißen weg nit ryten
wolt.>< nu sagen an!> sprach der knappe.< in jhenem pavilune das ir dort sehen
mögent ist ein maget, die ußermaßen schön ist; der hútet ein ritter, der groß
ist und lenger dann keyn man wol eins halben fuoßes. er ist ubeltetig und böse
uber alle die er gemeistern mag; das sint alle die die sich mit im begriffen.
er ist so starck das im keyn man gestryten mag, darumb wolt ich uch ußer dem
weg furen, wann ich wol wúst das ir die jungfrauw wúrdent sehen, wann ir herre
kement.>< in rechten trúwen>, sprach der knapp,< ir wondent wars, ich wil zuhant
zu ir ryten.>< ir enwolt>, sprach der ritter,< mit mym rat gesehent ir sie
daling.>< ich sol, in truwen!> sprach er.< das ist mir werlich leit>, sprach der
ritter,< ir thunt nicht wißlich; fart ir dare, so fart ir uß mym geleit, das wil
ich uch sagen furwar.>< ob ir wolt, so geleitent mich, ob ir des nit enwolt, so
laßet es! als lieb ist mir eins als das ander.> er stunt von sym roß und gurt es
herter; er saß wiedder off und nam syn schwert in ein hant und sin sper in die
ander und ließ sin gesellschafft dem bruonnen. er reit fur das pavilune und
hielt sin schwert bloß in syner hant. er wolt die thur off thuon von dem pavilune,
wann der groß ritter saß darvor uff eim herlichen seßsel und sprach zu
dem knappen:< ir thúnt úbel, lieber herre>, sprach er,< uch bestett darinn nit
zu gane.>< in truwen, es thut>, sprach der knapp,< ich wil die jungfrauw sehen
die darinn ist.>< sie ist nit gegeben allen den die sie gern sehent zu sehen.>< ich
enweiß>, sprach der knapp,< wem sie gegeben sy, ich wil sie sehen!> er thet als
er mit gewalt ins pavilune brechen wolt.< stent schon, lieber herre!> sprach der
ritter,< ir mögent darinn nicht, wann myn jungfrau schlefet; mir were sere leit,
wurd sie gewecket, es enwere irselben lieb das sieselb off stunde. dwil ir sie
so gern sehent, beitent biß sie geschlefet, ich wils uch gern sehen laßen. ich
enwil mit uch nit stryten, und sluge ich uch dot, es were myn schand me dann
myn ere.>< was schand hetten ir des das ir mich zu tod slúgent?>< das wil ich
dir sagen>, sprach der ritter.< du bist zu jung, und ich bin großer und stercker
dann du bist.>< ich enruoch>, sprach der knappe,< warumb irs laßt, wann das
ir mir gelobent das ir mich die jungfrauwen laßent sehen so sie gesleffet.>< seht
hie und nempt des myn trúw>, sprach der ritter,< das ich es gern wil thun!> der
knapp reit zu einer loien wert, stunt von dem pavilune wol als ferre als man
geschießen mocht mit im bogen. vor der loien saßen zwo jungfrauwen, die
wol gezieret waren. der knapp furt syn schwert in syner rechten hant bloß,
in der lincken hant fuort er syn glene. da er by sie kam, sie erferten sich nye
umb das, sie blieben all schon siczen, und die ein sprach:< ay herre gott>, sprach
sie,< wie durch schön ein ritter kompt hie geritten!>< werlich>, sprach die ander,
< das ist ware, in dißer welt lebet dheyner also schön, wer er als kúne als schön
er ist! mich duncket wol das er blöde sy.>< ir sprechent werlich war>, sprach
die ander,< das er fúr das pavilune reit und unser frauwen nicht gesah, die das
schönst wip ist die ye von mutterlip geborn wart, so sere forchtet er den großen
ritter der ir hútet.> der knapp hort alles das die jungfrauwen von im gesprochen
hetten und bleib halten.< als helff mir gott>, sprach er,< ir hant wol gesprochen
und recht.> er kert wiedder umb und reit zu dem pavilune. da er vor die thúr
kam, er fand des großen ritters da nicht da er ee geseßen hett. er det die thur
off und fant des ritters roß nit noch der jungfrauwen darinn. er erkam sere,
und wundert yn wo sie hien weren. er reyt zuhant zu den zweyn jungfrauwen
da er sie gelaßen hett, und fand ir auch nit. er wart so zornig und so unfro
das er nehelich ußer synen synnen gefarn was. er kert wiedder umb und reit
zu dem ritter den er ob dem bruonnen gelaßen hett mit synen knappen. der
ritter fragt yn zuhant was er gethan hett.< ich han nicht getan>, sprach er,
< die jungfrauw ist mir entfarn, das mir sere leit ist.> er saget im alles das im
geschehen was.< ich geruoge werlich númmer me ee dann ich die jungfrauw gesich>,
sprach er. er saß wiedder off syn roß und gab eim synem knecht syn
schwert und synen helm hinweg zu furn.< was wolt ir thun, herre>, sprach der
ritter,< wolt ir die jungfrauwen faren suchen?>< ja ich>, sprach der knapp,< ich
soll sie so lang suchen biß ich sie finde.>< wolt ir dann myner frauwen nicht
helffen?>< ja ich>, sprach er,< ich sol zu ir komen ee man fechten sol.>< was
wißent ir>, sprach der ritter,< wann man fechten sol?>< ich hort wol>, sprach
der knapp,< das ir zu mym herren dem konig sprachent das der tag noch nit
bescheiden were wann man fechten solt. ir solt fur farn zu der frauwen und
solt sie grúßen von mynentwegen, und sagent ir das mich der konig artus zu ir
gesant hab und das ich schier komen sol!>< got gesegen uch dann>, sprach der
ritter,< ich fare hinweg, und wann ir die jungfrauwen gesehen hant, so koment
wiedder zuhant zu noaus!>< das wil ich thun>, sprach er. der ritter reit synen
weg und der knapp den synen und syn knecht mit im. umb vesperzitt begegent
im ein ritter wol gewapent. der ritter fragt yn was er sucht und war er fúre.
< ich fare>, sprach der knappe,< da ich zu schaffen han.>< nu sagent mirs!> sprach
der ritter.< des wil ich nit thun>, sprach der knappe,< was hant ir da mit zu
schaffen?>< ich weiß wol was ir suchent>, sprach der ritter.< was such ich dann?>
sprach der knapp.< ir suchent die jungfrauwen>, sprach er,< der der groß ritter
hutet.>< ir sagent war>, sprach der knappe,< wer seyt das uch?>< ich weiß es
wol>, sprach er.< nu weiß ich wol wer es uch seyt>, sprach er,< es saget uch ein
ritter, schied yczunt von mir und reit zur frauwen von noaus.>< wer mirs sagete?>
sprach er,< ich han so vil gethan das ich es weiß, ich kunde uch dar wol
geleiten, wolt ichs thun.>< leytet mich dar!> sprach der knapp.< des enmag
ich daling nit gethun>, sprach der ritter,< wann wir by tag nicht dar mogen kommen.
ich wil uch noch hint ein schoner laßen sehen, wolt ir mit mir farn, und wißent
furwar das ir nye dheyn so schön gesahent; wir sint gar schier dar geritten,
es ist off dem rechten weg zu der jungfrauwen wert die ir suchent.>< das ist
mir lieb>, sprach der knapp,< so furt mich dar!>< ich wil uch dar furen>, sprach
der ritter,< als ich uch sagen wil.>< sagent an!> sprach er.< die jungfrauw ist
gefangen in eim lack, der ist groß; dainnemitten stet ein schön graß, dainne
ist die jungfrauw under einem schonen sicomore, da lit sie alle tag einig off
einer koltere. gegen abend komen zwen ritter und furent die jungfrauwe mit
yne, und des morgens frú bringent sie die jungfrauw mit yn wiedder gefuret
in den lack. funde man dheyne zwen ritter die fechten wolten wiedder
die zwene, so das sie uberwuonden möchten werden, so were die jungfrauw erlößt.
ich wer der eyner der sie bestunde; woltent ir der ander syn?> sprach der
ritter.< ja ich fast gern>, sprach der knappe,< off solch rede das ir mich morn
frú leytent da ich den großen ritter finde mit der jungfrauwen von dem pavilune.>
< das wil ich thun>, sprach der ritter,< durch das die jungfrauw die in dem
lack ist myn sy, ob wir sie gewinnen.>< das ist mir lieb>, sprach der knappe.
sie ritten beid zu dem lack wert. da sie dar kamen, da begunde die nacht anzugene,
und die zwen ritter kamen die die jungfrauwen hinweg wolten furen.
< seht hie wo die zwen ritter komen!> sprach des knappen geselle.< nement uwern
schilt und uwer glene und seczet uwern helm off uwer heubt und gurtet uwer
schwert!> der knapp was der juost bereit und vergaß des schiltes, den helm saczt
im ein sin knecht oft syn heubt. er begreiff syn glene und nam das roß mit den
sporn und rant gegen den zweyn rittern, die beide kamen gerant was sie úmmer
mochten mit zweyn starcken roßen. der knappe und der ein ritter stachen zuhauff,
und der ritter stach den knappen gegen der lincken schultern durch den
halßberg, das das glenysen mit ein in die schultern ging. der knapp was so
gierig und stach yn das er uß dem sattel flog off jhen erden; und mit dem falle
das er viel brach des knappen glene, und die andern zwen ritter hett der ein
den andern darnyder gestochen. der knapp stunt von sym roß, und der ritter
der yn dar bracht hett sah das er wedder schwert noch glen het. der knapp
ging zu sym gesellen und bat yn syns schwertes zu lihenn.< myn knappen sint
zu ferre von mir>, sprach er,< die myn schwert hant.>< gern>, sprach der ritter
und gab ims. da der knapp das swert gewann:< nu stent off hoher>, sprach
er zu sym gesellen,< und laßt mir sie beide!> das hort der ritter der den knappen
in die ahseln gestochen hett, und lachte.< seht hie, herre>, sprach er,< ich wil
uch myn swert geben darzu, bedorffent irs, ir gefechtent daling wiedder mich.>
< so werdent ir mir die jungfrauw geben>, sprach der knapp.< wir geben sie uch
gern>, sprachen sie beide,< und wir wollen das ir verstent warumb wir uch die
jungfrauwen geben ungestritten. wir sehen wol das ir ein hohes hercz hant
und mögent noch wol zu hohen dingen komen. ir sint so sere wunt das ir villicht
dot blibent, ob ir me geqwetschet wurdent.>< in truwen>, sprach der knap,
< ich enruoch warumb irs laßt, das echt ich die jungfrauw habe. nu gent mir sie
zuhant, ich wil sie haben!>< wir wollens gern thun>, sprachen sie. der ein nam
einen schlußel und warff yn der jungfrauwen in das graß.< jungfrauw>, sprach er,
< entschließent das schiff und fart herre zu dißem ritter, er hatt uch gewunnen!>
die jungfrauw entschloß das schiff, das mit eyner ketten beschloßen was
umb einen baum, und kam uß; die zwen ritter furen hinweg da sie zu schaffen
hetten. zuhant kamen aldar vier knappen und brachten einen seumere, daruff
lag ein pavilune, das saczten sie dar by yn off einen busch und beschlugens da.
sie bereyten gnug zu eßen; sie waren des ritters knecht der den knappen dahien
geleytet hett. da die spise bereyt was, sie gingen eßen. da man geßen
hett, die jungfrauw rieff eynen knappen zu ir und hieß yne drú bette machen.
der knapp der sie gewuonnen hett sah an sie und fragett was die drú bett solten.
< ir solt uff eim bett slafen>, sprach sie,< und der ritter off dem andern und ich
off dem dritten.>< ich sol by uch schlaffen, jungfrauw?> sprach er.< ir ensolt>,
sprach sie.< ich soll, jungfrauw>, sprach der knappe.< das ist mir lieb>, sprach
die jungfrauw,< ob ir wolt.>< jungfrauw>, sprach er,< so wil ichs nicht.> sie gingen
schlaffen; des morgens stunden sie fruo off, und der knapp sprach zu dem ritter
das er yn leyte dar da er im gelobet hett hienzuleyten.< das wil ich thun>,
sprach der ritter,< uff das ir mir die jungfrauwen gebet, ob ir sie gewinnent.>
< das wil ich thun>, sprach der knappe. sie saßen beid off ir roß und ritten hinweg
und die jungfrau mit yn. sie ritten so lang das sie kamen zu dem steyn
da der brunne under sprangk.< seht wo das pavilun stet>, sprach der ritter zu
dem knappen,< wann ir mußent ein dingk thun, das uch diße jungfrauw bittet
und ich selbs.>< was ist das?> sprach der knapp.< wir bitten uch>, sprach er,
< das ir uwer schwert umb gurtent und uwern schilt umb uwern hals nement, diße
jungfrauwe hatt uwerm knecht ein gut glen gegeben, die solt ir nemen.>< den
schilt und die glen>, sprach der knapp,< wil ich gern nemen, das schwert gethar
ich nit mit recht umb gurten, ich hab zu allererst ander gebott da von.>< nu
duldet doch das es vor uch hange an uwerm sattelbogen, und wert uch da mit,
ob es uch not geschicht, ir hant wiedder einen freischlichen man zu stryten!> so
vil batt yn die jungfrauw das ers dett. sie namen sin schwert und machtens
fornan an synen sattelbogen. er nam synen schilt und syn glene und reyt fur
das pavilune und fant den großen ritter also als ern des fordern tags funden
hett.< ich wil>, sprach er zu dem großen ritter,< das ir mir leistet das ir mir
gelobet mit uwer truwe, das ich die jungfrauw solt sehen.>< ir gesehent sie
nymer>, sprach der groß ritter,< on strytt.>
< muß ich darumb stryten, das ist mir leyt>, sprach der knappe,< wann ee
ich sie nicht ensehe ee wil ich darumb stryten. wapent uch bald, ich han anderswa
viel zu schaffen!> der groß ritter stunt off und lacht sere, umb das der knapp
sprach das er sich wapent. er sprach fast freischlich das er sich nymer durch
synen willen gewapen wolt. er sprang uff ein starck roß, das by im stunt, und
nam einen schilt umb synen hals und ein glen an syn hant. sie kerten sich beide
zu der jöst und kamen zuhauff gerant was sie úmmer mochten. sie stachen
úreischlich off jhen schild, und der groß ritter stach syn glen das sie zurstuob.
der knapp stach off jhenen schilt mit so großer krafft das er gancz zuspilt, und
die glene ging dardurch also das er im ein ripp enzwey stach an der lincken
syten. er stach yn so sere das er im den hindern sattelbogen abstach, und der
groß ritter vil ußerm sattel uff des roß kruppe. mit dem fall den er dete brach
des knappen glene, und der ritter was sere geqwetschet und viel in onmacht.
der knapp wonde das er tot were. da der ritter bekam, er hub sich off und
bleyb siczende.< nu muß ich die jungfrauw han>, sprach der knappe.< nement
sie, herre>, sprach der groß ritter,< die stund múß unselig syn das ich sie ye gesach,
ich sol syn werlich sterben!>< nu mußent ir mir sichern mit uwern truwen>,
sprach der knapp,< das ir nymer me gejustiert wiedder keynen ritter, ir sint dann
gewapent.>< das thun ich gern>, sprach der groß ritter.
da kam der ritter der den knappen dar hett bracht, und die jungfrauw
mit im die er da gewuonnen hett im lack, und wundert sie des sere das
er den großen ritter darnyder gestochen hett. der knapp ging in das pavilune
und nam die jungfrauwen mit der hant und gab sie dem ritter der yn dar hett
bracht.< seht hin, herre>, sprach er,< nu hant ir zwo!>< myn ensint sie nicht>,
sprach der ritter,< sie sint uwer, ir hant sie gewuonnen; sie sint fast schön und
kument uch recht.>< myn enwerdent sie nymer>, sprach er,< ich han sie uch gelobet,
und ir solt sie han.>< herre>, sprach der ritter,< ob ir der jungfrauwen keyne
wolt, so sagent mir was ich da mit thun soll, ich wil uwern willen da mit thuon.>
< wolt ir dann?> sprach der knapp.< ja ich werlich>, sprach der ritter.< so wil
ich das ir sie furet zu des konig artus hoff myns herren und gebent sie myner
frauwen der koniginne; und sprechent das irs der knapp syner ersten gewinnung
hab gesant der fur die frauwen von noaus fuor vechten; und sagent ir das sie
mir ein schwert sende und mach mich ritter, uff das ich úmmer ir ritter wil wesen
als lang als ich lebe; und sagent ir das myn herre der konig vergeße und das
er mir myn schwert nit umbguorte da er mich ritter macht und manigen andern!>
da der ritter hort das er núwelich ritter was worden, da wuondert yn noch me das
er so große ritterschafft gethan hett, und fraget yn wo ern finden solt als er
wiedder keme.< koment recht zu noaus!> sprach der knappe. der ritter nam
die jungfrauwen mit im und fuore zu hofe syn botschafft thun. er sagt der konigin
das wunder das er gesehen hett von dem knappen. und die koniginn
was des ser fro und sant im ein guot schwert und ein schönes. der ritter der
nam urlob und fuor so er allerbaldest mocht zu noaus. da er by die statt kam,
da fand er den knappen, der noch nit zu noaus komen was, wann er viel umbgeritten
hett. er gab im das schwert und sprach das im die koniginn embot
das ers umbgúrt von yrentwegen. er nam das schwert und gurt es zuhant
umb.< gott siß gelobet>, sprach er,< nu bin ich ritter!> er nam das schwert das
forn an sym sattel hing und gab es dem ritter.< got lone myner frauwen>,
sprach er,< das sie mich ritter hatt gemacht; nu bin ich ritter zu recht!> darumb
han wir yn bißherre knapp geheißen, wann er nye keyn schwert umbgegurt
sitherre das er ritter wart. nuo mußen wir yn sus fúrter ein wil heißen den
ritter mit den wißen wapen.
der ritter den die frauw von noaus gesant hett zu dem konig artus nach
hilff was yczunt wol dry tag komen und hett der frauwen den nuwen ritter gepriset,
das sie kum erbeit das sie yn gesehe. da der nuow ritter und syn geselle
by noaus kamen, der ritter der im das schwert bracht von der konginne reit
fúr und sagt es der frauwen das der ritter keme der fur sie fechten solt. die
frauw saß off ir pfert und reyt gegen im mit großer gesellschafft von rittern und
von knappen. sie enpfing yn ersameclichen und alle die mit ir waren, und waren
sin fast fro. die frauw was ein die schönst frauw von der welt; daroff enachtet
er nit viel, er ließ keyn schönheit in sin hercz geen. er sprach:< frauw, myn
herre der konig hatt mich herre gesant, umb das ich fur uch fechten sol: ich bin
darzu bereit, wolt ir yczunt, wolt ir morn oder wann ir wolt.>< herre>, sprach
sie,< myn herre der konig muß selig syn, und irselb mußent mir wilkuom syn, ich
nym uch gern zu großem dancke!> sie besah yn allenthalben und sah das syn
halsberg gerißen was geyn syner achseln, da yn der ritter gewunt hett da er
die jungfrauwen gewan in dem lack. die wuond was sere geergert, wann er daroff
nit enacht.< herre>, sprach die jungfrauwe,< ir sint gewunt.>< frau>, sprach er,
< ich han dheyn wunden darumb ich úmmer uwern dinst wol laßen und uwern
fruommen, wolt ir zuhant, wolt ir morne.> die frauw dete yn entwapen und fant
die wunden groß und tieff.< in truwen>, sprach sie,< ir mögent nicht fechten,
ir sint dann zu erst genesen; ich soll wol frist gewinnen biß das ir genesen sint.>
< frauw>, sprach er,< ich han anderswo me zu schaffen, ir múßent uch lengenern
durch mynen willen und durch den uwern.>< ich wil nicht das ir fur mich icht
vechtent, ir sint dann zum ersten genesen.> sie sant nach arczaten und det yn
vierczehen nacht in ir kamern ligen, biß er wol genesen waß. innwendig den
vierczehen nachten waren die mere fur den konig komen das der knapp noch nit
gefochten hette. key der truchses ging zu dem konig und sprach:< herre, ir
möchtent wol wißen das ein so jung man so groß sach númmer getorst zu understan>,
sprach er;< wolt ir wol thun>, sprach er,< so sendent mich dar! man sol
zu recht guot lúte senden da man hohe sach wil enden.>< es ist mir lieb>, sprach
der konig,< das ir dar fart.> myn herre key reyt geyn noaus wert. da er da
by kam, er sant ein knecht vor zu der frauwen und enbot ir das er keme. sie
sante ir lút uß gegen im und dethe yn mit großen eren enpfahen. der nuwe
ritter was da und was wol genesen.< frauw>, sprach herre key,< myn herre hatt
mich herre gesant zu uch das ich fur uch sol fechten. ir solt nit zurnen das ich
so lang was, myn herre hett mich vil ee herre gesant, wann das ers ließ durch
eins nuwen ritters willen, der yn bat das ern herre ließ farn. nu vernam myn
herre das der kampff noch ungefochten was, und sant mich herre das ich yn
solt fechten.>< herre>, sprach die frauw,< got muß mym herren dem konig lonen
und dem nuwen ritter den er herre sante, und auch uch selben, das ir herre
kament. das der kampff noch ungefochten ist, das ist des ritters schult nit, er
hett gern gefochten des ersten tages und des andern, hett ichs im gestatt. er
was ser wuont; nuo ist er genesen und sol vehten wann ich wil.>< frauw>, sprach
herre key,< das mag nit syn, dwil das ich komen bin. so mag nymand anders
fehten dann ich, anders were es myn ere nit noch myns herren des konigs.> diß
was der frauwen sere leyt, und wúst nit da mit zu thun. sie hett gern gesehen
das der nuow ritter gefochten hett, und wúst nit wie sie wiedder hern key gethun
solt, wann er wol mit dem konig was irme herren und er ir wol mocht
schaden und frumen wiedder den konig. nu trat der nuw ritter furbas und
sprach:< myn herre key>, saget er,< ir solt furware wißen das ich des ersten
tages gefochten hett, wers myner frauwen lieb gewest, und noch bin bereyt wann
sie gebutet. ich wil auch fur sie fechten und anders nymant.>< vil lieber frunt>,
sprach myn herre key,< des mag nit gesyn, dwil ich darumb herre bin komen.>
< weiß got, so ist die frauw wol betrogen, ob der best von uns zweyn fúr sie nit
enfichtet.>< ir hant gar war gesprochen>, sprach myn herre key.< so laßent uns
zwen vehten under einander, und were den andern úberwinde der veht fur die
frauwen>, sprach der nuow ritter,< also ist die frauw onbetrogen.>< das wil
ich gern thun>, sprach her key.< das geschicht númmer>, sprach die frauw,< ob
got wil, ich wil es also machen das es myn herre der konig ere sol haben und
das ir beide uwer ere behaltent; ich mag thun vehten wedder ein oder zwen
oder wie manigen ritter ich wil. nu wil ich dem konig von northumberlande
enbieten das ich zwen ritter wil thun vehten.> alsus machte sie fried zwuschen
dem nuwen ritter und mym herren key. des morgens frú kam der konig von
northumberland und syn geselschafft by ein sytt an der frauwen burgk in einen
schonen plan, da der stryt solt wesen. anderthalb kam die frauw mit yren
luten und mit yren zweyn rittern. der konig deth den zweyn rittern sagen
warumb der kampff genomen were von ende biß zu ende. zuhant da diß gethan
was, der konig hielt off hoher und sin lút; also dethe die frauwe und die
yren. die vier ritter die vechten solten rytten ußenwert, und meniglich koß
den synen. myn herre key und syn ritter stachen zuhauff, so das die roß off
yrn hehßen gesaßen und ir glen beid brachen. sie raufften die schwert und
gingen jhen schilt hauwen und jhen helm. der núw ritter und syn geselle stachen
zuhauff, so das er von northumberlande stach den nuwen ritter, das im der
schilt an den backen schlug und die glen vor inzwey brach; und der nuw ritter
stach yn durch den schilt und negelt im den arm und den schilt zuhauff und
die syten, so das die glen stieß an den sattelbogen hinden so sere das er brach.
und der ritter fur dem roß uber die goffen uff jhen erden, und mit dem vall brach
syn glene. der ritter lag nit lang off der erden, er sprang off und raufft syn schwert.
der nuw ritter sprach zu mym herren key:< myn herre key>, sprach er,< fart
herr und bestet mir dißen ritter und laßt mir den!> key antwurt im ein wort
nit, er facht aber hart sere mit sym ritter. der nuw ritter stunt nyder von sym
roß und ging zu sym ritter, er warff den schilt off das heubt und das schwert
in die hant. also det der ander. sie húwen schilt und helm und schlugen große
schleg uff jhen schultern und off jhen arm. diß wert lang wile, so das der ritter
von northumberlande nicht me gedulden mocht, und gewann im der nuow ritter
das felt an ye me und me. er muost entwichen und dackte sich so er langest
mocht mit sym schilt. das halff yn nit viel, wann yn der ander mit slegen endrenget.
der konig sah wol das syn ritter geuneret was. myn herre key und
sin ritter hett einer dem andern syn roß zu dot gestochen und waren zu fuß beydesampt.
< herre key>, sprach der nuw ritter,< wolt ir nuo herre komen, ir detet
wol, ir seht wol wieß hie steet. nu laßent mir den, ich rat es uch, ich han anders
zu schaffen dann hie allen dißen tag zu ligen!> herre key schampt sich sere und
sprach:< gut herre, habt uch den uwern und laßent mir den mynen, ich sols wol
zu ende komen!> der nuow ritter lief wiedder zu sym ritter und bestunt yn mit
großer krafft. der ander hett sich gern gewert, hett ers macht gehabt; syn were halff
wenig. da er sah das der ritter nicht me enmocht, er ließ yn ruowgen, umb das er
hern key keyn laster wolt thun, anders hett er lang imselbs einen frieden gemacht.
myn herre key und syn ritter vahten so lang biß doch herre key synen
ritter gemeystert. der konig ir herre sah wol das sie beide uberwunden waren,
und enbot der frauwen das sie eynen fried machte zwuschen den vier rittern.
er wolt hinweg ryten mit syner gesellschafft und wolt ir alles das ledig laßen
und lere des er michel bezugunge off sie hett gehabt und darumb er sie besprochen
hett. diß schwur er off den heiligen zu behalten und gab ir so gut búrgen
das sieß wol sicher was. die frau kam zu den rittern die fur sie fahten und saget
yn das sie fried mechten, sie hett alle irn willen erworben und hett des gut burgen
das sieß wol sicher were. sie reyt zwúschen sie und schied sie von einander.
der konig und sin gesellschafft ritten zu lande wert, und die frauw bleib in irm
lande mit gnaden. des andern tages reyt myn herre key hinweg zu dem konig
synem herren und sagt im alles wie da mit gefarn was. er gnadet dem konig
sere von der frauwen wegen von noaus. der wiß ritter bleib mit der frauwen
von noaus biß an den montag sere wiedder sym willen, wann yn ließ die frauw
nyrgent farn. des montags frú reyt er hinweg; und die frau reyt mit im verre
mit großer gesellschafft von rittern und bot im sich selber und ir lant und ir
lút wann er wolt zu sym dienst, wann er gebút. da yn ducht das er die frauw
ferre gnug hett laßen ryten, da hieß er sie wiedder keren yrs undanckes und ir
gesellschafft. da sie alle von im geschieden waren, nochda enwolt der ritter
nicht von im scheiden der im das schwert hett bracht von der koniginn; er hett
yn lieb und briste yn sere in synem herczen.< herre>, sprach er,< ich bin bereit
uch zu dienen, wann irs gebietent, und bit uch durch gott das ir mir vergebent
alles das ich wiedder uch gethan han an keynen dingen.>< warumb bittet ir
mich?> sprach der wiß ritter.< das thun ich, herre>, sprach er,< umb das ich
uch fuorte zu fechten wiedder zwen ritter umb die jungfrauwen die in dem lack
was. ich det es werlich umb uwer ere und umb uwer priß zu höhen. ich wil uch
bescheiden wie das was: myn frauw von noaus dacht das sie den ritter wolt
versuchen den ir der konig sente, was mannes er were, ee dann sie yn wolt laßen
vehten umb ir ere und umb ir guot. sie sant mich in den lack und die zwen ritter
die wiedder uch stachen, und die jungfrauw umb die wir jostierten, das wir uch
versuchen solten was mannes ir wert. da ich uch myn schwert gab und irs mir
hieschent da ir wiedder sie vehten woltent, da getorsten sie nit me darzu thun
und wolten uch ir swert darzu gegeben han, umb das sie wonden das ir serer
gewunt werent dann ir warent.>< wer was dann der groß ritter?> sprach er.
< herre>, sprach er,< es ist ein ritter der byderbe und stolcz ist und kúne und sere
starck; er ist genant andragais. er enbot myner frauwen das er fur sie vehten
wolt, uff das er ir fruntschafft und ir minne möcht haben. sie sprach zu im, ob
er beßer ritter were dann des koniges ritter den er ir sente, sie wolte im gern
ir minne geben und ir fruntschafft, uff das er fur sie vehte. im were myner frauwen
minne und ir frúntschafft lieber dann alle diese welt, darumb wolt er sich
nit wapen da er solt jostiern. hett er uch uberwunden, so múst er fur myn
frauw gefochten han. nu han ich uch gesaget warumb uch diße lage wurden
geleit. nu vergebent mirs durch gott das ich darmit han mißsethan!>
< werlich>, sprach er,< heran kan ich kein missetat geprúfen. was aber
dheyn missetat daran, die vergib ich uch vil gerne.>< herre>, sprach er,< das vergelt
uch got! ich wil ummer mer uwer ritter syn und zu uwerm dinst bereit syn
wo ich bin.>< große gnad>, sprach er. der ein bevalh den andern gott, und schieden
sich. der wiß ritter reyt syn straß mit synen knappen und gedacht das er wolt
ryten so er behendiclichst möcht, das yn nymant solt erkennen als der prise
und ere bejagen solt. er reit allen den tag das im keyn abenture nie beschach,
da von wir icht sprechen wollen. des selben nachtes lag er in eim hofe in eim
wald da geistlich lút inne waren, die sin wol pflagen und daten im groß ere.
des morgens frú bereit er sich hinweg zu ryten und bevalh synen knappen das
sie einen monat alda syn solten beiten, biß sie ynselbs sehen und yn hörten
sprechen. der hoff was wol von noaus drißig engelischer milen ferre. der ritter
reyt hinweg und bevalh die synen allesampt gott. in dem hofe da er inne gelegen
hett was ein grap, das was geheißen leucan. der leucan, der darinn
lag, was josephs nefe von arimathien, von dem das hohe geschlecht kam in
großen britanien. alles das lant wart sitther by im erlúchtet, wann sie das
graal trugen, und gewuonnen das lant von den ungleubigen luten, die an gott
nicht wolten gleuben. der wiß rytter reyt einwenig furbas ein lang wile und reyt
darnach in eyner kurczen wil affterwert, als uns die abentúr wißt, und reyt als
lang biß er uß dem lande von noaus kame. eins tags geschach ein abentúr das
er reit biß mittag, und yn durst sere. er sah einen rivier und reit darwert. da
er dar kam, er stunt nyder und tranck. da er getruncken hett, er saß nyder
und begund sere zu gedencken lange. da er ein guot wil also gesaß, da kam ein
gewapent ritter anderthalben ritende off das waßer. er slug in den fuort und reit
so bald uber das er das waßer det springen uff den wißen ritter da er saß, und
macht yn naß. der wiß ritter hub das heubt off und sprach:< herre ritter, ir
hant mich naß gemacht und hant mir darzu myn gedencken benomen!>< ich
acht wenig off uch oder off uwer gedencken!> sprach der ander. der wiß ritter
saß uff syn roß und wolt versuchen ob ers darzu mocht bringen das er off yn
achten wurde. er reit in den fuort und wolt uber ryten. der ritter der anderthalben
hielt der sprach das er nicht uber enkeme.< warumb?> sprach der wiß
ritter.< darumb>, sprach er,< das mir myn frau die koniginne dißen furt bevolhen
hatt, das ich nymand daruber laß ryten.>< welhe koniginne meynent
ir?> sprach der wiß ritter.< ich meyn des konig artus wip>, sprach der ander.
da das der wiß ritter hort, er reyt das waßer off, und der ander reit nach im
und ergreiff yn mit dem zaum:< halt schon>, sprach er,< ir múßet das roß hie
laßen!>< warumb?> sprach der wiß ritter.< darumb>, sprach der ander,< das ir
in dißer furt so ferre sint geritten das uwerm roß die fuß naß sint worden.> er
det zuhant die fúß uß dem stegereiff und wolt im das roß geben.< wer gebútet
mirs? off uwer truwe, gebútet mirs myn frauw die koniginne?>< das ist anders
keyn gebott an dann mynselbes.>< uwer gebott?> sprach der wiß ritter.< so mir
alle heiligen, so wirt es uch dalang!> und der ritter hielt yn fast mit dem zaum.
< thút uwer hant von mym zaum!> sprach der wiß ritter.< des wil ich nicht thun>,
sprach der ander. er ergreiff das schwert und raufftes wol halber uß, und der
ritter det syn hant ab und sprach, es solt im nit wol ergan das ers so ferre geraufft
hett. sie ritten off hoher von einander, und yglicher kerte syn glen gein
dem andern, und kamen gein einander gerant. der ritter der des furtes huot stach
syn glene, das sie gar zurstuob, und der wiß ritter stach yn wiedder, er yn
mit der glen ußer dem sattel fuort und warff yn nyder off die erde. er nam das
roß und bracht es dem ritter wiedder, der off der erden lag:< seht hien uwer
roß wiedder, und ich han uch vil recht gethan darmit das ich uch darnyder
stach, ich must mich wiedder uch wern, ich wolt oder enwolt.>
dem ritter was sere unwert das yn ein man darnyder gestochen hett des er
nicht enkante. er saß wiedder off sin roß und sprach:< herre ritter, sagent mir
wer ir sint!>< ich wils uch nit sagen>, sprach er und reyt aber das waßer off.
und der ander reyt aber nach im.< nu sol ich wißen>, sprach er,< wer ir synt,
ee dann ir von mir scheident!>< werlich>, sprach der wiß ritter,< das geschicht
daling.>< so mußent ir mit mir fechten!> sprach er.< mit uch>, sprach er,< wil ich
dalang gefechten, ir hant zu gut geleit. ir mögent also wedder ere noch priß
began das ir die ritter muwen wolt und wolt yn laster thun off uwer frauwen
geleit der koniginne.>< diß enhan ich nit von myner frauwen wegen gethan, ich
bin auch mit ir nit; darumb mußent ir mit mir fechten oder ir mußent mir uwern
namen sagen!>< nu gebent mir uwer trúw das ir by myner frauwen der koniginn
nit ensint, ich wil das ein thun von den zweyn!>< seht hien>, sprach er,
< myn trúw das ich mit ir nit bin!>< so mugen wir vechten>, sprach der wiß ritter,
< wann ir wolt, wann mynes namen mögent ir nicht wißen, noch wannen ich
bin.>< das ist mir guot gnug>, sprach der ander. sie raufften beide die schwert
und ritten zusamen. der ein was byderbe und wert sich manlich. er was genant
alibons des vavasors suon von der konigin furte. mich hieß man den furt
umb das yn die konigin zu dem ersten fant; das geschach in den ersten zweyn
jarn da sie der konig artus genomen hett. zu denselben zyten urlaget der konig
artus wiedder sieben konig und schumpffierte sie also das yglicher floh da er
sich truwet behalten. da fur der konig und sin gesellschafft und logierte off
demselben waßer da von wir gesprochen haben, das hieß die huomber. da geschach
dem konig die schönste abentúr die im ye geschah und mym herren
gawan und dem konig friene und dem konig lot, der sin bruder was, und mym
herren ywan, der nochda juong was und von cleynem priß, und herrn key, der
des tages groß dath dethe, darumb er großen priß gewann, und wart darumb
truchses geheißen ee dann ers were. es geschah das der konig und alle sin geselschafft
uff der humbern gelogiert warn. die sieben konig, die wiedder yn waren
und yn urlageten, hetten sich gesamelt eins morgens frú und kamen den konig
artus suchen da er gelogiert was off der humbern. des wart der konig gewar
und sin gesellschafft und sahen die sieben konig komen gerant vor allen yren
lúten was sie mit sporn geriten mochten, wol als ferre als man zwiernat
geschießen mocht. der koniginne wart so angst das sie uber die huombre reyt
und fant den furt.< nu riten wir uber das waßer>, sprach der konig friens.< der
muß geuneret syn>, sprach key der truchses,< der dalang daruber gerytt, er hab
dann zu allererst jostiert, der man wiedder den synen, unser ist als viel als ir!>
< ir ist doch sieben und unser ist nicht dan sehs>, sprach der konig friens.< was
dann?> sprach key,< ich wil ir allein zwen zu tot slagen.> das geschah auch; er
schlug zwen konig allein zu dot, und yglicher schlug den synen dot. das was
die herlichste abenture die dem konig artus ie geschah, diß was die abenture
von dem fuort. nu wollen wir furwert sagen von den zweyn rittern da wirs gelaßen
haben: der wiß ritter und der ander hetten so sere gestritten und so lang
das ietwedder den andern sere geqwetschet hett und gewunt. zu letst kunt
alibons nit lenger gesteen und sprach, er wolt nit lenger vehten.< also erfart
irs hie nicht>, sprach der ander.< warumb?> sprach alibons,< wir fechten doch nit
umb dhein gut oder umb dheynerhand clage.> da sprach der wiß ritter:< warumb
wir fechten?>< aber>, sprach alibons,< warumb wir fehten, das geben ich uch.>< wir
vehten darumb das ir mir laster hant gethan und hant mich naß gemacht.>< das
wil ich uch beßern als irselb wollent>, sprach alibons.< so wil ich uch vergeben
was ir mir gethan hant>, sprach der wiß ritter.< das vergelt uch got!> sprach der ander.
< nu bitt ich uch das ir mir uwern namen sagent.>< des wil ich aber nicht thun.>
< so bitt ich uch>, sprach alibons,< das ir uch darzu nicht enzurnent ob ich dar fare
da man mir uwern namen saget.>< farent war ir wolt!> sprach der wiß ritter.
sie schieden sich, und menglich reit da er zu schaffen hett. alibons reit so
er allerbaldest mocht zu des konig artus hof, da er wol bekant was. er ging
zu der koniginne und sprach zu ir:< frau>, sprach er,< ich bin eynen ferren weg
herkuomen, umb das ich uch fragen wolt umb einen ritter mit wißen wapen und
mit eim wißen roß.>< als helff uch gott>, sprach die koniginn,< warumb fraget
irs? nu saget mir war!>< ich danck uch sere, frauw>, sprach er,< und gnad uch
von sinentwegen.>< was ist das?> sprach sie. er saget ir alles we die rede was
gewesen zwuschen yn zweyn.< hett ich gewerlich geseyt>, sprach er,< das irs im
enboten hettent das er mir sin roß gegeben hett, er hett mirs gegeben. er fraget
michs und hett den fuoß uß dem stegereiff gethan, das sah ich mit mynen augen.
da ich im sagete das ichs wolt haben von mynselbs wegen und nit uwernthalben,
er stieß synen fuß wiedder in synen stegreiff.> und sprach:< also fúrte ichs hinweg
nicht.>< so mir myn lip>, sprach die konigin,< er hett effenlichen gethan, hett
er uch syn roß geben durch einer lugen willen, ich hieß uch auch nye den fuort
behuten.>< frau>, sprach er,< ich kans gelaßen nit und han uch gesaget beide,
myn ere und myn laster. es ist groß schand das ein ritter jost súchet an den
andern, der erger ist dann er sy. geschicht dann ein abentur das yn der böse
ritter nyder sticht von unglucke, so ist er zu recht wol geschant. das ist nochdann
manigem guten manne gescheen, das yn der böse ritter nyder stach, wann
der jostiert mit beßerm ritter und mit edlerm manne dann erselber ist. wies
im ergee, er begat me eren dann lasters, also duncket mich. ich stach wiedder
den ritter, und er stach mich darnyder. er ergreiff myn roß und gab mirs wiedder
mit dem zaum; des gnad ich uch von synentwegen. darnach fachten wir lang.>
< welch uwer úberwand den andern?> sprach die koniginn.< frau>, sprach er,
< als helff mir gott als ich uch die warheit wil sagen: nu sagent mir were er sy!>
< ich enweiß werlich wer er sy noch wie syn nam sy noch wannen er sy, wann
myn herre macht yn ritter an sant johans tag, das weiß ich wol, und hat sither
viel mit den wapen gethan an maniger stat, das myns herren ritter hant
gesehen und ander gut ritter. nu sagent mir durch got ob yrn gesunt ließent!>
< ja ich werlich, frauwe>, sprach er. so viel wart diße rede off und nyder getriben
das sie der konig befriesch, und alle die in dem hoff waren die waren des
sere fro das er gesunt was und wol fuor. - hie an dißer statt sprechen wir nit
me von der konigin noch von dem ritter, wann wir furter sprechen múßen wie
der ritter gefure mit den wißen wapen.
da der wiß ritter gescheiden was von dem ritter der des fuortes huot, er reyt
den ganczen tag das er keyn abentur fand. er lag des nachtes in dem wald
mit eim manne der des waldes huot, da er wol geherbergt was. des morgens frü
stunt er off und reit wol biß zu meßzytt, und begegent im ein jungfrauw off
eim zeltenden pferde ritende; sie weind sere und macht großen jamer.< hey
jungfrauw>, sprach er,< was ist uch?>< ich bin unfröwer>, sprach sie,< dann ich ye
wart.>< warumb ist das?> sprach er.< man hat mir mynen amis erslagen in einer
burg, stet hie fur uch>, sprach sie;< er was ein der schönst ritter von der welt.>
< warumb hant sie das gethan?> sprach er.< herre>, sprach sie,< umb die bösen
recht die da sint und umb ir bösen gewonheit die sie haltent, das ir sel und ir
lip unselig muß syn die die bösen sitten da gemacht hant. dar enkömet dhein
fremde ritter, er muß sterben.>< mag yemant darinn komen der nit ensterbe
dinne?>< ja wol>, sprach sie,< der die abentur zu ende mag bringen die da ist.
der ist aber geborn nit der das gethun múge>, sprach sie.< jungfrauw>, sprach
er,< sagent mir was abentur da sy, ob irs wißent!>< wol>, sprach sie,< ich wise
uch dar; ritent den weg, ich wil uch nuo nit me sagen>, sprach die jungfrauwe.
er nam das roß mit den sporn und reyt darwert was er úmmer mocht, das
er die burg sah; er reyt furwert so lang biß er darfur kam. er besah jhene
burg, und ducht yn wie er nye keyn so schöne hett gesehen noch so hochferticlich
gelegen off einem roch, das was hoch und breit und groß und schön, so das man
die burg mit eim armbrust nicht beschießen mocht innerthalb der mure. bynyden
an dem fuoß einhalb floß die humbre, anderthalb floß ein bach, die was wyt und
breit, und floßen me dann vierczig bruonnen darinn, als nah als man mit einem
bogen uberschießen mocht.
der wiß ritter reyt den berg off biß das er fur die burg kam. die port was
beschloßsen fast; sie stunt keyn zitt unbesloßsen. die burg was geheißen die
dolorose garde, darumb das kein ritter dar enkame, er stúrbe zuhant oder er
múst zuhant gefangen werden, wann er uberwunden wart. diß geschah allen
den die dar kamen, wann nymant mit den wapen halb als viel mocht gethun
als im da geburt zu thun. umb die burg gingen zwo muren, und yglich
mure hett ir porte. zu yglicher porten musten fechten der fremden ritter einer
allein wiedder zehen ander ritter; und hörent wie er fechten muost: als schier
als ein ritter von den zehenen so viel gefochten het das yn ducht das er múd
were und nicht me mocht fechten, so sante man dem fremden ritter einen frischen
zu. also must er wiedder die ritter alle vehten. alsus enkunde sie ein ritter
nicht gemeistern: als ein man einen andern man múd gemacht hatt oder zwen
oder dry oder vier, so mag der funfft man licht mannes syn der yn erschlecht,
oder der sehßt, ich laß zehen ritter syn. darumb wurden sie all erschlagen oder
gefangen die dar kamen, er were dann so gut ritter das er mit gluck einen nach
dem andern zu tode schlug gar zuhant.
uff der andern muren, da die burg inn stunt, off der porten stunt ein kúpfferin
ritter, der was groß und qweck und lang. er was wol gewapent mit allerhande
ritters wapen, er hielt ein helinbarten mit beiden handen. er was mit zaubery
also off geriecht, das er stan solt biß der kem der die burg gewinnen solt. als
lang als er offrecht stund, so hetten sie vor keynen man angst, wann als schier
als der in die burg keme der sie gewinnen solt und den kúpfferen ritter gesehe,
so solt der kúpfferen ritter nyder fallen und in die erden sincken, so das yn nymer
me man gesehe. und alle die zeubery die in der burg were solt alles offenbare
werden und endecket, so das es allemenglich solt erkennen und bloß sehen alles
das zaubers das darinn was. wann der ritter der die burgk solt gewinnen muost
vierczig tag darinn bliben, so das er kein wiß daruß nit enkeme. anders mocht
die zaubery nicht betalleclichen alles in der burg verschmelczt werden.
alsus waren die abenture von der burg. uff der humbren hie nyden was
ein meßlich statt an des roches fuß da die burg off stunt; die stat was genant
kanavire. da der ritter mit den wißen wapen die port beschloßsen fant, das
was im sere ungemach. innendes kompt ein schöne jungfrauw gegen im gende
und grußt yn, er gnadet ir.< jungfrauw>, sprach er,< kúnnent ir mir keyn warheit
gesagen da von wie es in der burg stee oder was thuonens darinn sy?> die
jungfrauw hett sich bewunden mit eim cleyde umb das heubt; hett er sie bloß
gesehen, er hett sie wol bekant. sie stunt by im und sagett im das thuon alles
von der burg und wie er fechten múß mit den zehen rittern.< thunt ir mynen
rat, ir enkoment darinn nit>, sprach sie.< jungfrauw>, sprach er,< ich muß úmmer
wißen was thuones darinn sy, oder man sol mich by die andern guten ritter legen
die in der burg dot beliben sint. dete ich des nicht, ich möcht villicht mere
schand gewinnen dann sie hant.> die jungfrauw ging von im, und es ging sere
zu dem abende als um vesperzytt. uber ein kurcze wil hort er ein man rúffen
ob im off der porten.< herre ritter>, sprach er,< was suchent ir?>< ich wer gern
darinn>, sprach der ritter.< das wirt uch werlich leyt>, sprach er,< wann ir herinn
koment.>< ich enweiß was mir leyt werde oder lieb, wann ich bitt uch durch gott
das ir mir diß ding furdernt, wann es ist yczunt nacht>, sprach der wiß ritter.
der wechter bließ zuhant ein horn. uber ein kurcze wil darnach kam ein
gewapent ritter heruß gande zu eim teil der großen porten, und bracht man im
ein schönes roß nach geleytet. er sprach zu dem wißen ritter das er nyderwert
fure.< wir han hie nicht wit gnung nach unserm willen zu vechten>, sprach er.
< das wil ich gern thun>, sprach der wiß ritter. sie ritten beid nyder und bereyten
sich zu jostieren. sie kamen beid zuhauff gerant mit starcken glenen und stachen
freischlich off jhen schilde. der ritter von der burg stach syn glene enzwey,
und der wiß ritter stach yn oben durch den schilt, und das ysen was scharpff
und schneyt sere. der ritter was starck und behende und kam mit großer krafft,
und der halßberg kunde dem ysen nit wiedderstan, es ging im beidenthalb
durch den lip; darzu fur er uß jhem sattel uff die erd und was dot. der wiß
ritter stunt von sym roß nyder und wond nicht das er dott were. er raufft das
schwert, und da er sah das er nit wiedder off stunt, er brach im den helm von
dem heubt. da er sah das er dot was, da wart er sere zornig. und jhener bließ
sin horn zuhant. da kam zuhant ein ander heruß gerant was er úmmer mocht,
und der wiß ritter saß off syn roß und zoch syn glene uß des toden ritters lib.
sie namen beide roß mit den sporn und ranten zuhauff was ir roß geleisten
mochten. der von der burg felte, und der ander felt nicht, er stach im den
schilt off dem lib enzwey. er traff yn recht und fuort yn uß dem sattel uber des
roß goffen, das er off jhen erde viel, und brach im der recht arm; er bleib in
amacht ligen. der ander stunt nyder und brach im den helm von dem heubte.
da er von der unmachte kame, der wiß ritter sprach, er solt im syn heubt abslagen,
oder er sichert im gefengniß. jhener bließ das horn zuhant, und ein
ritter kam den berg nyder gerant was das roß geleisten mocht. der wiß ritter
sah den jhenen kumen und fúrdert sich so meist er mocht mit dem ritter ob
dem er stunt. er hielt yn das er gefengniß must geloben und sichern. er sprang
zuhant off syn roß und ergreiff syn glene, er nam das roß mit den sporn und
rant gegen dem der da kam, er reit off yn mit zorn und mit großer crafft und
stach yn, das er off jhen erden fluog. jhener was starck und behende und sprang
zuhant wiedder uff und ergreiff das schwert mit der hant; der ander ging zu im,
und schlugen sich sere und lang. zu letst enmocht der von der burg nicht geherten
lenger und begund das felt zu rumen me und me. da er sah das er nit
me enmocht, er macht ein zeichen dem wechtere mit dem schwert das er bald
das horn bliese. der wechter bließ, und der ritter reit zuhant uß, der groß und
lang was und starck. darumb enließ der wiß ritter den synen nit, er schlug
off yn mit großem zorn und schlug yn sere. der ander dackt sich sere und so
er meist mocht, ander enwerte er sich nicht; und der ritter, der den berck nyder
kam, rieff das ern ließ, er wolt fur yn vechten.< in rechten truwen>, sprach der
wiß ritter,< ich enruch, wie viel uwer ist, das echt ich uch alle uberwinde und
uch meistere.>< ir enhant keyn recht me off yn zu schlagen, wann ich yn verstan
wil.>< wie mögent ir yn verstan>, sprach der wiß ritter,< da ich wol weiß
das ir auch uch selb nicht gehelffen mögent.> er ergreiff des ritters glene da
er mit gestritten het, und sprang off syn roß und reit mit aller syner macht off
jhenen der da kam. er stach yn von dem roß, das er in jhen bach viel, die von
dem brunnen kam gelauffen, und syn roß viel off iene; er kert wiedder
zu jheme den er gelaßen hett, den der ander wolt beschútten der in der bach
lag mit dem roß. er reyt yn so schwinde darnyder mit des roßes brust das er
darnyder viel; er reit mit sym roß off yn und trat yn allenthalben. er sah wo
jhener off stunt der in der bach lag, er reit wiedder zu im und schlug yn mit
dem schwert uff syn heubt mit so großer krafft das er anderwert darnyder viel,
und was so vertort das er nicht enwúst wie im gescheen was. er reit off yn mit
dem roß und trette yn sere und lang, so das er in amacht bleib ligen. er stunt
von sym roß und ging zu dem den er von erst getrettet hett; er dete im beid,
helm und kuofen, von dem heubt, und der ritter sichert im gefengniß. der wechter
bließ das horn, und der funfft ritter kam uß. da ern komen sah, er lieff bald zu
dem der in die bach gevallen was, und brach im den helm von dem heubt und
schlug yn mit flachem schwert uber das heubt und bracht yn darzu, ee dann
der funfft ritter kame, das er im sichern muost. da er sah das er ir vier uberwunden
hett, er achtet off die andern nicht viel die darnach mochten komen.
er ging wiedder zu sym roß und saß daroff, er reit was er ummer mocht gegen
dem fuonfften mit geraufftem schwert; glenen enhett er nicht. der ritter von
der burg kam gerant und stach syn glen enzwey off dem andern, und der wiß
ritter gab im einen so großen slag, da er by im hien ryten solt, das er im den helm
durchschluog ob dem lincken backen und die kuofe, so das im das schwert ob den
oren inn ging und ging also durch biß in den hals, und wart im der halß also kranck
das er kam den helm off gehielt, so nah was er im abgeslagen. und der ritter
kuonde sich enthalten nicht, er must von dem roß fallen, so was er vertort von dem
schlag, und das bluot fuor im zum mund uß und zu der nasen und zu den oren. er
bleib zuhant in amacht ligen, und die off der muren waren kunden kuom hernyder
gesehen. die von der stat waren alle off die mure gegangen und hettens alles gesehen.
sie sprachen allesampt das sie nye so stolczen ritter gesehen hetten noch so
guoten, der funff ritter mit synem einigem libe darzu hett bracht und sie dot nit geslagen
hett, das sie muosten in syn gefengniß kumen wann er wolt und war er wolt.
das ein teil von den porten wart wiedder zu beschloßen da die ritter alle
funff uß geritten waren von der burg. und die jungfrauw die vor der porten
von der abentur wiedder yn gesprochen hett die kam zu im off das felt.< herre
ritter>, sprach sie,< fart dann mit mir, ir hant dalang me gnug gestritten!>< jungfrauw>,
sprach er,< ich han noch me zu uberwinden.>< das ist war>, sprach sie,
< es enkúmpt aber dalang keyner me herfúr, die porte ist beschlossen; ir gewinnent
auch morn zytt gnug zu vechten.>< das ist mir leyt>, sprach er,< das
ir nit me enkument, das ich ir noch hint me schlúg; also vil hett ich morn deste
mynner zu thun. nu saget mir, liebe jungfrau>, sprach er,< ob sie mir hie mit
icht unrecht thún.>< nein sie nicht, werlich>, sprach sie,< dwil die nacht an geet,
so ensint sie nicht schuldig me zu fechten, wann morn fru hant ir den stritt aber
an der hant vil gewiß. ir hettent hint keynen man funden der wiedder uch
gefochten hett, wann das sie forchten das ir ungestritten hinweg fúrt, wann es
zu spete was. das ist uch beßer dann erger. ir sint nuo múd gnug>, sprach sie.
< were der tag lenger gewesen, ir wert es schier gewar worden.> er wart sere
zornig und schampt sich, das er wonde das sie etwas an im gesehen hett das
zu blödikeit trefe.< koment mit mir!> sprach sie.< war wolt ir das ich kum?>
sprach er.< ich wil uch wol herbergen>, sprach sie.< ir herren, fart dann mit
mir!> sprach er zu synen gefangenen. sie saßen off und riten mit im. die jungfrauwe
furt sie under die burg in die stat in ein schön herberg und in ein guote;
sie bedorfftens auch wol das ir herberge guot were. die jungfrauw nam yn mit
der hant und leyte yn in ein kamern, da er sich entwapenen solt. sie was allwege
bestoppet, das er sie nicht erkennen möcht. er sah in ir kamern dry schild
hangen, und was ob yglichem ein kleyt.< eya jungfrauw>, sprach er,< wes sint
diße dry schilde die hie hangen?>< herre>, sprach sie,< sie sint eynes ritters alle
dry.>< jungfrauw>, sprach er,< weres uch lieb, ich sehe sie gern bloß.> sie dethe
die schilt endecken; sie waren alle dry wiß ubersilbert, und ging úber den einen
ein barre in bellung von roten kelen, uber den andern schilt gingen zwo, uber
den dritten gingen dry. er saß lang und besah jhene schilt; und die jungfrauw
was in ein ander kamern gegangen und hett sich herlich gezieret und
schöne. sie kam herwiedder uß zu im, und in jhener kamern waren viel liechter.
< herre ritter, wie behagent uch die schilt?> sprach sie.< sere wol>, sprach er.
er sah sie ane und erkant sie da er ir antlicz bloß sah. er erkant sie und
sprang off und nam sie zwúschen syn arme und sprach:< ah myn liebe jungfrauw,
nuo sint mir wilkumme und gott vor allen jungfrauwen die nuo lebent!
durch got sagent mir wie myn guote frauwe thú und myn nefen beyde!>
sie nam yn mit der hant und furt yn einhalb abe.< herre>, sprach sie,< myn
jungfrauw von dem lack hat mich herre zu uch gesant, und morn solt ir uwern
namen wißen und uwers vatter namen und uwer mutter. diß muß geschehen
off jhener burg, die morn ee vesperzytt uwer sol syn, und ir solt herre daruff syn;
also hatt mir myn frau furwar gesagt. diße dry schilt die ir gesehen hant
sint uwer. ir solt auch furwar wißen das sie wúnderlich gnug sint, als ich uch
bescheiden wil: als schier als ir den ein schilt mit der einen barren umb uwern
halß thút, so solt ir zuhant eines ritters krafft gewinnen zu der sterck die ir
nuo hant. hant ir den mit den zweyn barren umb uwern halß, so gewinnent ir
zweyer ritter sterck me dann ir vor hant gehabt. ich sol sie morn alle dry off
das felt thun furen. und hútet das ir uch off uwer stercke icht enlaßent noch
off uwer jugent! als ir gewar werdent das uch die krafft ab gee und múd sint,
so laßent es nicht, ir nement den schilt mit der einen barren. als ir darnach
múde werdent, so nement den mit den zweyn, und zu letst, so irs alles entschumpffieren
wollent das by uch ist, so nement den mit den dryn barren: so
mag uch nicht wiedderstan. ir solt das wunderlichst ding sehen das ir ye gesahent
oder das ir úmmer gedencken mögent. myn frauw enbutet uch me>,
sprach sie.< sie enbutet uch sere das ir wedder mit dem konig artus blibent
noch mit dheynem manne, ee dann ir mit dem wapen so viel gethan habent das
ir wol bekant werdent mit großen dethen und mit großer byderbekeit uber alle
die welt. alsus wil myn frauw das ir thunt, umb das sie wil das uwer name
und uwer ere größer werd in der welt.> lang sprach die frauwe mit im; die spise
was bereyt, man ging eßsen, ee dann die jungfrauw mit im uß der kamern keme.
alle die oben und unden waren die hetten yn alle gern gesehen, dann sie ye keynen
man gesahen, und was yn allen darumb sere ubel zu muot. da sie yn gesahen,
da wúnschten alle die in der stat waren das er die burg múst gewinnen und alle
die ritter die darinn weren und sie also múst halten als er die fúnff gehalten
hett. sie baten alle tag got rach uber die zaubery und uber das gauckel, das
inn derselben burg lang gewesen was.
alsus ging die nacht hien. des morgens fru dete die jungfrauw ein messe
singen und dete den ritter dar gan. da die messe gesungen wart, er wapente
sich, und die jungfrauw furte yn fur die porte.< wißent ir>, sprach sie,< was ir
thun solt, ob ir dißer burg geweltig werdent und ir geweltig wollent syn? ir
múßent zehen ritter uberwinden zu der ersten porten und zu der andern porten
zehen, das sint zwenczig>, sprach sie.< wie?> sprach er,< ich han doch funff ritter
uberwunden von der fordersten porten!>< das enhilffet uch gancz nicht>, sprach
sie,< hettet ir die nún uberwuonden und wer der zehende nicht uberwunden so
uch die nacht bestriche, das hulff uch als viel als ob ir nye schlag gethon hett:
ir hettent des nehsten tages aber als manigen als ir des tages hettet gehabt.
sie mußen allesampt eins tages uberwunden sin, sol man die burg gewinnen.
ich wil uch noch ein ding furware sagen das uch wol trösten mag: ir mögent
nymer zu tot geschlagen werden mit dheynerley waffen als lang als ir den helm
off dem heubt hant oder den halßberg off dem rucken. diß ist ein ding daroff
ir uch wol verlaßen mögent.>< so helff mir got, jungfrau>, sprach er,< so bin
ich wol sicher das ich nymer lesterlich erstirb ob got wil.>
biß sie also hielten und zusamen sprachen, sie horten das horn blasen, und
ein gewapent ritter kam ußgeritten, wann das er des helmes off nit enhett.< herre
ritter>, sprach er zu dem wißen ritter,< was suchent ir?>< ich sehe gern die abentur
von der burg>, sprach er.< ir enfindent nymer man von dißer abentur als
lang als ir unser ritter gefangen hant. aber als schier als ir sie wiedder gegeben
hant, findent ir die abenture algereit.>< umb die ritter wiedderzugeben enblibet
es nymer, wann sehent das ir mir keyn unrecht da mit nicht thunt!>< herre
ritter>, sprach er,< nuo wißent das fúrwar das wir uch kein unrecht da mit nicht
enthun. ir mußent sie wiedder uß geben, aber sie mögent nymer me wiedder
uch gefechten, des mögent ir ir truw han ob ir wollent, und rat uch wol das ir
sie nement. so helff mir gott>, sprach er,< ich wolt das ir die burg gewúnnent
so vil unselikeit ist darinne, sie hatt fast zu lang geweret. ich muß myn trúw
halten als lang ich daroff bin und myn lehen ist, das gebe gott das das unlang
sy!> der wiß ritter det die vier gefangen komen und gab sie wiedder also gewapent
als im der ritter vor gesagt hett. man bracht dem ritter syn roß geleytet
ußer der burg. sie gingen beid nyder an den fuß von dem berg, sie saßen
off ir roß und stachen zuhauff; und der ritter von der burg stach syn glene enczwey
uff des wißen ritters schilt, das er im den schilt an den backen hurte. der
wiß ritter stach yn durch den schilt und durch die manickeln in den arm und
off die syte, das im der rucke an den sattel stieß. der sattel enkunde yn nicht
enthalten, er must die erden suchen ser ungefuglich, und qwetste yn sere. der
wiß ritter stund ab und lieff zu im. mit dem sieht er wo nún ritter kament den
berg nyder gerant. er forcht verretery und sprang off syn roß. einer kam vor
ußgeritten was das roß gelauffen mocht, und der wiß ritter begegent im; und
stachen so sere zuhauff das ir beider glenen zu stucken stuoben, und enviel ir
keyner. da der wiß ritter sah das der ander beleib siczen, da wart im zorn und
was im unwert.< ay>, sprach er,< nu muß er ummer unselig syn der die glene ye
gemecht, er hett sie dann so fest gemacht das sie nit enbreche!> er ergreiff
das schwert, und der ander was offgestanden den er darnyder hett gestochen,
und hett syn roß verlorn. er warff den schilt nyder, wann er syn nicht getragen
kunde, er ging so er baldest mocht und wolt den berg off. des wart der wiß
ritter geware und reyt zu im und schlug yn off den helme so sere das er nahe
gevallen was. jhener raufft syn schwert und wolt sich weren, der ander macht
yn so unmúßig das im syn schwert entfiel.< was wolt ir thun, herre ritter?> sprach
jhener der wiedder yn gestochen hett und siczende was bliben,< wolt ir zwen
ritter zumal bestan?>< ja ich, dry als gern als zwen, komen sie mir zu.>< truwen>,
sprach der ritter,< wir getúrren beyde off uch nicht schlagen, es sy dann
mit uwerm urlob.>< des geben ich uch wol urlob, das der eyn dem andern helff
wes er mag, ir synt mir als lieb das uwer zwen syn als eyner und dry als zwene,
sittherre ich uch allsampt uberwinden muß; ich han es also viel dester ee gethan!>
der ritter erschrack sich des fast sere und hort wol das er ein stolcz hercz
in sym libe hett. sie schlugen zuhauff mit den schwerten freischlichen, und
jhener wolt aber hinweg, und der wiß ritter ließ nach im geen. da yn jhener
hort komen, er trug den arm off gein dem slag, und wart im der arm me wann
halber abgeslagen. er wart zornig und schlug jhenen mit nide und spielt im
das heubt biß off den hals, und er viel nyder tot. da das der ander sah, da wart
im zorn, und reyt herre zu im und gab im groß schleg einen nach dem andern
off den helm; mit demselben galt im der ander wiedder. und der wiß ritter
bracht einen schlag mit ebicher hant und schlug im die nasen enzwey von dem
helm biß durch die augen, und jhener bleib ligen off sym sattelbogen hinden in
onmacht. und der ander brach im den helm von dem heubt und hieß yn im
gefengkniß sichern; er mocht im nit geantworten. er hub das schwert off und
schlug yn in syn zene biß off die orn hinweg.< nymer enhelff mir got>, sprach
er,< ob ir mich ummer sere erbarment, ich schlag uch dot, dwyl das ich uch
anders nicht gewinnen mag!> jhener viel nyder und was dot. das sahen die
echt, und eyner kam uß gerant was er ummer mocht und brach syn glene off
dem wißen ritter und bestund yn so freischlich mit dem schwert das des alle
syn gesellen wundert. der wiß ritter gab im desselben wieddergelt und bracht
yn in kurczer zyt darzu das er nit me mochte. er rieff zuhant eim andern
und floh was er úmmer mocht in die burg. ein ander kam zuhant also frisch
an jhens stat der da geflohen was. also gingen sie den wißen ritter ane biß nach
primzytt, wol gegen terciezytt.
eyn knapp kam zuhant rytende off das felt und bracht einen wißen schilt
ubersilbert mit einer roten barren in bellune. der wiß ritter was múde worden,
und was im syn schilt nah abgeschlagen; er was kranck worden und was an
manigen enden wunt, so das er synes blutes viel verlorn hett, und was im der
athem kurcz worden, und hett sie auch múd gemacht und sere geqwetschet und
an maniger stat gewunt. sie waren nuo zu letst des gewon worden, wann das
sie ein wenig gefochten hetten, das sie zuhant off die burg flohen; und zuhant
kam ein frischer an des stat. da der wiß ritter des gewar wart das er sie gemeistern
nicht enmocht als schier als im lieb were, er warff zuhant dasselb
hinweg das im bliben was von dem schilt, und ergreiff den schilt den im der knapp
bracht hette. er wart zuhant wol geware das syn krafft gezwiveltiget was,
er wart so licht und so starck zuhant das er dheynes schlages enzube noch dheyner
wunden, der er manige hett. er nam zuhant das roß mit den sporn und reyt
under sie alle da sie zuhauff hielten. er schlug zu der rechten hant und zu
der lincken und deth das wuonder, das alle die erschracken die yn sahen von
dem großen wunder das er macht. er schlug sie durch di helm und die halßberg
uff die schultern und off die arme, und allenthalben wo er sie traff schlug
er sie durch ir wapen. sie qwetsten yn sere, wann als schier als ir eyner múd
wart, so bestund yn der ander der frisch was und wol geruget; das hindert yn
sere. also weret der stryt biß nach terciezytt. sie hetten im manige wunden
geschlagen und gestochen, beide groß und kleyn. da kam die jungfrauw dar
die im des morgens fur die port gefolget hett, und der knapp kam mit ir der
im den schilt bracht hett, er bracht den andern schilt mit den zweyn barren.
der wiß ritter hett sie darzu bracht das sie den berg off wolten fliehen nahe der
burg, off das yn alda mer hilff solt komen uß der burg. das sahent die von der
burg wie das sie ein ritter allsampt jagte, und erschracken sere allsament. der
wiß ritter hett sie biß an die porten gejagt. daselbst kerten sie sich zu were,
und kam yn groß hilff von der burg, und wart er sere da mit uberladen, so das
er nicht geenden enkunde. die jungfrauw kam zu im und ergreiff yn mit dem
zaum, sie nam im den schilt mit der eynen barren und gab im den mit den zweyn
barren. und all die ritter wunderten sich des sere warumb sie das dete; yn
were auch lieber das sie dort nyeden dot weren beliben dann sie ein ritter so
schentlich gejagt hett. zuhant da im die jungfrauw den schilt umb den hals
getet, er reyt wiedder under sie und bracht sie in kurczen wilen darzu das ir
keyner synes schlages getorst erbeiten, sie furen allwenckend der eyn hinder
den andern. in der burgk was nyrgent ein ritter der zu im komen was, er wúst
wol wie syn schlege schmeckten. und sprachen allesampt mit einem munde
das sie nye ritter gesehen hetten der im glichen möcht von stercken und von
guoter ritterschafft. der herre von der burg lag oben uff der muren und sah den
stryt, er was so unfro das er nahe ußer synen sinnen was komen.< deus, gott,
herre, wannen kompt dem jungen man die groß krafft vor allen den rittern die
ich ye gesah?> er wer gern zu dem stryt gewesen, wer es múglich gewesen. sin
recht was aber das er nit fechten ensolt ee dann die andern alle uberwunden
wurden. er lag und sah synen großen jamer an, und forcht das der ritter uberwinden
solt das unmúglich was das es ymand uberwúnde oder erkobern möchte
als viel als er yczunt erkobert hett.
der wiß ritter treib sie lesterlich, sie sahen auch wol das sie im nicht
wieddersteen kuonten, er was yn allweg so off dem halß das sie nicht wiedder
yn enkuonten komen die er gewunt het und die múd waren; und die innwendig
waren enkunten heruß nit komen, wie gern sie es gethan hetten. inn kurczen
wilen hett er funff ritter darzu bracht das sie ab der erden nicht wiedder uff
enkunden gestan, die zwen waren tot, und die zwen waren totwunt. da er
ir da nicht me dann dry vor im sah, da achtet er wenig daroff, er rant zu yn;
und sie rumeten im das felt und flohen so sie meist mochten und wanckten
herre und dare. der meist und der starckst under den dryen der kam zu im
und sprach:< in truwen, herre>, sprach er,< ir engeschlagent mich nymer tot, mag
ichs geschaffen; ich siehe mit mynen augen das ir beßser ritter und stercker tot
geslagen hant dann ich bin. seht hien myn schwert off, ich sicher uch gefengniß!>
also glich daten die andern zwen. underdes horte der ritter ein micheln
krach, er sah uffwert und sah das die port offen was. er wart ser fro und wont
fast wol das ers nit me gesehen solt haben. es was ein wenig me dann mittertag.
er fuor zu der ersten porten innen und sah zu der andern porten wo zehen
ritter darinn stunden gewapent. und die jungfrauw kam zuhant und begreiff
yn aber mit dem zaum. sie det im den helm von dem heubt der mit ein zu
stucken geslagen was, und gab im einen andern; und der knecht nam den zurbrochenen
und bant im den ganczen off syn heubt, der guot und fast was. sie
nam den schilt mit den zweyn barren und dete yn im von dem halß und gab
im den andern mit den dryn barren.< ay jungfrauwe, ir hant mich geuneret>,
sprach er,< das ich sie schier sol uberwunden han on mynselbs byderbkeit, ich
was starck gnung mit dem schilt mit den zweyn barren.> ein knappe gab im
ein glene in die hant, die starck und groß was, und das ysen was scharpff und
schneyt sere. die jungfrauw wolt sehen wie er juostieren kunde, sie hett wol gesehen
wie er mit dem schwert kuond fechten. der ritter nam die glene in die
hant und reit in jhene porten. die jungfrauw hieß yn das er off baß sehe uber
die porten. er hub syn heubt uffwert und sah den kúpfferen ritter, der groß und
lang was. als schier als ern sah, er viel zuhant darnyder und traff ein gewapeten
ritter und traff im den halß, das er im aller zurbrach, und viel von dem roß tot.
des erschrack der wiß ritter nicht, er rant under sie all und stach den ersten
durch den lip und warff yn dot ußer dem sattel. da die andern sahen das ir
zwen tot waren und das der kupfferen ritter darnyder was gevallen, da enhetten
sie keyn hoffnung das sie sich úmmer erweren mochten; sie vielen zuhant nyder
und flohen under die porten. da das der wiß ritter ersah, er viel zuhant von
dem roß und raufft syn schwert. er lieff nach yn und schlug groß schlege off
sye wo er sie treffen mocht, und bracht ir dry in kurczer stunt darzu das sie
im gefengniß sicherten. er hielt sie das sie nicht bezyt wiedder yn kunten komen;
er lieff nach den andern funffen hindurch, aber er fand keynen. da begegenten
im viel frauwen und jungfrauwen und burger von der statt, die syn allesampt
sere fro waren.< herre>, sprachen sie,< ir endörffent nit mer darzu thun: dwil das
sie von der porten geflohen sint und die hant gelaßen, so sint sie uberwunden!>
ein jungfrauwe bracht zuhant die schlußel und entschloß die porte, und die
port gab eynen so großen schrey das sieß all die wunderten die es horten.< han
ich icht mer herzu zu thun?> sprach er. die burger antwurten im, die gern gesehen
hetten das alle die unselikeit von der burg were abe gethan:< herre>, sprachen
sie,< ir múßent mit dem herren vehten ee dann ir uch entwapent.>< darzu bin
ich bereit>, sprach er,< wann er gebutet; wo mag ich yn finden?>< herre>, sprach
ein knapp, stunt da by,< des herren mögent ir nicht finden, er reyt yczunt hinweg
was er úmmer geriten mocht, und macht so großen jamer das ich wol wene
das er sichselber tot slag oder stech vor leyde.> die burger von der stat waren
sere unfro das der herre yn also entfaren was, und namen den ritter und leyten
yn in einen kirchoff, der fast wunderlich was und was zwúschen den zweyn
muren fast selczene gemacht; und der ritter wundert sich fast sere was das wer.
der kirchoff was mit einer muren umbschloßen, die was kleyn gezinnet, eine
fast an der andern. uff eim teil zinnen steckten heubt mit den helmen also
als sie den rittern weren abgeschlagen die die abentur da hetten gesucht. gegen
dem heubt stunt ye ein grab, da der ritter inne lag des das heubt was. yetschlichs
grab was mit eim steyn bedackt; uff dem steyn was des ritters nam geschrieben
der in dem grab lag. die buchstaben sprachen alsus:< hie lyt der, und das ist
syn heubt.> gegen yetlicher zynnen da kein heubt off stack stunt auch ein grab,
und off dem steyn was geschriben:< in dißem grab sol der ligen, und in dißem
der.> da was manig gut ritter geschriben ußer des konig artus hoff und von
sym lande und von andern landen, al die besten die allsampt noch lebeten. enmitten
in dem kirchoff stund ein hoch grab und ein großes, da was ein sargk
off gemacht von metalle, der was groß und schwere und wúnderlich gewurckt
mit golde und mit herlichem gesteyn. er was aller mit buchstaben gemacht,
die sprachen:< dißer sargk enmag nymer von mannes hant off gehaben werden,
wedder mit gewalt noch anders, es thú dann der der diße jemerliche burg sol
gewinnen und des name stet hieunden geschrieben.> den sargk hett manig man
versucht, beide mit listen und mit krafft, das yn nymand off gebören enkunde,
umb des guoten ritters namen zu wißen. und der herre selb von der burg hett
sich dick daran versucht, umb das er gern des guten ritters namen gewust hett
und yn erkant hett, umb das er yn wolt thun döten ob er het gemöcht. sie
namen den ritter und leyten yn zu dem großen grab also gewapent und wißten
im die buchstaben. er kund wol lesen, sin frau hett yn lang thun leren. da
er die buchstaben all uberlase, er besah den sarck allenthalben und pruoffte ob
er ußerthalb der erden etwa gelegen were, das vier die sterckesten ritter die man
finden kunde an eim ende gnug zu haben hetten von der erden. er ergreiff den
sarg mit dem meisten ende und huob yn uber syn heubt wol ein fuß. also hielt
ern biß er die buchstaben gelase, und stunt da geschriben:< in dißem grab sol
lancelot ligen von dem lacke, des koniges banes son von bonewig und alenen
synes wibes.> er leyt den sargk wiedder nyder und wust wol das das syn name
was den er funden hett. da sah er wo syner frauwen jungfrauw by im stund
und hett synen namen gelesen.< lieber herre>, sprach sie,< nu sagent mir: was
hant ir funden?>< nichts nicht, jungfrauw>, sprach er.< ir hant>, sprach sie,
< sagent mirs!>< eya jungfrauw, durch gott gnad>, sprach er,< ich weiß in truwen
als wol als irs wißent.> er wart zornig und runt ir in ir ore das sieß nymant
gewege.< ich enduon>, sprach sie,< des endörffent ir keyn angst haben.> die burger
namen yn und leyten yn in das schonste pallast von aller der welt, wann das er
wenig was. sie saczten yn nyder und entwapenten yne und waren syn alle fro.
der pallast was des herren gewesen von der burg. man fand alles des zu viel
dainn des ein man haben sol zur werlt. alsus hat der wiß ritter den dolorosegarten
gewunnen, und die jungfrauw bleib mit im und det im syne wunden
heylen, der er viel hett. die burgere waren fast unfro das der herre also ent
faren was; were er gefangen gewesen, so hett er all die zaubery und das gauckel
abgethan das in der burg was und hetts offenbar gemacht. nu forchten sie
das es nymer abekem, wann sie hetten angst das sie den ritter nymer vierczig
tag dainn möchten behalten; wann blieb er als lang dainn, so enwurd nymer
wedder gauckel noch zauber in der burg gesehen, des beide, tages und nachtes,
als viel dainn geschah, das des wunders nymand ein ende kunde wißen. da
gedorst nymand sicherlich wedder eßsen noch trincken noch schlaffen noch offstan.
herumb waren die von der statt fro und unfro und machten mit yrm
herren groß freude. - nu mußen wir dieße rede laßen, biß wir aber daroff
komen, und sprechen furter ein ander wise, als ir wol vernemen solt.
da der wiß ritter die dolorosen garten gewunnen hett und den großen
sargk von metall off erhaben hett, da was ein knapp allda, der byderbe und
hubsch was; der hett einen bruder in konig artus hoff, der was genant ayglins de
vaus. der knapp gedacht, ob man die mere in des konig artus hoff wúst,
das man ir da fro solt syn umb die großen wunderlichkeit das ein ritter alleyn
getan hett. er saß uff und reyt zu des konig artus hoff wert was er úmmer
mocht, das er die mere zu hoff brecht, wann er alles das gesehen hett das der
ritter des tages gethan hett und des andern tages da bevor biß an die nacht.
er wúst auch wol was wapen er dar bracht.
desselben nachtes lag der knapp so er allerrechtest mocht geyn konig
artus hof geryten. des andern tages stund er frú off und reyt syn straß so er
baldest mocht, und begegent im alibons, der der koniginn fuort huot. er fraget
yn ware er so bald ritte, ob er botschafft furte.< ja ich>, sprach der knapp,
< ich fúre dem konig artus die wúnderlichsten botschafft die ye kein man
vernam.>< was ist das?> sprach er.< die dolorose garte ist gewuonnen>, sprach
er.< das enmocht nymer geschehen>, sprach alibons.< es ist werlich war>, sprach
der knappe,< ich sah es mit beiden mynen augen das ein ritter alleyn durch
beide porten reyt und sie gewann und alle die ritter die dainn waren.>< wie
waren sin wapen gethan?> sprach alibons.< syn wapen waren wiß>, sprach der
knappe,< und sin roß wiß.>< viel lieber frunt>, sprach alibons,< rytent bald zu
hof und sagent diße mere! da ist manig stolcz man inne der sie gern höret und
der mere fast fro ist.> der knapp reyt so lang das er zu karlion kam und fant
den konig da. er ging zu im und knyet fur yn:< konig artus>, sprach er,< got
halt dich als den getruwesten man der in der welt lebet! ich bring dir guote
mere und die wúnderlichsten die ye me in dinen hoff kamen.>< was ist das, lieber
frunt?> sprach er,< man mag es gern hören das als wunderlich ist als ir gesprochen
hant.>< ich sage uch furware, herre, das die dolorosegarde gewuonnen
ist>, sprach er,< ich sahe es mit mynen augen das ein ritter durch beid porten
fur mit gewalt.>< das enmocht númmer war werden>, sprach yglicher.< es ist
werlich ware>, sprach der knappe.< knapp>, sprach der konig,< du solts uns nit
sagen, es sy dann ware!>< herre>, sprach er,< ist es unware, so wil ich das ir
mich henckent!> des knappen bruder aiglins kam darzu gande und sah wo
syn bruder vor dem konig knyet. er lieff zu im und sprach:< lieber bruoder, biß
wilkuomme! was not hatt dich herre zu hof bracht?> er stund off und sagt im
die mere.< aiglins>, sprach der konig,< ist das din bruder?>< ja er, herre>, sprach
er,< er ist sicherlich myn bruder.>< so mag man im wol glauben des er gesaget>,
sprach der konig.< er getörst uch keyn unwarheit sagen, herre>, sprach aiglins,
< wann diß ist so ungleublich das es ymant kum gegleuben mag, er hatt es selb gesehen.>
< wie waren des ritters wapen gethan?> sprach der konig.< herre>, sprach
er,< syn wapen waren wiß und syn roß was wiß.>< werlich>, sprach myn herre gawan,
< das ist der nuow ritter den ir ritter machtet.> da sprachen die andern ritter
allsampt die da by stunden, sie wolten dar farn und besehen obs war were.< das
wer nicht gut>, sprach myn herre gawan,< das ir alle dar fúret mit ein, es ist gnuong
mit zehen rittern die dar farn.>< also duncket mich guot>, sprach der konig und nant
sie allsampt. myn herre gawan was der erst und myn herre ywan der ander, der
dritt was glaleguentins de galois, der vierde was galescundes, der funfft was torz,
arez suone, der sehst caredosbrebras, der siebend ywains liavoltres, der acht goseans
von strangot, der núnd was ligais galentins, der zehend was aiglins de vaus.
mit der gesellschafft reyt myn herre gawan von carlion. des nachtes lagen
sie mit eim einsiedel der mit dem konig was gewesen da er núwlich zu konig
gecrönet was worden. er herbergt sie wol, wann sie des koniges gesellen waren
und syns gesindes. nach eßsens sprach der einsiedel zu mym herren gawan
war sie muot hetten zu farn.< herre>, sprach er,< wir wollen farn zu der dolorosengarden.>
< guote herre>, sprach der einsiedel,< was wolt ir da schaffen?>< man
hatt uns gesaget das sie ein ritter gewunnen hab mit den wapen.>< des enmag
nicht syn>, sprach der einsiedel.< es ist nemlich war>, sprach der knappe,< ich
sah yn mit mynen augen darinn farn mit gewalt.>< nu wißent das>, sprach der
einsiedel,< keme alle die welt dar fúre, das númmer man mit gewalt darinn enkeme
dann eyner alleyne, der sol des koniges suon sin der von ruwen tod ist
bliben. also hant uns wise lút laßen wißen.> myn herre gawan und syn gesellschafft
stunden des morgens frú off und horten messe; nach der messe furen sie
yrn weg und ritten also dry tag. des vierden tags umb terciezytt kamen sie
rytende off einen man, der reyt ein mul und hett ein blae kappen an. myn
herre gawan gruoßt yn und fraget yn was mannes er were.< herre>, sprach er,
< ich bin ein begeben man.>< sint ir gelert?> sprach myn herre gawan.< ja ich,
herre, ob gott wil.>< wißent ir den weg zu der dolorosengarden?>< ja ich, herre,
wol>, sprach er,< warumb fragt irs?>< darumb>, sprach myn herre gawan,< das
ich gern sehe das ir mit uns dar fúrent.>< wer sint ir dann?> sprach er.< ich
bin ein ritter>, sprach myn herre gawann.< wie heißent ir dann?> sprach der
ander.< man heißet mich gawan.>< eya lieber herre, sint ir diß>, sprach er,
< ich wil vil gern mit uch ryten war ir gebietent, nochdann weiß ich nit was ir
da schaffen wollent.>< man hatt uns gesagt>, sprach myn herre gawan,< das
sie ein ritter gewunnen hab.>< so mir got, herre, darumb enweiß ich nit; ich
kans auch nit glauben, ich sehe es dann.> sie ritten also sprechende biß sie
yczund dar kamen. sie ritten off und funden die fördersten porten offen; sie
kamen fur die andern porten und funden die besloßen. min herre gawan sah
einen man ob der porten und sprach zu im ob er im die porten mocht off gethun.
< neyn ich>, sprach er,< were sint ir?>< ich bin gawan>, sprach er,< des konig
artus nefe, und diße die hie mit mir sint die sint gesellen von der tafelrunde.>
< herre>, sprach der man,< nuo fart dalang me herbergen in die stat da niden und
koment morn frú herwiedder!> min herre gawan det als im der man gesaget
hett; und der man ging zu dem wißen ritter und saget im das myn herre gawan
vor der porten was gewesen mit zehen gesellen.< nu hutent uch>, sprach der
wiß ritter,< das dalang me die port off kume noch auch morne!> die von der
statt da nyden wolten wol das der konig artus dare wer komen mit aller syner
macht, das er alle die böse gewonheit abetet die in der burg waren. sie gingen
gemeinlich in den kirchoff und schriben off yglich grab, da nicht off geschriben
was, mit buchstaben aller der namen die uß des konig artus hof gefangen waren,
und off yglich zinne dargegen saczten sie einen helm, als sie da gegraben hetten.
myn herre gawan und sin gesellen kamen des andern tages fru wiedder fur die
porten und funden sie beschloßsen als sie da vor gewesen was. er sah aber
den man ob der porten und fraget yn ob er noch darinn möcht.< neyn ir>, sprach
der man und fraget yn ob ymant me da vor were.< ja es>, sprach myn herre
gawan.< nu beytent myn!> sprach der ander und ging hernyder von der muren
in den kirchoff und det mym herren gawan ein cleyn thúr off und hieß yn darinn
gan. der pfaff der mit hern gawan komen was begunde zu lesen allenthalben
off jhenen sercken, das der in dem grab lege und das das sin heubt were das off
der zinnen da entgegen steckete. also lase er an maniger statt und nant gnuong
ritter ußer des konig artus hof und ußer sym lande. da myn herre gawan hort
das sie also dot waren, da begunde er großen jamer zu machen umb syn
gesellen, und die mit im waren daten alsam. sie wonden das es alles ware were.
es was ware von ettlichen, und von ettlichen was es gelogen under denselben
die die burger des andern tags da vor geschriben hetten. darnach kam der
pfaff zu dem großen sarck der mitten in dem kirchoff stunt, und begund zu
lesen. da er ein wile gelase, er begund herczlich zu weinen.< was hant ir nu
funden?> sprach myn herre gawan.< ich han werlich also großen jamer funden>,
sprach er.< was ist das?> sprach er.< werlich herre>, sprach er,< ich han hie
funden das myn herre hie lyt under dißem steyn.>< was wunders ist das?>
sprach myn herre gawan.< hie lyt der best ritter von allen den guten, der diße
burg gewunnen hatt.> myn herre gawan und sin gesellschafft schlugen ir hende
zuhauff und machten groß unfreude.< hey hergot>, sprach der ein zu dem andern,
< wer mag es wesen?> yglicher sprach zu dem andern:< wer möcht es
anders wesen, es were der wiß ritter den myn herre der konig an sant johanstag
ritter machte, den sah auch der knapp hieinne, als er uns saget. ach leyder,
sie hant yn dot geslagen.> sie machten großen jamer, und myn herre gawan
und myn herre ywan machten vil großern dann die andern. sie clagten sere
gútlich und sprachen das sie nye keynen ritter gesehen hetten der syn ritterschafft
mit so großen eren angefangen hett und so byderbeclich.< hey hergot>,
sprachen sie,< hett er lang gelebet, wie kúrlich ein ritter er wer worden!> sie
gingen wiedder uß dem kirchoff fur die porte die da beschloßen stunt und
funden ein thor offen, da man in den baumgarten ging. sie gingen darinn und
gingen furwert und kamen zu den logen von eim schönen sale stande. sie funden
ein jungfrauw gar jemerlich weynend, die sie ußermaßen schön ducht. min
herre gawan fragt sie vil gutlich warumb sie so sere weynde.< ich mag wol
weynen>, sprach sie,< sie hant hieinn den besten ritter und den kúnsten erschlagen
der in der welt lebte und den schönsten der ye geborn wart von muotterlibe,
es were dann gott selber, und was mit all ein kint.>< jungfrauw>, sprach myn
herre gawan,< wie waren syn wapen gethan?>< herre>, sprach sie,< sie waren
wiß, und syn roß was wiß.> sie begunden anderwert sere zu weynen allesampt
und sprachen, sie wolten nymmer me dannen komen ee dann sie baß gefrieschen
umb das thuon von der burg. also blieben sie allesampt da, das sie baß erfuren
wie es umb die burg stunde. - nu múßen wir diße rede laßen von mym herren
gawan und von synen gesellen und sprechen furter von dem konig artus ein
wile.
an derselben zyt das myn herre gawan hett den pfaffen thun lesen off dem
großen sargk das der ritter tot were mit den wißen wapen, aiglins sant synen
bruder zuhant zu dem konig artus, das er im diße mere solt sagen. der knappe
saß uff und reyt da er den konig fant, und saget im alsus:< konig artus>, sprach
er,< ich han uwern nefen und syn gesellen geleytet zu der dolorosengarden, sie
hant einen kirchoff alda funden, da manig gut ritter off tot lyt ußer dim lande.
der kirchoff lyt innwendig der ersten porten, und der schön nuw ritter mit den
wißen wapen, den ir zu noaus santet, der lyt auch alda dot.> da das der konig
hort, da was er ser unfro und begund sere jemerlich zu weynen umb den wißen
ritter und umb die andern. all die in dem hofe waren die waren fast unfro,
und der konig sprach, er wolt selb dar farn.< frau>, sprach er zu der koniginn,
< ich wil das ir mit mir fart und nement frauwen und jungfrauwen genug, die
ir wolt das mit uch farn.> sie saßen des andern tages fru off und ryten also zwen
tag. des dritten tages herbergte der konig und syn gesellschafft uff eyner rifier
in eim pavilune. das wetter was heiß, und der konig ging des abendes uff das
waßer siczen und ließ syn beyn darinn hangen; vier ritter hielten im ein cleyt
von samit ob dem heubt. der konig saß also und wart sere dencken und lang.
innewendig des kam ein gewapent ritter jensitt off das waßer ryten. da er gegen
dem konig kam, er reit in das waßer und fragt einen ritter wer das were der
da seße.< herre ritter>, sprach der konig selb,< ich bin der konig.>< ir sint wolkumen>,
sprach er,< ich han uch gesucht.> er nam das roß mit den sporn und
schlug in jhens waßer und erlenget syn glene und wolt den konig stechen. das
waßer was groß und tieff, und sin roß begunde schwúmmen. da er by den konig
kam, die vier ritter die by dem konig stunden ergriffen die glene, und der ein
stach so sere off den gewapenten ritter das er miteinander under das waßer
fure. ein ander sprang yn zu im und ergreiff yn mit dem zaum.< neyn neyn>,
sprach der konig,< laßent yn farn, er möcht ertrincken!> der ander ließ den
zaum farn. da der ritter hort das der konig also sprach, er kert wiedder
umb und sprach:< es ist werlich ware>, und reyt ußer dem waßer denselben weg
wiedder den er komen was; und derselb ritter was herre gewesen zu der dolorosegarden.
er was so unfro umb das er syn burg also verlorn hett, das er off
den lip nit enachtet, und gedacht wie er den konig artus zu tode wolt schlagen,
wann das er sin burg von synentwegen verlorn hett da mit er alles das lant
beczwang und meistert. und da er sich des andern tages da bevor vermeßsen
hett, er wolt den konig artus zu tode schlagen, off derselben stat antwort im
ein ritter das der konig artus nicht bößlich mocht ersterben, noch das er von
keynem manne vertriben mocht werden der huot lebte, wann er so manige frumkeit
hett gethan mit sym libe und in sym leben. darumb sprach er, da er ußer
dem waßer reyt, von dem konig:< es ist werlich war>, darumb das er sichselben
fur eynen hielt der den konig zu tod wolt schlagen. die nacht bleib der konig
off dem rivier. des andern tags fru saß er off und reyt, das er des nehsten tages
zu der dolorosen garden kam. er reyt den berg off und fand die fordersten
porten beschloßen. er wart unfro und sprach zu der konigin und zu allen den
die mit im kamen das er dieselbe porten wonde finden unbeschlossen.< nu enweiß
ich leider war myn nefe komen sy und syn gesellen>, sprach der konig.
er fraget den knappen der im die botschafft hett bracht ob er im gesagt hett
das die porte unbeschloßsen were.< ja ich, herre>, sprach er,< sie was offen da
ich von hinnen reyt, ir mögent es noch den wechter fragen der ob der porten
siczet.> der konig sah offwert und sah den wechter.< saget mir, gut man>, sprach
er,< hatt diße port bißherre offen gestanden?>< ja sie, herre>, sprach der man.
< gebent ir uns keynen radt>, sprach der konig,< wie wir darinn komen?>< wer
sint ir dann?> sprach der ander.< ich bin der konig artus>, sprach er.< herre,
was ich uch gutes rates möcht gegeben das wolt ich gern thun, wann ir ein der
beste man sint der nu lebet und der hoheste. wer ist die jungfrauw die da
mit uch ist?>< es ist die koniginn>, sprach der konig.< herre>, sprach der ander,
< was ich durch uch und durch myner frauwen der konigin willen gethun mag,
das sol uch zu allen zyten bereyt syn.> der ander ging hernyder und bracht
ein alten man mit im, der aller grißgra was. der konig sah jhenen grißgraen
man und bat yn das er yn innließ.< herre>, sprach der man,< ich mag uch nit
innlaßen, wann sendent morn zu primzytt herwiedder einen ritter und fart
dalang me dort niden in die stat herbergen. mag ich uch zu primzytt die port
mir offgethun, sendent mir zu meßzyt einen andern herwiedder; ob sie dann nit
offen ist, sendent mir zu mittag ein andern! also solt ir thun zu none und zu
vesperzytt. also lang solt ir alsus thun biß ir die port offen findent.>< nu sagent
mir durch gott>, sprach der konig,< wißent ir keyn mere von hern gawan und
von syner geselschafft?>< herre>, sprach der ander,< ir solt licht ettwas von yn
vernemen, wann das ir innwendig der fördersten porten koment.> der konig und
sin gesellschafft kerten wiedder umb und logierten nyden in den tal, da alle die
bruonnen sprungen die da waren.
des morgens fru zu primzytt sant der konig einen ritter fur die porten.
der ob der porten was fragt den ritter was er suchte.< min herre der konig
sante mich herre>, sprach er. und jhener sant yn wiedder. zu messezytt sante
er einen andern dar; den sante er auch wiedder. alsus sante der konig dry tag
alumb zu allen zyten vor die porten; und jhener der ob der porten was sante
yemer dem konig syn ritter wiedder die er uß sante. - nu múßen wir ein
wile schwigen von dem konig und von syner gesellschafft und sprechen fúrter
von mym herren gawan und von synen gesellen, was abentur yn sittherre ist
wiedderfarn, sittherre das sie in die burg kamen.
uns sagt die hystoria das myn herre gawan und sin gesellen gefrieschen
das der ritter dot was mit den wißen wapen und des koniges ritter ein gut teil
darzu, als sie vernomen hetten mit den buchstaben die allenthalben geschriben
stunden uff den sercken, und mit den namen die da oben geschriben waren,
und als yn die jungfrauw off der logien hett gesaget. sie waren ser unfro, als wir
hie vor gesprochen hant. sie blieben also biß vesperzyt. sie gingen wiedder von
der burg uber ein cleine wil nach vesperzytt und wolten zu herberg farn, das
sie ynselber gemach dethen. da sie nyder von der burg ritten, da begegent yn
ein vavasor, der ducht sie ein byderber man. er fragt myn herren gawan wer
er were.< warumb fragent irs?> sprach myn herre gawan,< ir duncket mich ein
so byderber man.>< ich fragens nicht dann umb uwer ere, herre>, sprach er,< und
umb uwer guot.>< ich wils uch sagen>, sprach myn herre gawan,< ich bins gawan
des konig artus nefe.> da der vavasor sah das im syn augen naz waren von
weynen, er fragte warumb er so sere weinde.< ich weyne>, sprach er,< umb myns
herren des koniges gesellen, die er hie off verlorn hatt in dißer burg und da begraben
ligent uff dem kirchoff.>< herre>, sprach er,< nu ensint nicht zu unfro,
ir wißent dann zum ersten warumb. ir dunckent mich ein so frummer man.
nu wißent das furware>, sprach er,< das ich ußer myner herberg hieherre bin
komen durch uwern willen, wann ich wol weiß das in dißem land nit gut fried
ist, alldiewil das der herre des diße burg was mit so großem zorn befangen
ist. ich wil das ir mit mir farnt herbergen alhie by und uwer gesellschafft, da
sint ir sicher und mit gutem friede als lang als ir hie zu lande wollent sin. ich
wil uch geben alles das ir bedörffent und uwern gesellen allsampt. ir mögent
alle tag herre ryten zu meßezyt ob ir wolt, oder darnach wann ir wolt, als lang
als uch fúget hie zu syn. alle die ir wenent das sie dot sin und der namen off
den grebern geschriben sint, ich sage uch furwar das sie noch me dann halb
lebent. es ist das meist teil ein lugen des da geschriben stet, und ist zaubery
gemacht. ich wil uch das meist teil thun sehen mit den augen von des
koniges gesellen, die ir wenent das dot sint, by den namen die ir in dem kirchoff
geschriben findent, das sie all tot sint oder da ligent.>
da myn herre gawan diße rede vernam, er wart ußermaßen fro und sprach,
er wolt gern mit im farn.< es ist kein lant so ferre>, sprach er,< da ich also menigen
guten ritter wönd finden, ich fur dar und sehe sie.> der vavasor reit zu im, und
ritten mit einander fur, und die zehen gesellen ritten nach im. da sie wol also
ferre von der dolorosen garden kamen als man mit eim armbrust geschießen
möcht, und der ander reit bald fur. sie kamen allgemechlich nach ryten so lang
das sie by einer kleinen burg kamen rytend, die off eim werde gelegen was, das
die humbre allumb die burg ging. innen dem werde lag ein roscze von steynen,
die was freischlich hoch und starck; da stunt die burg zu allerförderst off und
was so fest das sie nymant gewinnen mocht. da sie darfur kamen off das waßer,
man bracht yn ein schiff. sie schifften und furen uber, und der herre furt sie
unden in ein huß, da sie sich entwapenten. sie gingen allenthalb off jhenen
wert, ee dann sie icht offwert gingen. da sie da unferre uffwert gegingen,
da kamen wol vierczig man gewapent off sie schlagende und bestunden sie. sie
wonden wiedder keren, und sie enmochten. da myn herre gawan sah das sie
sich nit erwern mochten, da verbot er allen synen gesellen das sie sich nit enwerten.
und ir keyner wert sich dann galeguintins de galois. der sprang zu
eim und warff yn under sich, er nam im das schwert uß der hant und det so viel
das er nehelich zu tot geslagen was. er wart sere gewunt, und myn herre gawan
ging zu im und ving ynselb. sie namen sie und bunden yn die hende uff dem
ruck. da gosoains von strangot das sah das sie also lesterlichen gefangen
musten syn:< also helff mir got>, sprach er,< galeguentins det nit unrecht das
er gern wolt sterben ee also gefangen syn. ich gesah nye me also mortlich verrettery;
man het uns geherbergt, und derselb man hat uns gefangen vor der
herberg, ee dann er uns zu eßsen oder zu trincken gebe, und bant uns die hend
uff den rucke.> sie leyten sie wiedder nyder in den tal. ywains liavoltres sah
den vavasor der sie da hien bracht hett, das er stund und hieß die spise bald
bereiten.< ir stinckender diep, ir hettent uns doch gut herberg gelobet und
getruwe!>< herre ritter>, sprach er,< ich han uch beherberget in der festesten burg
die irgent in brytanien lyt, ich wil uch auch uwer gesellen laßen sehen und wil
uch by sie legen.>< geuneret muß er syn>, sprach gnosoains,< der uch beßer herberge
heisch; wann unser gesellen, die ir gefangen hant, die sint recht glich gewunnen
als sie von dem tode sint offgestanden, ir múßent nemlich diße burg
unsernthalben verliesen und uwer ere. uch geschicht also recht, wann ir ein
falscher verreter sint!> er ging hinweg zuhant als er diß gesprach, und galeguentins
hett noch nit vergeßen das sie yn so sere gewunt hetten, und enacht
nit viel off den lip; er wonde in dem gefengniß sterben und hett sich gern gerochen
ob er mocht alldiewil das er lebte. er nahet so er meist mocht by
den vavasor, alda er in der kuchen stunt by dem fure. da er by yn kam, er lieff
zu im und stieß yn mit dem fuß in das fuer, so das er alzumal in das fuer viel;
weren im die hend ungebunden gewesen, er hett yn gancz mit einander in dem
fuer gebraten. da wart zuhant groß gerúffe, und kamen zuhant zugelauffen
und wolten mit exten und mit allerhande ding galeguentinen dot geslagen han,
wann das im der herre halff das er bleib lebende. man leyt sie furter und entsloße
einen kerker da ein tur von ysen furstunt, und der kercker was von viereckechten
steyn von grunde off gemuret. die steyn waren groß und dick und
waren mit vergoßen ysen zusamen gebunden. darinn lag der ydirs gefangen
und gewiurez und lambale und ywains von leonel und kadoans von kermursins
und kehedins der wenige und kex de trox und giflet, dues sun, und
dodiniax der wild und der herczog tallas und mados von der porten und lohos
des konig artus sun, den er gewunnen hett ee dann er die koniginne zu wib geneme,
by einer schonen jungfrauwen, die was genant lisanors. die all waren
in gefengniß. da myn herre gawan und sin gesellen zu yn kamen, sie waren
allesampt sere fro, wann es menig jare was das die einen die andern nye gesehen
hetten. die dainn lagen enwaren nicht als fro als die andern, umb das
sie groß ungemach musten liden in gefengniß. - nu múßen wir ein wil von
dißen gefangen schwigen und sprechen furter von dem wißen ritter der die
dolorosen garden gewann.
alsus was myn herre gawan und syn gesellen lange gefangen, das der wiß
ritter nichts darumb enwúst. da ers da befriesch, da wart er so sere unfro das
er nicht enwúst was er thun solt vor unfreuden. eins tages geschach das, das der
wiß ritter saß und aß ser herlich off eim hohen thorn, der zu dem ende von
dem pallast stunt. die jungfrau saß und aß mit im die sin frauw von dem
lack dar gesant hett. yn wart herlich gedient mit silberinn kopffen und guldenin
kopffen und mit herlichen nepffen und mit großen silberin schußeln. da
er alsus saß und aß, da kam ein knappe fur yn gegangen und weynd sere. die
jungfrauw fragt yn warumb er weinde.< werlich jungfrauw>, sprach er,< mich
erbarmt ein jungfrauw so sere das ich muß weinen, ich wöl oder enwöl. sie fert
dort nyden under jhenem roch und macht den meisten jamer den ye kein mensch
macht.>< warumb ist das?> sprach der ritter.< sie clagt myn herrn gawan fast
sere und myn herrn ywan und ir gesellen allsament.>< wo ryt sie?> sprach der
ritter.< herre>, sprach er,< sie reit die straß die zu galle wert geet.>< hei myn
herre ywan, ir leistet mir doch fast gut gesellschafft, ir wart myn gut geselle
und myn meister und datent mir allen mynen guten willen getruweclichen, und
der guot myn herre gawan, der mir an den konig myn erst bete det geben, er
sprach allweg wol zu mynen dingen. nymer enhelff mir got>, sprach er,< ob mir
úmmer wol zu muot werde, ich wiß dann wie es umb sie stee und wo sie sint!>
er sprang zuhant off von der tafeln und hieß im syn cleider bringen und sin
wapen und wapente sich sere herlich, und die jungfrauw fraget yn war er wolt.
< ich wil nach der jungfrauwen ryten und wil sie fragen wo myn herre gawan
sy und sin gesellen.>< ich wil sies fragen>, sprach die jungfrauwe.< ir ensolt>,
sprach er,< ir solt myn alhie beiten biß ich wiedder kuom. ich manen uch by
der truw die ir schuldig sint myner frauwen das ir nyrgent farent, ich kum
dann zu erst erwiedder>, sprach er,< wann ich wil zuhant herwiedder komen.>
sie gelobet im synen willen, und er reit hinweg nach der jungfrauwen die da
weind, und kam nach ir rytende und fand sie alda da sie yczunt in den walt
solt riten. er grußt sie und bat sie das sie im mere sagt von hern gawan und
von synen gesellen.< ich mag uch böse mere von yn sagen>, sprach sie;< der da
herre was zu der dolorosen garden hatt yn gefangen und syner gesellen nún.>
< nu sagent mir, liebe jungfrau>, sprach er,< wo er sie hab gefangen!> die jungfrauw
sah yn ane und sprach das er synen helm abe tet, sie wolt yn besehen.
er det den helm zuhant abe. die jungfrauw nam yn in ir beide arme und kußt
yn fur synen muont, und er bekant sie zuhant: sie was syner frauwen jungfrauw
eine von dem lack; und hett sie ir frauw zu im gesant, das sie im ein ding solt
sagen das ir frauw der andern jungfrauwen nit gesaget hett, wann es ir nit gedacht
da die jungfrauw von ir reit.< man saget mir>, sprach die jungfrau,< das
myn herre gawan gefangen lege und das ir dot geslagen werent und wert off
eim kirchoff in ein grab geleit zu der dolorosen garden. darumb reyt ich dar
fúr und kund vor großem leid darwert nit gesehen.>< was was das>, sprach er,
< das myner frauwen mir vergaß zu enbieten mit der ersten jungfrauwen?>< das
was>, sprach sie,< das ir nymer an dheyner statt geminnetent, ir enmögent mere
daby gebeßert werden dann geergert.>< nu sagent mir>, sprach er,< wo myn
herre gawan gefangen lige!>< fart dar mit mir>, sprach sie,< ich wil uch dar
leyten!> sie kerten beid umb und rytten biß sie der burg so nah kament das
sie sie sahent, sie furen byneben abe in einen dicken buosch.< alhie>, sprach
sie,< mag uns nymand gesehen, und wir sehent alle die die yn und uß farent.>
uber ein kurcze wil sahen sie wol funffczehen gewapent ritter ußer der burg
komen, und kamen in eim schiff heruber gefarn und ritten den rechten weg zu
der dolorosen garden wert. er ließ sie yn komen und nam das roß mit den
sporen und nam den schilt mit den dryn barren fur syn brust, den im die
jungfrauw selb hett umb synen hals gethan da er von der dolorosen garden
reit. da sie vernamen das er kame, da flohen sie allesampt und der herre selb.
sie kuonten so bezitt nit entfarn, er hett sie erfarn und stach den ersten dott
und bracht ir vier in kurczer stunt darzu das sie alda musten bliben und tot
geslagen und ettlichem ein beyn, ettlichem ein arm abgeschlagen, und die
andern entfuren im uff den werd in den schiffen.
alsus entfuor beandiz von den ylen und von der dolorosen garden. also
was der herre genant der myn herren gawan und syn gesellen in gefengniß hielt.
der wiß ritter kert wiedder umb und reyt unfro zu der dolorosen garden zu
einer posternen in. und des andern tages darnach was der vierde tag das der
konig artus dar kumen was, und sant teglich ein ritter vor die porten als im
bescheiden was; wann darnach was nymant so kúne der die porten off getorst
thun, der wiß ritter hets dan geheißen. des vierden tags umb primzytt sante
der konig ein ritter vor die porten; man sant im aber synen ritter wiedder. und
der konig wart sere zornig und ging siczen off ein brunnenfluß und begunde
sere und lang zu gedencken. also saß er biß zu terciezit. der ritter sprach da
zustunt das es schier zytt were fur die porte einen ritter zu senden.< was ratent
ir uns zu thuon?> sprach sie.< werlich>, sprachen sie,< wir wißen nit darzu zu
raten, unser herre hat so groß gedenck underhanden, da getar auch nyman hien
farn, er habs dann geheißen.> hie zwuschen was der ritter uß komen zu einer
posternen der die burg gewuonnen het, und besah ob der konig icht vil lút mit
im hett; und hett geheißen, ob der konig zu tercie fur die port keme, das man
im die porten off thete und das ir keyner ußer der burg keme in dhein wiß.
die in der burg warn hetten gern gesehen das das trúgniß alles were ab gethan.
der pfortener getorst selb nicht ruffen und zeichete dem alten man das er dem
konig saget das er bald keme; und jhener begund zu ruffen:< konig artus, din
zytt get hinweg!> die in der stat horten diß und begunden allsampt also zu
ruffen, so sere das der tal allsampt vol wart. diß vernam die koniginne und
die ritter die mit im waren, und ritten den berg off zu der porten. und der konig
saß noch in sym gedanck; des was die konigin sere zu ungemach und die mit
ir waren. mit dem kam der ritter der die burg gewuonnen hett fur die port rytend
und het den ubersilberten schilt mit der einen barren umb synen halß. da er
die koniginn sah, er sprach:< frau, von des almechtigen gottes wegen múßent
ir selig syn!> sie antwurt im búgliche das im gott groß ere must geben.< frauw>,
sprach er,< wolt ir herre in diße burg und uwer gesellschafft?>< ja wir, herre>,
sprach sie,< gerne.>< die port muß nemlich durch uwern willen uff werden gethan.>
< große gnad, herre>, sprach die frauw. der ritter rieff dem wechter und hieß im die
port off thuon.< gern, herre>, sprach er und det bald die port off thun. der ritter
der reit inn und wond das die frauw nach im inn solt kumen; von dem das er die
konigin gesehen hett was er so sere uß synen sinnen komen, das er nit wúst was er
thet. er was uber die porten komen, das er die konigin besehe. da er innerthalb
die porten was komen, da wart die port zu gethan und gab ein so großen schrey das
der konig erschrack da er saß, und warff das heubt off und sah key den truchseßen.
er hieß yn das er fúr bald zur porten und besehe ob er darinn möcht. key reyt
darwert, und begegent im die koniginn underwegen wiedder kerende und wonde
das der rytter synen spot mit ir gemacht hett, und sagts key dem truchseßsen.
er sah off zu der porten wert und sah den ritter ob der porten steen und
besah die koniginn.< herre ritter>, sprach er,< ir hant nit húbschlich gethan das
ir myner frauwen hant gespottet.> der ritter verstunde des nit, und die jungfrau
kam zu im gande die yn geleitet het zu der dolorosen kartre; also hieß
die burg da myn herre gawan inne gefangen lag und sin gesellschafft. sie het
gehort wie das key gesprochen hett, und stieß den ritter mit der hant:< enhort
ir nit>, sprach sie,< wie der ritter zu uch gesprochen hatt?>< welch ritter ist
das?> sprach er.< der!> sprach sie und wißten im mit der hant.< herre ritter>,
sprach er,< was was das ir sprachent?>< ich sprich es noch>, sprach her key,
< das ir mynen herren den konig und myn frauw die koniginn wol fur schnúdel
habent ersehen, das ir sie nit gewertent die port offzuthuon als ir mym herren
gelobetent. ir engewirdigentet uch joch mir nicht zu antworten.>< wer sint ir
dann?> sprach der ritter.< ich bin key der truchseße.> der ritter sah das die
koniginn zornig hinweg reit, und wart so unfro das er nahe ußer synen sinnen
gefarn was. er ging bald zu dem wechter und sprach zorniclichen zu im:< ich
hieß dich doch die konigin inn laßen, warumb dethe du des nicht?>< in truwen
herre>, sprach er,< ir enhießent michs nit.>< in rechten truwen>, sprach er mit
großem zorn,< und werest du so alt nit, ich schlúg dir yczunt din heupt abe. noch
hut diß tags lauff und thu sie bald off und hut als dynes augen das sie dalang
zu kuom!> er saß off syn roß und reyt zu der posterne wiedder uß unfro und
zornig. die jungfrau fragt yn war er fure; er enwolt ir anders nicht sagen dann
das er schier wiedder keme.< hút uch>, sprach er,< als lieb als uch uwer lip sy,
das ir mir dalang einen fuß gevolgent!> der wechter det die porten off, und das
mere wart dem konig gesagt das die port offen were. der konig saß off und die
koniginn und all ir gesellschafft und ritten bald in jhen burg. der zum ersten
darinn mocht komen der enbeite des letsten nicht. da sie inn die burg kamen,
da funden sie die andern port vast beschloßen. sie gingen in den kirchoff, und
der konig hieß syn pfaffen lesen. da myns hern gawans name stunt geschriben,
er lase:< hie lit myn herre gawan, und ist diß syn heubt.> er laß off eim andern:
< hie lyt myn herre ywan, und ist das syn heubt, des großen friens eins
koniges sun.> sie lasen furter allenthalben, und der konig und alle die mit im
waren machten den meisten jamer von aller der welt. sie lasen furter off eim
grab:< hie lyt galeguentins de galois, und das ist syn heubt.> also funden sie
zehen, myn herren gawan und sin gesellen die mit im waren gefangen. sie
funden also maniges hohen mannes namen geschriben von des koniges gesellschafft.
< hie lyt der, und sehent da syn heubt.> also lasen sie so lang das sie
kamen zu dem großen grab, und lasen das da unden lege ein der beste
ritter von aller der welt und das das derselb were der die dolorosen garden
gewunnen hett.< ach leyder>, sprach der konig,< das was derselb ritter den ich
an sant johans tag ritter macht mit den wißen wapen.> er wart so unfro und
alle die mit im waren, und machten so großen jamer umb myn herren gawan
und umb syn gesellen das ir dheyner den andern enkunde getrösten. sie weynten
als lang und machten groß unfreud. der konig kam zu dem wechter und fragt
yn ob man im die forderesten porten solt vor beschließen.< neyn man, herre>,
sprach er.< wie sollen wir innerthalb der andern porten komen?> sprach der
konig.< herre>, sprach der ander,< ir múßent aber vier tag herre senden, als ir
zu der fordersten porten tatet.>< nu sag mir>, sprach der konig,< ist dir ichts
kunt umb die ritter die hieinn begraben ligent, wer sie zu dot schlug? anders
enweiß ich darumb nicht.>< herre>, sprach der ander,< wann dút die tumben
lesen, ir findent da me geschriben dann ich da umb wiße.>< ah leyder>, sprach
der konig,< wie han ich alle myn frunt also verlorn!> er saß off und fuor wiedder
zu synen loien und all syn geselschafft mit im; sie machten all die nacht mit
im so großen jamer das ir dheyner nye wedder eßsens nach trinckens enbeiß by
der nacht. - nu spricht das buch furter von dem wißen ritter, wie er von der
burgk reit da dem konig artus die port entschloßsen wart und der konigin.
diß buch spricht das der wiß ritter reit von der dolorosen garden mit
großem zorn und mit großem ungemut, umb das er die konigin erzörnet hett,
die im tusentstunt lieber was dann sinselbs lip. er wonde ir fruntschafft ummer
da mit verlorn han und gedacht in sim herczen wie er so viel mit den wapen
wolt thun; und wer sie größlich sin fynt, das sie syn frunt must werden, sprach
er, und gedacht das er dott wolt bliben, oder er gewúnne myn herren gawan
wiedder und syn gesellen. alsus reyt er gedencken so er rechtest mocht zu
der burgk wert die genant was dolorose kartre. da er wiedder kam in denselben
busch da er mit der jungfrauwen inn gewesen was, er stunt von sim
roß und sah zu der burg wert. es was wol zwuschen mittemtag und none da
er aldar kam, und was also da biß vesperzyt. underdes kam ein einsiedel rytend
off eim esel sere nahe by yn, er reit syn vesper singende zu syner wonung wert,
die da by im stunt in dem großen wald. er was ein der schönst ritter gewest
den man under dem hymmel kunde finden, und hett sich begeben da er allersterckest
was und allerbest farnde, umb das er zwölff súne verlorn het under
eim jare, die er alle vor synen augen sah sterben. da er in den busch kam rytende
by den wißen ritter, er reit gegen im und fraget yn wannen er keme. er antwurt
im gútlich und sprach:< herre, ich kum von der burg.>< herre>, sprach
der wiß ritter,< was schuffent ir da?> der gut man begund sere weynen und
sprach, yne det groß not dar rytende durch zweyer ritter willen, die sere siech
da legen. er zeuget im den kelch, den er fúrte under syner kappen.< wer sint
die ritter die da siech ligent?> sprach der wiß ritter.< herre>, sprach der gut
man,< sie sint des konig artus gesindes, und ist der ein genant galeguentins de galois,
den hant die von der burg sere gewunt. der ander heißet lohos und
ist des konig artus suon, den ist ein súcht in gefengniß ane komen da er im kerker
lag. ich wene wol das sie nymer genesen.> da begunde der wiß ritter sere zu
weynen und fraget yn umb myn herren gawan und umb synen nefen herrn
ywan.< herre>, sprach er,< die sah ich beide gesunt. wer sint ir, gut herre?>
sprach der einsiedel.< herre, ich bin ein farnde ritter.>< in trúwen herre, ich
wene, ich ein teil wol wiß wer ir sint>, sprach der einsiedel.< ir hant, so ich wene,
die dolorosen garden gewunnen; wes wartent ir hie?> sprach er.< ich wolt gerne
arbeiten, hulff es icht>, sprach er,< das des koniges ritter erlößt wurden.>< darzu
wil ich uch wol raten>, sprach der einsiedel,< wolt ir mynen rat thun.>< ja ich
vil gern>, sprach der ritter.< ich sag uch furware>, sprach der einsiedel,< yczunt
da ich dannen solt ryten, ich hort das jhene knappen eyner zu dem andern
sprach das sie yre wapen solten bereiten und yren harnasch, sie wolten den
konig artusen noch hint bestan in dem ersten schlaff. sie enhutent sich fur
mir nicht, und diß vernam ich alda. ich han auch wol vernomen das der herre
von der dolorosen garden keinen man so sere haßet als uch und darnach den
konig artusen. er forchtet das der konig artus den zauber allen ab thu der
in der burg ist, und wenet wol das er durch nicht anders herre sy komen; darumb
wil er den konig bestan. ich bitt uch das ir yn warnet, und helffet im das er
gefangen werde, des bitte ich uch. wúst ich das irs im nit sagen woltent, ich
fúre zu im und sagte es imselber.> der ritter gelobet im das er den konig wolt
warnen; er wolt aber wißen wo syn huß were da er wonte.< das ist mir ußermaßen
lieb>, sprach der gut man, und er reyt fur, und der ritter reit nach im.
sin wonung was ußermaßen wol gelegen und schon uff eim hohen reche, der
schibelecht was. umb den rech ging ein galois grabe, darinne waren große eichen
gestecket, eine as an die andern geschlagen. umb den rech was ußen umb
den graben ein hag gemacht von großen baumen, einer off den andern gefelzet;
und der hag ging da nyden umb und umb umb den rech. da der wiß ritter diß
wol besehen hett, er nam zu dem einsiedel urlub und sprach, er wolt zu dem
konig farn und wolt im diße mere sagen.< herre>, sprach der gut man,< myn
dinst ist uch allweg bereyt wann irs bedorffent.>< das vergelt uch gott, lieber
herre!> sprach der ritter der die wißen wapen fuorte.
der ritter kam wiedder off die statt da der einsiedel zu im komen was. er
lag da biß gegen abent und gedacht das er den konig nit wolt warnen, wann
erselbs alleyn guten rat darzu wolt geben. also lag er da biß nacht, und der
mone begund off gan. da es ein gut wil in die nacht wart, sie stunden allesampt
off die in der burg waren und wapenten sich. da sie bereit waren, sie ritten
uß und furen uber das waßer. der wiß ritter lag also schon biß sie allesampt
fur yn kamen einen guten weg. da er sah das sie all fur yn waren, er saß off syn
roß und reyt yn nach. da sie alle kamen under die dolorosen garden, sie verburgen
sich under den schetten von dem berg, wann der mon schon scheyn.
sie wurden des zu rate das sie so stille in des koniges here wolten ryten das
sies nicht solten gewar werden ee dann sie under sie kemen. sie ritten also
biß sie so nahe kamen das sie yczo mit sporn wolten under sie schlagen. sie
stunden ab und gurten ir roße baß und saßen wiedder off und wolten under sie
ryten was sie mochten. der wiß ritter was allweg by yn off eim starcken roß,
das was sere schnell; sin glene was sere starck und schneyt sere. er was kun
und stolcz und gedacht das er sie alleyn wolt schumpffieren, ir waren doch wol
anderthalb hundert. er reit under sie und schrey freischlich. sie wonden das
sie verraten weren und wurden ser erschrocken, das nyrgent keyner under yn
was der sich zu were stelt. er stach den ersten durch den buch und warffen
dot ußer jheme sattel uff jhen erden, so das im die glene in dem lib bleib stecken.
er raufft das schwert und schlug beidenthalben umb sich; dem er einen slag
gab, der erbeit des andern nit. mit dem ruffen das er det da wart des koniges
here alles erschrecket, und rieffen zu den wapen. da das jhene horten mit den
der wiß ritter streit, sie machten sich zu fliehen und wurden enschumpfiert; und
der ritter reit nach yn und gab yn große slege, er durchslug yn die schilt und
die helm und entrant yn die halßberg und reit sie mit gewalt darnyder. er nam
ettlichen mit dem halß und warff yn von dem roß off jhen erden. welchen er
mit dem halß ergreif, der must von dem roß, oder das roß must under im darnyder
ligen.
also treib sie der wiß ritter so sere das sie allesampt wundert wie es eins
mannes lip fur mocht bringen, und wonden das des konig artus here uff sie
komen were und alles mit yn stritt. alsus treib er sie so lang biß sie gegen
der porten kamen von der burg. und der wachter begund fast schrien:< zun
wapen, zun wapen!> diß hort der wiß ritter und begund allererst mit den wapen
zu thun. er sah wo des koniges here hinder im zu kam schlagend, und er prufet
jhenen der yn allerbest ducht gezieret und allerherlichst, und wonde das er der
herre were, als er auch was. er reit zu im und gab im große schlege uff jhenen
helm, er vertort yn in kurczer wile mit großen schlegen, das er fur sich uber
synen sattelbogen must buocken und ergreiff das roß mit den armen umb den
hals. mit dem kamen des koniges lut zuslagende, und jhene fluhen allesampt,
biß an den den der wiß ritter so sere geslagen hett. er lag noch uff sim roß und
west nit wie im geschehen was, und syn roß begund lauffen zu der humbre wert
was es úmmer gelauffen mocht. der wiß ritter enwolt syn nit begeben und volget
im alles mit und ergreiff yn umb den halß und brach im den helm von dem heubt.
er nam yn mit dem halß und warff yn off jhen erden, er reit mit dem roß uber
yn und trett yn so sere das er in syner unmecht bleib ligen und in syner ungewelte.
er stunt ab und dete im die kufe von dem heubt:< nu sichert mir gefengniß!>
sprach er,< oder ich slag uch zuhant uwer heubt ab.> jhener lag zuhant
in syner ungewalt und antwurt im ein wort nit, und der wiß ritter wond
das er dot were. er was ußermaßen zornig umb das er myn hern gawan und
syn gesellen úmmer mer wond verlorn han, ob der ritter tot were verliben. der
ritter lag lang in onmacht, des wart der wiß ritter so unfro das im die trehen
zu den augen uß gingen. er sprach das er nymer me off ritter wolt geryten,
er wolt yn dann zuhant zu tot slagen. uber ein lang wile kam der ritter wiedder
zu imselber und begund sich sere clagen. der wiß ritter gebart als ob er wenig
darumb gebe, und sprach, er wolt im das heubt ab schlagen. er rieff gnad und
forcht im sere; er bekant synen schilt, das das derselb schilt was mit der einen
barren da mit er vor der dolorosen garden gestritten hett.< hey edel ritter>,
sprach er,< enslagent mich nit tot, ob ir des konig artus ere liep hant!>< so sichert
mir gefengniß>, sprach der ritter,< war ich uch legen wil!>< vil gern>, sprach der
ritter,< in allen stetten wo ir wolt, dann in der burg hie ob uns, da wil ich uber
ein nit inn komen.>< so wil ich uch mit gewalt darinn furen.>< lebende enkum
ich númmer darinn>, sprach er;< und wißent ir was ir da mit verliesent? das
wil ich uch sagen: schlagent ir mich dott, so verliesent ir myn hern gawan und
zwenczig syner gesellen, die allesampt des konig artus gesellen sint und syne
ritter; wolt ir mich anderswo legen wo ir wolt, ich wil uch diße morn allesampt
in uwer gewalt geben, wann ich wol sehen das ir der best ritter sint von allen
landen und der abenturlichst von aller der welt.>
des wart der wiß ritter so fro das er nye kein ding als gern gehort, und
sprach, ob er das wolt thun das er gesprochen hett, er wolt yn in die burg nit
furen.< das wil ich uch mit myner trúw sichern>, sprach der ritter und gab im
syn schwert off.< herre>, sprach er,< war wolt ir mich in gefengniß legen?>< ich
wil uch legen>, sprach der wiß ritter,< in eins einsiedeln huß, wont hie by uns in
dißem wald. ir múßent mich selb dar leyten.>< das wil ich thun>, sprach er.
< nu siczent off hinder mich!> sprach der wiß ritter. jhener was so sere geqwetschet
das er mit großen nöten off das roß kam. sie ritten den rechten weg
gein des einsiedeln huß, und des konigs lút kamen an denselben weg wiedder
da sie jhene hien gejaget hetten, und hetten yn anders nicht gethan; wann jhene
den walt wol kunden, da waren sie yne darinn entfarn. der konig was gegen
sym volck geritten und kam mit yn wiedder. der wiß ritter was uber das velt
gekeret da der púniez gewesen was, und was ein glene alda beliben ligen, die
hett der wiß ritter in syn hant genomen. er sah wo der konig kam, und der
konig ersah sie auch beide.< owe lieber herre>, sprach der gefangen,< seht wo
des konigs lút gegen uns koment, ich wolt umb alle die welt inn syn gefengniß
nit komen! ich bitt uch off gerecht ritterschafft>, sprach er,< und manens uch
das ir mich in kein ander gefengniß laßent komen dann in das uwer.>< des forchtent
nicht>, sprach der wiß ritter,< er solt mich ee dot schlagen ee dann er uch
hinweg fúrte, oder ich sol so sere werden geslagen das ich uch nit gehelffen mag.>
er reyt synen rechten weg, und key der truchses rieff im nah:< haltent schon,
herre ritter, myn herre der konig wil wißen wer ir sint!> der ritter antwort
im ein wort nit und reit syn straß. key reit zu im.< herre ritter>, sprach
er,< ir sint zu hohfertig das ir nit antworten wollent.>< wes fragent ir?> sprach
der wiß ritter.< ich bin ein ritter der das lant off und nyder fert.>< hant ir den
gefangen>, sprach key,< den ir hinder uch furt?>< ja herre>, sprach er,< was
wolt ir sin?> da erkant yn key, das es der ritter was der die port hett heyßen
off thun.< ja>, sprach key,< ir sint der der myner frauwen der konigin gestert
spottet vor der porten, und der ritter den ir gefangen hant wolt myn herren
den konig eins tags zu tot gestochen han, des ist nit lang, mit syner glenen;
ich bekenne yn by synen wapen wol.> der wiß ritter antwurt im ein wort nit
und reyt alles fúrter synen weg. das was hern key unwert, und sprach:< herre
ritter, ir fúrt da des konigs fynt, und ich bin sin geschworn helffer und syn ritter;
ließ ich yn uch also hinweg furen, so wurd ich meyneidig. thund wol und
gebt yn mynem herren dem konig, ich wil yn im bringen!>< noch enkam der
nit>, sprach der wiß ritter,< der yn mit gewalt hinweg fure.>< ich wil yn uch
mit gewalt nemen>, sprach myn herre key und ergreif den gefangen ritter umb
den hals.< thunt bald uwer hant ab>, sprach der wiß ritter,< oder ich slag sie
uch ab gewißlich!> min herre key det syn hant abe und sprach das er yn nyder
seczt off die erden, und der yn dann mit jostiern mocht gewinnen, das ern
hett.< durch uwern willen kúmet er nummer abe!> key reit von im und bereit
sich zu jostiern. der mone scheyn sere liecht, und sie kamen beid zuhauff gerant.
und herre key stach syn glene inzwey, und der wiß ritter stach yn durch
das diech zu der lincken syten und nagelt im das diech an den sattelbogen, das
myn herre key off die erden viel und die glene brach.< herre key, nu mögent
ir wol sehen we myner frauwen gespottet was!> und reyt zuhant hinweg. der
konig und syn volck kamen aldar geritten da myn herre key darnyder lag in
onmacht. sie namen yn und furten yn in sym schilte da sie gelagiert hetten.
der wiß ritter was in den walt komen und reit so lang das er in des einsiedels
huß kam. sie ritten beid zu der porten yn, und der einsiedel ließ sie inn. sie
erbeißiten und gingen all dry in die capelle, und der wiß ritter sagt dem einsiedel
wie im der ritter gesichert hett myn herrn gawan wiedder zu geben und
alle syn gesellen, er dett im dasselb anderwert off den heiligen schweren.< so mir
der eydt den ir geschworn hant>, sprach der wiß ritter,< endut ir des nit, ich
schlag uch uwer heubt von uwerm buch!>< herre>, sprach der gefangen ritter,
< wolt ir senden dißen herren zuhant nach mym truchseßen?>< ja ich>, sprach
er,< es ist mir lieb, wann er muß mir zum allerersten schwern das er die botschafft
getrúlich thú.>< das wil ich thun>, sprach der einsiedel zuhant und schwur
off den heiligen. er saß off synen esel und reyt zu der dolorosen kartre. er
bracht des herren truchseßen alleyn mit im mit dem wortzeichen das im der
herre gegeben hett. er sprach zu sym truchsessen das er bald hinweg riet und
brecht myn herren gawan und sin gesellen und alle die da gefangen legen von
des koniges gesinde. diß dete der wiß ritter den truchseßen schwern ee dann
er von im schied, und das er sie all gewapent brecht. der truchseß reyt hinweg
und det als yn syn herre hett geheißen. da er sie bracht hett, da fragt yn syn
herre off was er sie uß gelaßen hett.< herre>, sprach er,< sie hant mir allsampt
gesichert von dißer statt númmer zu komen, es sy dann mit uwern willen.>
< ir herren>, sprach der ritter,< ich manen uch allesampt mit uwer sicherheit
das ir dißem ritter gefengniß haltent wo er wil, und ich laß uch ledig von mynentwegen.>
der wiß ritter was gewapent und hett synen helm off sym heubt, das
er wolt das sie sin nit erkenten. min herre gawan und syn gesellen sprachen,
sie wolten gern syn gefangen sin wo er wolt; und der herre erließ sie ir truwen
und reyt hinweg.< wie herre>, sprach der einsiedel zu dem wißen ritter,< sol
behandiez alsus hinweg ryten? ich sag uch werlich, und rytet er alsus hinweg,
das die zaubery nymer me ab wirt gethan genczlichen hie in der dolorosengarden.>
< ich gelobet im mit myner trú also>, sprach der wiß ritter,< darumb
enwil ich nit me darzu thun.> und der einsiedel begund sere zu weynen. der
wiß ritter sprach zu mym herren gawan und zu synen gesellen allensamen:< ir
herren>, sprach er,< ich bitt uch einer beth die uch allen guot ist und ersam und
auch mirselber.>< was ist das?> sprach myn herre gawan.< das ist>, sprach er,
< das ir allesampt hieinn belibent biß ich herwiedder kume, ich wil noch hint
herwieder komen oder morn frú zu dem lengsten.> sie gelobentens im allesamen
mit ir truwe. er saß off und reyt zu der dolorosen garden, es was wol um tercie.
und der konig hett des morgens umb primzytt ein ritter fur die porten gesant;
der wechter enwolt im die porte nicht off thun. der wiß ritter reyt wiedder
yn zu der posterne da er uß geritten was, und kam zu dem palast da die zwo
jungfrauwen von dem lack syn beyten. die ein jungfrauw die im die schilt
bracht hett sprach ob sie lang gnug in sym gefengniß gelegen hett.< neyn ir,
liebe jungfrauw, ir mußent so lang ligen biß das irs zu ende hant bracht myns
hern gawans sach und des konig artuses, darumb er herre komen ist. also
diß alles geschicht, so sollen ich und ir, beyd mit einander, hinweg farn.> er
det den schilt von sim hals mit der ein barren und nam den mit den zweyn, er
reyt zu dem portewechter und fraget ob der konig ymant dar gesant hett.< ja
herre, zu primzyt>, sprach der wachter.< nuo hut>, sprach der wiß ritter,< als
lieb als dir din augen syn, das du dalang dheynem manne die port offgethúst,
es sy dann das key der truchses dar fur kem, dem solt duß offthun!> er reyt
uß und fur umb jhenen berg, biß er des koniges pavilune nahen begund. und das
volck von der stat begund sere zu ruffen:< konig artus, din zyt geet hinweg, din
zytt get hinweg!> der konig was aber nieder off jhener bach gesesßen und was
sere zu ungemach umb myn herren gawan und umb syn gesellen, die er númmer
me wonde gesehen. da er das gerúff hort, er sant bald fur die porte, das man
nymand anders die porten off thet dann mym herren key, ob er dar fur kem,
dem truchseßen, dem sol er sie off thun. der ritter reyt bald zu dem konig
und sagt im also. da lag key siech von der wunden die im des andern
nachtes in sin diech gestochen was. und der konig sprach, er wolt yn ee dahien
laßen furen; und die konigin und manig ritter furen darwert. der ritter mit
dem schilt mit den zweyn barren kam fur die konigin geritten und grußt sie
und sie yn.< frauw>, sprach er,< war wolt ir ryten?>< herre>, sprach sie,< fur
die porten wolt ich ryten, umb das ich besehe ob myn herre der konig darinn
mocht komen.>< frauw>, sprach er,< woltent irselb icht gern darinn komen?>
< ja ich werlich>, sprach sie.< ir mußent nemelich darinn>, sprach er und reyt
fur die porten und rieff dem portener, und der ander det die port off. der ritter
besah anders nit dann die konigin, und da sie den berg kamen geritten, vergaß
im sinselbs. der wechter fragt yn ob er wolt ryten. er reyt furter und sah
wiedder zu der konigin wert, und die port ging wiedder zu und gab einen micheln
schrey. das hort der konig alda er saß uff der bach, und fragt was das were.
mit dem brachten vier knappen hern key fur die porten getragen uff eim tuch
von pavey. der wechter fragt wer da were.< das ist myn herre key>, sprachen
sie.< so muß ich im die porten off thun>, sprach der wechter. man det im zuhant
die porten off. mit dem kam der konig und sin geselleschafft fur die porten,
und der wechter fragt yn ob er inn wolt.< ja ich gern>, sprach der konig.< ir
múßent zum ersten schwern off den heiligen>, sprach der ander,< das ir nymant
keynen gewalt thunt noch die mit uch sint weder mit worten noch mit wercken.>
< das wil ich gern thun>, sprach der konig und schwur also. da wurden zuhant
die porten beid off gethan. sie ritten inn und funden eine ußermaßen schone
burgk, und alle die hußer die in der burg waren waren gefenstert all, eintweder
oben eder unden, und die fenster waren all vol ritter und frauwen und anders
volks vil, die weinden allesament und sprachen ein wort nit. das was alles darumb
gethan das sich der konig des wundern solt und solt fro syn das er wiedder
sie sprechen must, umb das sie gern gesehen heten das yn der konig ettlichen
radt solt geben zu yren nöten. der konig stund von sym pferd und ging in jhenen
sal, der ußermaßen schön was und groß. er wart aber nymands darinn, und
der konig sprach zu der koniginn und zu synen rittern die mit im waren:< als
vil wúst ich hút vor der porten von der burg als ich nuo weiß, und bin doch hieinn.>
er was unfro und sere zu ungemach.< herre>, sprach die konigin,< diß mußent
ir alles dulden; der uch suß viel hatt lan wißen, ob got wil, er sol uch noch me
thun verstan.>< herre>, sprachen jhene ritter,< myn frauw hatt wol gesprochen,
ir múßent also thun.> herunder was der wiß ritter komen und het den schilt mit
den dryn barren umb synen hals genomen, als er zu mym herren gawan wiedder
wolt ryten. und alle die ee geweynt hetten begunden zu ruffen:< vahent yn,
vahent yn!> und die port warent beyd beschloßen. er sah umb und sah die
konigin vor dem pallast steen; er gedacht das er nyrgent wolt farn, er hett die
koniginne dann zum ersten gesehen. er kerte wiedder umb und reyt darwert.
da er by sie kam, da erbeißet er und grußt sie. alles das in der burg was begund
aber ruffen:< vahent yn, konig artus, vahent yn!> der konig kam zu dem
ritter ryten und gruoßt yne, und er genadet im.< diße lút ruffent alle das ich
uch vahe>, sprach der konig.< herre>, sprach der ritter,< ir hant wol den gewalt,
und wenent ir wol darmit thun.>< warumb ruffen sie dann?> sprach der konig.
< ich enweiß>, sprach der ritter,< thunt sieß fragen! ich wene das ich keyn ding
wiedder uch hab gethan noch wiedder sie.> der konig sant zu den luten und hieß
sie fragen warumb sie also geruffen hetten; sie warent allsamen in die andern
balgie gegangen.< nu bin ich fast leydig>, sprach der konig,< das ich nichtes nit
des thuondes kan erfarn von der burg.>< herre>, sprach der ritter,< wolt irs gern
wißen?>< ja ich ußermaßen gern>, sprach der konig und die koniginne alsam.
dem ritter was sere leyt das er dheyn stat hett noch dheyn muß der konigin
zu sagen wies darumb stúnde, und die trehen sprungen im zuon augen uß von
großem zorn.< herre>, sprach er zu dem konig,< gebent mir urluob hinweg zu
ryten!>< das wil ich sere gern thun>, sprach der konig. er saß wiedder uff syn
roß und fragt die konigin ob sie gern wolt wißen das thuond von der burg, und
begund hinweg zu ryten.< ja ich>, sprach sie,< ußermaßen gern.>< werlich
frauw>, sprach er,< das ist mir leyt das ichs vor uch helen muß, ich vergiß mich
sere darmit.> er reyt hinweg allein und weinde sere; und ee das er von ir schied,
da bat er sie das sieß vor ubel nit enhett, die zitt wer noch komen nit das mans
ymant sagen möcht. er reyt zu der posterne wiedder uß was er mit den sporn
getriben mocht, biß er in den walt kam da myn herre gawan mit sym einsiedel
was. und des konigs botten waren zu den luten komen und fragten sie warumb
sie also geruffen hetten das der konig den ritter fing. sie sprachen, und hett
yn der konig gefangen, er hett im das thund alles geseyt von der burg.< hey
leyder>, sprach der konig,< wir sint betrogen das ich yn also von mir ließ farn!>
sie saßen also und sprachen, und die porte wart off gethan, und kamen vil ritter
und frawen und taten spise mit yn bringen also bereytt. das waren die lut
von der stat, die geruofft hetten dem konig, umb das sie yn selber nicht schuldig
waren zu vahen noch ir hant an yn zu thun; sie wonden das yn der konig gefangen
solt han. da sie vernamen das er hinweg was, da wart nye volck so unfro,
und der konig was ußermaßen unfro das er yn nit gefangen hett. die nacht
was der konig und syn gesellschaft in der burg fast wol geherbergt, und daten
im die von der statt groß ere. des morgens, zuhant da der wechter den tag
kuonte, da stund der konig uff und die konigin und all ir gesellschafft und
bereyten sich wiedder nyder zu farn. - nu mußen wir ein wil furter sprechen
von dem wißen ritter, der mit des koniges urlub hinweg geritten was in den walt.
da der wiß ritter gescheiden was von dem konig und von der konigin, da
reit er zuhant zu mym herren gawan und zu synen gesellen.< ir herren allesament>,
sprach er,< ich laß uch alhie ledig uwer gelubde die ir mir gethan hant,
also das ir dalang me hie blibent und morn frú zu der dolorosen garden rytent.
alda findent ir myn herren den konig und myn frauwen die koniginne, die solt
ir mir beide grußen von mynentwegen und solt yn sere dancken das ir ußer
gefengniß erlößt sint.>< hey lieber herre, durch got>, sprach myn herre
gawan,< sagent uns wer ir sint!>< ich bin ein ritter, als ir geseht>, sprach er,
< nicht me mögent irs yczuont wißen. ich bitt uch das irs nit enzúrnent durch
mynen willen, und wißent das, das ir erlößt sint, das das von nymans wegen
ist dann von gottes wegen und darnach von myner frauwen der konigin.> er
nam urlub zu yn und reyt wiedder zu des einsiedels huß, da er syn knappen
gelaßen hett, und reyt alle die nacht und den tag darnach und herbergt des
andern nachtes zu eynes ritters huß, da man im groß ere dete; und der weg wart
im alda gewiset darwert er da hien wolt. - wir mußen noch ein wil schwigen
wie er gefur, und sprechen furter von mym herren gawan und von dem konig
artus, der syn öheim was, und von yrn gesellen.
uns saget die historie furter das der konig artus frú was offgestanden da
er den wechter hort off dem thorn der by dem großen sale stunde. under im
in eyner kamern waren zwo jungfrauwen besloßen, das waren dieselben die die
frauw von dem lack dem wißen ritter hett gesant. die jungfrauw die im die
dry schilt bracht hett was gende siczen in ein fenster und besah die konigin.
sie rieff zu ir und sprach:< frauw, ir hettent hut gut herberg und ich böse.>
< werlich>, sprach die konigin,< ich wust uwer da nit, jungfrauw, und möcht ich
uch geholffen han mit dheinen dingen, ich hett es gethan.>< ja ir, frauw>, sprach
die jungfrauwe.< wie wer das?> sprach die konigin.< das enwil ich uch nicht
sagen>, sprach die jungfrauw, wann sie gedacht das der wiß ritter die konigin
minnete und sie yn wiedder, by dem das er die burg nit wolt rumen, er hett dann
die konigin ee gesehen; und ir gesellin hett ir gesaget wie er nit enwust was
er thun solt da er die konigin vor der porten sah. underdes das sie also retten
kam ein groß rott zur porten inn rytende, das was myn herre gawan und syn
gesellschafft. des wart der konig artus frower dann er ye me wart und kuost
synen neven und darnach die andern all. die konigin was ußermaßen fro das
myn herre gawan noch lebte. der konig fragt zuhant wo sie gewest hetten.
< ich enkans uch nit fast wol bescheiden>, sprach myn herre gawan,< wann so
viel das man uns zu eyner burg leytet, da hien man uns gelobet wol zu herbergen.
da wir geherberget wonden wesen, da waren wir allesampt gefangen. ich wene
nicht das wir ummer uß komen weren, hett uns ein ritter nit erlößt. der furt
ein schilt mit dryn roten barren in belung und sprach das wirs uch dancketen
und myner frauwen der konigin.>< werlich herre>, sprach die konigin,< das was
unser ritter der nechten von hinnen reit, uff den das volck so sere rufft das ir
yn fingent.>< sahent ir yn an wapen bloß?> sprach der konig zu mym herren
gawan.< neyn ich, herre>, sprach er,< er enwolt synen helm nye von synem
heubt gethun. da by wen ich wol das er forcht, und hett ern abgethan, das
wirn hetten bekant.>< so mir got>, sprach der konig,< ich mag nuo frölich farn
wann ich wil, es ist nit lang das ich fast unfro was.> und die jungfrauw die
in dem thorn was die rieff heruß:< konig artus>, sprach sie,< wiltu alsus hinweg
farn und mich hie in gefengniß laßen? du enweist noch ein teil nicht des thuondes
von der burg.>< das ist mir leyt>, sprach der konig,< das ichs nit enweiß.>
< was ist das?> sprach myn herre gawan, und die ritter die by im stunden
sagten im wie es was. des wundert er sich sere.< jungfrauw>, sprach der konig,
< wie möcht ich uch erlösen ußer der gefengniß?>< herre>, sprach sie,< da hort
groß arbeit zu.>< welch arbeit ist das?> sprach der konig,< ich wil sie gern understan,
weiß ich wie.>< jungfrauwe>, sprach myn herre gawan,< sagent mym herren
wie er uch gehelffen möge, er thuot es.>< ich enkan nit erloßt werden>, sprach
sie,< mir helff dann der ritter den myn herre der konig von im ließ farn.>< wie
möchten wir den erkennen?> sprach myn herre gawan.< zu der ersten vergaterung,
die úmmer geschicht in dem konigrich von logres, sol ir gnug von
im vernemen>, sprach sie,< und zu der andern vergaterung und zu dritten.>
< jungfrauw>, sprach myn herre gawan,< ob er uch enböte das ir zu im kement,
mochtent irselb ußkomen?>< nein ich>, sprach sie,< ich sehe yn dann selber.>
< herre>, sprach myn herre gawan,< ich wil wol das irs wißent das ich nummer
me dann ein nacht in eyner statt belibe, ich werde gefangen oder sieh, ich gefreisch
dann wer der ritter sy, von dem diße jungfrauw gesprochen hatt.> da
diß der konig horte, da wart im sere ubel zu mut, und was im ußermaßen leit.
< herre>, sprach myn herre gawan,< ich hore sagen das der konig von uber denmarcken
off uwer lant urlage und ist darinn gerant. enbietent im das ir innwendig
vier wochen in syn lant wollent ryten, alda sollen wir, ob gott wil, mere
freischen. so mögen wir auch erfarn von dißem ritter.>< so mußent ir biß dann
bliben>, sprach der konig.< des enmag nit syn>, sprach myn herre gawan.
der konig artus sant zuhant einen botten dem konig von uber den marcken
und enbot im tag das er yn bestan wolt. das was des drytten tages nach unser
frauwen tag zu herbst. myn herre gawan nam urlub zu dem konig und zu der
koniginne und reit den ritter suchen; und der konig und syn gesellschafft ritten
heimwert denselben weg den sie herre komen waren. - nu múßen wir ein wil
schwigen des koniges und myns herren gawans und sprechen furter von dem
wißen ritter, der die dolorosen garden gewann.
alsus saget uns die hystorie: da der ritter der die dolorosen garden gewann
reyt von des ritters huß da er die nacht gelegen hett da er von mym
herren gawan gescheiden was und von synen gesellen, da er sie zu des einsiedels
huß gelaßen hett, er reit so lang, als yn syn wirt gewiset hett, das er
kam zu dem closter da er sin knappen gelaßen hett. sie hetten wol gehort
sprechen von eim ritter der die dolorosen garden gewunden hett, sie wusten
aber nit das er das was. er lag da nit úber nacht, wann er reyt zuhant wiedder
hinweg und reyt also den ganczen tag, das im kein abentur wiedderfur. des
andern tages umb tercie begegent im ein jungfrauw off eim zeltenden pferd
ritende. und der ritter hett sin kuofe enthabet fur synen munt und hett syn
manikel von synen henden getan; einer syner knecht furt sin glene und ein
ander syn helm und sin schilt. er grußt die jungfrauw, und sie gnadet im.
< jungfrauw>, sprach er,< warumb rytend ir so bald?>< herre>, sprach sie,< ich
rytt an allen enden mere sagen allen den die gern prise und ere bejagen
wollen.>< was ist das?> sprach er.< myn frauw die konigin enbútet allen guoten
rittern das sie komen des dritten tages nach unser frauwen messe zu herbst off
ein schones felt, das litt zwúschen godoazere und maigne, da wil myn herre der
konig artus stryten mit dem konig von uber den marcken.>< welche konigin
meynent ir, liebe jungfrauw?> sprach er.< des konig artus wip>, sprach sie.
< lieber herre>, sprach sie,< wißent ir keyn mere von dem ritter der die dolorosengarden
gewan, so sagent mirs; wann myn frauw embútet im, ob er ummer
keyner fruntschafft zu ir wolle gesinnen oder zu keynem man von ir gesellschafft,
das er dahin kuom, wann sie alda yn gern sehe und yn besprech, ob sie
möcht.> der ritter erkam so sere das er darnach in eyner langen wile ein wort
nye gesprechen mocht. und die jungfrau bat yn fast das er ir mere sagte von
dem ritter. er forcht sere das sie yn kente, und kert syn anczlit von ir und fragt
sie off die trúwe, die sie ir frauwen schuldig were, ob sie den ritter kente nach
dem sie fraget.< nein ich werlich>, sprach sie.< so sag ich uch furwar das ich
hint slieff da er slieff, und myn frauw die konigin mag des wol sicher syn das
er sicherlich alda sol syn da man vergatern sol, er blib dann dot biß dar.>< herre>,
sprach sie,< ir hant mich nuo wol getröstet, gott der lon uch!> sie nam urlub
und reyt hinweg. und der ritter reyt alle die wochen also biß des andern tags
hien umb primzyt, da kam er ryten in einen dicken walt, und begegent im ein
groß schar rytend, und ein teil lút gingen auch zu fuß under yn. enmitten reyt
ein groß ritter under yn off eim micheln roß und hett ein man an syns roßes
zagel gebunden mit dem hals. der man hett nicht an dann ein niderkleit und
ein hemd und was barfuß. die augen waren im verbunden. er was ein der
schonst man der ye gesehen wart. und der groß ritter der yn furt hett im
einer jungfrauwen heubt mit den zöpffen an den halß gebunden, und er was
selbe sere gebunden mit einer kleynen senewen umb den hals.
der wiß ritter sah den man ußermaßen schön und fragt yn wer er were.
< herre>, sprach er,< ich bin der konigin ritter, und haßent mich diße lut und
wollen mich lesterlich döten.>< welcher konigin ritter sint ir?> sprach der wiß
ritter.< der konigin von britanien, herre>, sprach er. da sprach der wiß ritter
das kein ritter als dorperlichen solt gefurt werden zu recht als man yn furt.
< ich wil yn noch lesterlicher furen>, sprach der groß ritter,< wann er ungetrúw
ist und ein verreter. er hat zu recht ritters namen verlorn da mit.>< was hat
er wiedder uch missetan?> sprach der wiß ritter.< er hatt verretniß und untrúw
gethan>, sprach er,< und darnach wil ich yn thun verurteiln.>< lieber herre>,
sprach der wiß ritter,< es ist nit ersam das irn alsus tötent, wann zyhent ir yn
verretniß, so ist wol billich das ir yn des bezugent in eins hohen mannes hoff
mit uwerm lib geyn dem synen; also mögent ir uch mit eren rechen.>< er entschuldiget
sichs nymer anderswo dann in mym huß.>< wes zihent ir yn?> sprach
der wiß ritter.< er hat mir myn wip geuneret>, sprach der ritter,< und mich
selben, und hanget im ir heubt an sym hals als ir sehen mögent.> des wart
der wiß ritter fast unfro. und der ritter der da gefangen was schwur als túre
als er geschwern mocht, das er im nye keyn laster getete.< hey>, sprach der
wiß ritter,< sitther das ers so sere leucket, so sint ir yn nit schuldig zu töten.
ich rat uch umb uwerselbs ere das ir yn nicht endötent, wann thund so wol
und laßent yn farn durch mynen willen, wann ich uch nye keyner bete me
gebat; hat er uch anders icht getan, nement recht von im als recht ist!> der
ritter schwur das er nymmer ander geriecht gesucht, sittherre das ern so ferre in
syner gewalt hett.< so mir got helff>, sprach der wiß ritter,< es wer sere missethan
und detet ir im ubel uff solche rede als ich noch vernomen han, und darzu
ist er myner frauwen der konigin ritter.>< umb die konigin enlaß ich nymer,
ich töte yn.>< neyn>, sprach der wiß ritter,< wißent furwar das ich nymer da
gebin da irn döten wöllent, ich wöl yn befriedden fur uch und fur uwer gesellschafft.
geuneret muß er syn der uch lert das ir myner frauwen der konigin
ritter also unertent!> und der wiß ritter zugt dem gefangen ritter die binden
von dem heubt und brach das seyl da er mit gebunden was. des großen ritters
lut begriffen ir bogen und ir geschucz wid gebarten als sie yn wolten döten.
er sprach zu dem großen ritter das er syn lut dete affterwert wichen von im,
wann schúßen sie oder stechen im syn roß tot, er were der erst der darumb
sturbe und sie allsampt darnach. sie hetten wenig gewapenter lut under yn.
er saczt synen helm off syn heubt und wapent sin hende, er nam sin glene, und
jhen schußen nach im; das daten sie nit umb das das sie yn wolten döten, wann
yn ir herre enbott das sie schußen. sie schuoßen by im hien und wolten sin nit
döten, wann yn leit was des ritters ungemach der da gefangen was. der herre
wart auch wol geware das sie den wißen ritter nit wolten döten, und der wiß
ritter verstund es auch wol und dete yn keyn argk. er nam das roß mit den
sporn und reit zu dem großen ritter, er kert die glene umb und stach yn so sere
off jhen brust das er von dem roß vil uff jhen erden, und was im das hercz nah gebrochen
in sim libe; und die andern flohen allsament. er nam das roß da er
jhenen abgestochen hett, und gab es dem ritter den er da erlößt hett.< herre
ritter, siczet heruff und rytet dann mit mir!> er saß uff das roß und sprach zu
dem wißen ritter das alda by ein huß lege, und were er da, so förcht er nymant.
< so fart dar>, sprach er,< es ist mir lieb!>< lieber herre>, sprach der ritter,< von
weswegen sol ich myner frauwen der konigin dancken das ir mich also erlöst
hant? sagent mir uwern namen!>< mynes namen mögent ir nit wißen, wann
sagent ir wie gethan myn schilt sy und das ir durch yren willen erloßt sint!>
der ritter nam urlub und reit hinweg zu der konigin und gnadet ir sere das
sie yn von lesterlichem tede erlößt hett.< wie han ich uch erlößt?> sprach sie.
< frau>, sprach er,< ein ritter halff mir durch uwern willen, er wolt mir synes
namen nit sagen>, und saget ir wie gethan syn schilt was. da wúst sie zuhant
wol das es derselb ritter was der die dolorosen garden gewunnen hett, und was
des ußermaßen fro in irm herczen.
der wiß ritter reyt also biß gegen abent und kam fur ein huß, das
mit holcz was bezinnet wol alumb. er hort ein jungfrauw ußermaßen wol singen
und lut, und er begund zu gedencken und ließ das roß geen wo das es wolt. das
roß was múde und hett ein groß tagefart gegangen, und was an eim samßtag
zu mitten augst. er saß und gedacht, und syn roß kam gande in ein gebrúche,
das von dem heißen wetter drucken was worden, und gingen große graben da
durch. sin roß was múd und sturczt in eynen graben, das das roß ein lang wile
off im lag. sin schilt brach in dru stuck, und der hinder sattelbog brach enzwey.
syn knecht hulffen im wiedder off mit großen pynen. er was sere geqwetschet
und clagt sich sere. er reyt furwert und fant ein crúcz off eim kirchoff stende,
vor dem crucz lag ein geistlich man off syn knyen und betete. der ritter grußt
yn, und er gnadet im.< lieber herre>, sprach der knappen einr zu dem geistlichen
manne,< dißer ritter ist sere geqwetschet; durch gott, wisent uns irgent
da wir herbergen mögent, wann das ryten ist im nit gut!>< nu koment mit mir,
in gottes namen!> sprach der guot man, und er ging fur, und sie ritten nach. er
fragt den ritter wo er also geqwetschet wurde, und der ritter sagt es im.< nu
wolt ich uch wol raten>, sprach der gut man,< woltent ir mir volgen.>< ja ich
ser gern>, sprach der ritter.< so rat ich uch>, sprach er,< das ir nymer me an
keim samßtag affter nonezytt gerytent, es thu uch dann groß not von uwerm
libe. thúnt ir diß, uch sol deste me guts geschehen und úmmer deste mynner
úbels.>< seht hien>, sprach der ritter,< ich gelob es uch mit myner truw das
mirs númmer mer geschicht da ichs behalten mag!>< gut herre>, sprach der
ritter,< was suchtent ir die zytt nachtes alda da wir uch funden?>< herre>, sprach
er,< myn vatter und myn mutter ligent alda begraben off dem kirchoff, und
wißent furwar das das ein heilige stat ist. ich geen alle tag teglichen dar und
sprich myn pater noster und anders das mich gott wißt, yren selen zu trost und
darnach allen gleubigen selen zu trost.> also kamen sie zu dem huß gegangen
und wurden fast ersam enpfangen von allen den brudern die dainn waren; und
der gut man was meister dainn der sie dar bracht hett. der ritter und sin knappen
blieben aldainn zehen tag, das sie die bruder nyrgent ließen, sie hetten yn gebatt
und gearczendit, wann sie wol sahen das er sere geqwetst was an sim lib.
des eylfften tages saß er uff und reyt hinweg. er ließ den schilt da mit den
dry barren, und syn knappen hetten im ein andern thun machen zu einer stat
da by in den zehen tagen die ir herre da gewesen was, umb das er sich anders
zeichen wolt. der schilt was rot mit einer silberinnen barren in bellung. also
reyt der ritter lang und kam eins tags rytende da im ein gewapent man begegent.
er fragt den gewapenten ritter wer er were.< ich bin des konig artus
ritter eyner.>< ist das war>, sprach der ritter,< so mugent ir wol jehen das ir
ein des affochten koniges ritter sint der nu lebet.>< warumb?> sprach der geqwetst
ritter.< darumb>, sprach der ander,< das huore ein gewunt ritter zu dem
konig kam, und schwur im ein ritter das ern solt rechen von allen den die jhenen
lieber hetten der yn also gewunt hett dann den der da wunt was. er múst
meyneydig werden, und hett er vier ritter stercke der yglicher als starck were
als herre gawan ist>< wie>, sprach der wiß ritter,< sint ir einer nicht der den
doten ritter lieber hatt dann den gewunten?>< in truwen, ich han den doten
lieber>, sprach er.< das mag uch leyt syn>, sprach der ander.< warumb mag es
mir so leyt syn>, sprach der jhene,< sint ir dann der yn erlost?>< ja ich>, sprach
er,< ich bitt uch das ir sprechent das ir den gewunten lieber hettent dann den
doten. thund ir des nicht, so muß ich wiedder uch fechten.>< sprech ich also
als ir wöllent, so múst ich liegen; ich enliege darumb nit ubereyn.>< so mußen
wir fechten>, sprach der ander.< ich enwil anders nit>, sprach der jhene. sie
ritten von einander und ritten mit nyde zuhauff und stachen so sere off jhene
schilt das yn die rúck an jhen sattelbogen furen. der siech ritter stach den
andern so sere das im das glenysen durch den schilt ging und durch den halßberg
und durch den lip biß jhen sytt durch. der ander vermiste sin nicht, er
stach den siechen ritter durch den lip da nyeden an der wústin. die ritter waren
beid kúne und starck, und valte ietwedder den andern uff die erde, und brachen
ir glene beide. der siech ritter hett keyn dotwunden; er sprang off und hielt
den andern fur einen byderman, wann er im die freischlichsten wunden hett
gegeben die er ye gewann. er raufft das schwert und wolt yn menlich bestan,
wann er yn so sere gestochen hett; und jhener lag dot. da der ander des gewar
ward, da macht er großen jamer und weynd sere, wann er eyn so gut ritter
was. er saß wiedder off syn roß mit großen pinen und reyt also fur einen walt.
da machten im syn knappen ein roßbare, wann er das ryten nit kund gedulden.
sie verdackten die roßbare mit eim herlichen samyt, der yn die frauw von dem
lack gnung hett gegeben. die roßbare wart ser herlich bereyt, und die knappen
leyten yrn herren daroff und furen ir straß allgemehelich. - wir mußen hie
laßen ein wil diße rede von dem siechen ritter und sprechen furter von mym
herren gawan, wie er den wißen ritter sucht und wa.
uns sagt die hystoria furter von mym herren gawan: da er den ritter sucht
der die dolorosen garden gewann, er reyt funffczehen tag das er nye keyn mere
von im kund vernemen. eins tags kam er rytend, und begegent im ein jungfrauw.
er grúßt sie, sie genadet im.< liebe jungfrauw>, sprach er,< vernament ir kein mere
von dem ritter der die dolorosen garden gewann?>< das ist ware, herre>, sprach
sie,< ich weiß wol das ir myn herre gawan synt, des koniges nefe, der die jungfrau
gefengniß hatt gelaßen.>< so mir got, jungfrauw>, sprach er,< das ist mir
leyt. liebe jungfrau, wißent ir was ich such?> sprach er.< neyn ich>, sprach
sie.< kúnnent ir mich nichtes bescheiden?>< ja>, sprach sie,< man beschied es
uch wol zu der dolorosen garden.>< dar wil ich nit>, sprach er und bevalh sie
got und schied von ir. und das was die jungfrauw die zuletst wiedder den ritter
geredet hett den myn herre gawan sucht. sie was auch dieselb jungfrauw die
die frauw von dem lack júngestwarb uß sante. sie sucht auch selb den ritter,
und hett sie die jungfrauw ußgesant die gefangen lag zu der dolorosen garden.
min herre gawan kam rytende in eynen walt. da er dardurch kam, er fant
ein schön wiesen, und waren da herliche pavilune uffgeschlagen und hetten
wol zwey hundert ritter da geherbergt. er sah zu der rechten hant und sah
wo zwey schöne pfert kamen und brachten die roßbare getragen da der wiß
ritter uff lag. myn herre gawan beyt der roßbare biß sie zu im kam; er was
ein wenig fur geritten. die roßbare ducht yn gar herlich und wol bereyt und
das er nye keyn herlicher gesehen hett. er fragt den knappen der sie furt, wer
da uff lege.< herre>, sprachen sie,< da lyt ein wunt ritter uff.> und der gewunt
ritter hieß das tuoch off heben und fragt were da were.< ich bin, herre, ein ritter
uß des konig artus hoff>, sprach myn herre gawan. er ließ das tuch wiedder
nyder und forcht das er yn bekente. myn herre gawan fraget yn were er were.
er sprach, er were ein siech ritter und fúr da er zu schaffen hett. der siech ritter
fur hinweg, und myn herre gawan beyt vor dem wald, biß er erfure wes die
pavilun weren; und zwen ritter kamen uß eim gegangen und wolten sich in den
walt gan baniken alze uz. myn herre gawan grußt sie und fragt sie wes die
pavilun weren. sie sprachen, sie weren des konigs mit den hundert rittern und
wolten zu dem urlog faren.< wem wil er helffen?> sprach myn herre gawan.
< das wil er dem konig von der uber marcken. wer sint ir?> sprachen sie.< ich
bin ein ritter>, sprach er,< und rit in myner urbor da ich zu schaffen han.> der
konig mit den huondert rittern wart darumb also geheißen das er kein zytt ußer
sim land fure, er furt zum minsten hundert ritter mit und darzu manigen wann
er wolt. er was ryche und wolmögend und was galahots nefe, der schönen yoaniden
sun. er was herre uber das lant von destragors. das lant und das lant
von norgales stießen einhalb zuhauff und das herczogentum von kambenig.
myn herre gawan schied von den zweyn rittern und bevalh sie gott. er sah
neben sich wo vil knappen brachten einen doten ritter ußer dem wald gefurt.
er reyt zu yn und fragt sie wer den ritter tot hett geschlagen.< das det ein
ritter>, sprachen sie,< der furt einen schilt von sinople mit einer silberin barren
in bellung; der stach yn hút dott darumb das er sprach, er hett einen ritter lieber
der einen andern wunt dann den der gewunt wart. er ist selbe sere wunt>,
sprachen sie. myn herre gawan gedacht zuhant das es der ritter were der off
der roßbare lag und der zu kamahelot dem ritter die zwey glenestuck ußer
dem libe gezogen hett. er reyt zuhant hinach fur jhens pavilune da die zwey
hundert ritter waren. die andern ritter wonden das er dar wer komen umb
ritterschafft zu thun, und santen einen gewapenten ritter zu im. myn herre
gawan sprach, er were darumb nit ußkomen, er hett anders gnug zu thun, und
reyt furwert. da er ein guote wil geriet, da sah er ein fast schone pavilune vor
im stan, das was umb und umb mit speren wol beseczt. er kam zu dem pavilune
und fant vil knappen da vor steen; an dem pavilune leynden funff schild.
er fragt den knappen wes das pavilun were.< es ist eins ritters>, sprachen sie,
< der darinn lytt.> er stunt nyder und ging in das pavilun. er sah wo vier ritter
in eim bett lagen, und off eim andern bett, das vil mynner was, lag ein ritter
allein off einer koltern, die herlich was gemacht mit golde; ob im lag ein hermeln
decklach.< wer sint ir, herre ritter, der off dem bett lytt?> sprach myn
herre gawan.< wer fragt des?> sprach der ritter.
da bekant yn myn herre gawan zuhant und sah wol das es was elyes liblois.
elyes bekant myn herren gawan wol und sprang off und begreiff yn
zwuschen syn arm und hieß yn got wilkum syn und im. der ein was des andern
sere fro, als gesellen zu recht sollen syn die einander lieb hant. elyes fragt yn
war er wolt.< ich volgen eim ritter, der lyt off eyner roßbare die yczunt hie
fúr fuore.>< es ist dalanc me zu spate>, sprach elyes,< ir mußent dalanc me herbergen>,
sprach elyes zu mym herren gawan.< es ist mir lieb>, sprach er. underdes
kam ein knapp inn gande und sprach, das allermeist volck das ye gesehen
wurde ritt die straßen dafur; und myn herre gawan hett sich entwapent.
< wollen wir sehen was ritterschefft sy>, sprach elyes zu mym herren gawan,< so
das sie uns nit ensehen!>< wie geschehe das?> sprach myn herre gawan.< ich wil
uns unsere knappen eynen ein laube thun machen, und wir sollen dainn syn,
das sie unser nit geware werden.>< das ist mir lieb>, sprach myn herre gawan.
die knappen machten die laube, und die herren gingen darinn und sahen alle
die die straßen off oder nyder furen. sie saßen ein gut wil alsus und sahen zwo
schare kumen mit gewapenten rittern, und in yglicher rotte waren zehen ritter.
darzwuschen ritten vier knappen und furten einen pfellel uff vier schefften.
under dem pfellel reyt ein frauw gezieret; sie was gecleidet mit mantel und mit
rock, und under dem mantel was ein hermynin veder. sie reyt mit bloßem
heubt und was wunderlich schöne.< seht da die schönsten frauw die ye keyn
man gesah!> sprach elyes zu mym herren gawan.< ich enweiß aber ob sie frau
oder jungfrauw sy.>< sie ist werlich schön>, sprach myn herre gawan. darnach
kamen zwenczig ritter von des koniges gesellschafft mit den hundert rittern und
sprachen zu den rittern die die frauwen furten, das ir herre der konig mit den
hundert rittern wolt die frauwen sehen.< er gesiecht sie nummer!> sprachen sie.
< so mußent ir stryten!> sprachen sie.< des tút weder ir wollent!> sprachen der
frauwen ritter. die zwenczig ranten zuhauff wiedder der frauwen zwenczig
ritter, etschlich stachen die yre darnyder, etschlich brachen ir glenen. sie raufften
ir schwert und stritten sere, beide zu roß und zu fuß. min herre gawan und
elyes gingen uß, umb den strytt zu besehen.< wollen wir sie scheiden>, sprach
myn herre gawan zu elyen,< der konig hatt wetlich sin besten ritter dar gesant,
und der frauwen ritter kúnnen licht mit den wapen nit als vil gethun als die
andern.> sie kamen zu yn und schieden sie.< strytent nit me>, sprachen sie,
< wir wollen die frauwen zu dem konig furen!>< das wollen wir gern thun>, sprachen
der frauwen ritter. myn herre gawan und elyes saßen wiedder off ir roß und
furten die frauwen zu dem konig. der konig ging gegen ir ußer sym pavilun,
sie ducht yn schön und scheyn auch wol ein edel frauw.< herre>, sprach myn
herre gawan zu dem konig,< wir han uch diße frauwen bracht umb das das ir
sie besehent, und wollen sie auch hin wiedder furen da wir sie namen.>
< nu sagent mir, liebe frau>, sprach der konig,< wer ir sint!>< herre>, sprach sie,
< ich bins die frauw von noaus.>< so mir got>, sprach der konig,< frau, ir mögent
wol war sagen, wann hett ichs gewist, ich wer selbs gegen uch gefaren! ich bitte
uch durch gott das ir mir die grobkeit vergebent die ich uch da mit gethan han.>
< so helff mir gott, lieber herre>, sprach sie,< ich vergeb es uch vil gern.> sie nam
urlaub zu dem konig und myn herre gawan und elyes, und furten sie wiedder
zu ir gesellschafft und ritten furter mit ir ein ferren weg. die frau hieß sie wiedder
keren und reit furter yrem herren dem konig artus zu hilff. in den ziten spúlgeten
die hohen frauwen selb zu hofe zu farn. - diße rede mußen wir ein wil
laßen und sprechen furter von dem wißen ritter, den man off der roßbare furt
also wunt.
da der wiß ritter von mym herren gawan gescheiden was, er fuor wol dry
mil dannen in ein schones lant, da sprang ein schöner bruonne under eim sicomore.
man halff im von der roßbare, das er rugen wolt uff dem bruonnen; er
sante zwen knecht da by in ein stat vor, sin herberg zu bereiten, und slieff ein
wenig uber dem brunnen. da es kúle wart gegen abent, er saß wiedder off und
fure zu der stat wert. underwegen begegent im ein knappe ritend. der wiß
ritter hort das pfert by im und hub das heubt wiedder off. er fragt den knappen
war er so sere ylte.< herre>, sprach der knapp,< ich ryt umb hilff, der konig
von den hundert rittern hat myn frau von noaus off gehalten.> der ritter dete
zuhant die roßbare wiedder umb keren und sprach, er wolt ir helffen. uber ein
kurcze wil begegent im die frauwe und fragt yrn knappen wes die roßbare were.
< frauw>, sprach er,< da lyt ein gewunt ritter off, der hort sagen das man uch
offgehalten hett, und darumb ist er wiedder gekert und wolt uch helffen.> sie
fure selb zur roßbare und hub das cleyt off, und der ritter bedackt sin antlicz,
darumb das er nit wolt das sie yne bekent.< herre>, sprach sie,< woltent ir mir
zu hilff syn komen?>< ja ich werlich, frauw>, sprach er.< große gnad>, sprach
sie,< das ir mir woltent helffen zu also großer nott also als es uch nu stett. nu
belibet mit mir biß ir wol gesunt sint>, sprach sie,< und wol genesent!>< frau>,
sprach er,< des enmag nit syn, ich bin nit wol gesunt, darumb enmag ich nit
als bald geryten als ir mögent.> die frauw schied also von im das sie sin nit
erkante. der ritter hieß sich zu der stat furen da hin er sin knappen gesant
vor het, und die stat was genant orkenis. in der stat det der ritter einen roten
schilt machen und ließ den synen da, umb das er wolt das man syn zum hove
nit kente noch zu dem urloge. es was ein cleyne tagefart dannen da man da
stryten solt. der alt ritter riet im das er da by im were so er lengst mocht.
das det er gern, und wurden im sin wunden sere sanfft thun. des funfften tages
ging er aber off syn roßbare wiedder ligen und kam zu godoazar zu vesperzytt,
und das lant was alles durch herberget, das man nyrgent kein herberg kund
finden dann ußwendig der stat. da stunt ein hof da monch inne waren; da
wart er inne geherberget, wann er nit wol gesunt was. die mönch lehen im ein
fast schön kamern, da er gemechelich inne was. des morgens frú hort er messe
und deth sich zuhant wapen. der konig artus was komen mit großer macht
und kund in der stat nit geherbergen. er leyt sich ußwendig der statt und det
ruoffen das nymant so kúne enwere der des tages wapen trúg von syner gesellschafft.
des wart manch stolcz ritter unfro von des koniges herberge. da waren
ander ritter gnug die durch des konigs willen dar nicht warn komen: etschlich
waren dar komen umb priß und ere zu bejagen, und etschlich durch gewinnunge.
die wapenten sich all des morgens fru und furen all uff das felt.
der konig von uber der marcken was gebatelliert zu strytt. da er vernam
das der konig noch alle syn gesellen nit wolten striten, er kerte wiedder hinder
sich, und syner ritter ein guot teyl ritten zu den die off dem feld hielten, und jostierten
mit yne. sie begunden sich fast weren, und der turney wart ußermaßen
gut. an des konig artus syten was vil guter ritter, die sich noch da nit geoffenbart
hetten, umb groß dät zu thun. myn herre gawin was da und elyes liblois
und gwinans der schöne und lybons sin bruder. da was gales lunais und
tohort, ares sun, und manig ander gut ritter. allderhalb was malagwis der
konig von den hundert rittern und elains der trach. da was der herczog von
yberge und manig ander meisterlich ritter. die konigin genover was oben off
die mure gegangen, den thorney zu besehen. mit ir waren frauwen und jungfrauwen
viel und ritter; sie besahen den thorney wol und wers da allerbest
dete. der ritter der off der roßebare dar was komen kam fur geritten und
hett den roten schilt umb synen hals; er reyt fur die konigin zu dem thorney
wert. er macht sich zu jostiern wiedder eynen ritter den er anderhalb sah
halten. sie kamen zuhauff gerant und stachen beyde ir glenen enzwey; sie stießen
mit heubt und der brust zuhauff und die roß zuhauff allsamen. der ritter mit
dem roten schilt bleib siczen, und der ander viel unders roß. alle die das sahen
die sprachen das der nuw ritter ein schön jost hett gethan. der ritter reit wiedder
hinder und nam ein spere zu synem knecht und reyt wiedder yn und stach zuhant
einen ritter von sim roß. da allererst begund der ritter niderzuryten
und helm zu hauwen und schilt von dem hals zu brechen, und det so vil mit sym
libe das es alle die wunderte die off dem feld waren wie das ein ritter alles gethun
möcht. jhene ritter fragten myn herren gawan ob er den ritter kente
oder syn wapen.< neyn ich werlich, wann er thut mich so viel off yn sehen
das ich nit anders gethun enkan von dem wunder das er begeet.> die off der
mure lagen sprachen das jhener mit dem roten schilt den thorney mit einander
uberwinden wolt. der konig mit den hundert rittern fragt wer er were; man
sagt im das es ein ritter were mit roten wapen, anders enwusten sie darumb nit.
der konig hieß im bringen einen schilt und ein spere und reyt zu dem roten
ritter wert. der ander ritter sah yn komen und saczt sich zuhant gegen
im. sie brachen yren spere beyde und blieben siczende. dem konig was ser
leyt das er yn nit abgestochen hett, und dem andern was noch wirs zu muot das
der konig was beliben siczende. yglicher nam noch ein ander spere und ranten
anderwert zuhauff was ir roß gelauffen mochten. sie stachen mit nyde zuhauff,
und der ritter mit dem roten schilt stach den konig durch den schilt und zu der
syten beidenthalb durch den halßberg. er enwart aber nit sere geqwetscht.
der konig stach yn durch das seln, so das das ysen durch ging. die spere brachen,
und sie ritten zuhauff und stießen mit roßen und mit libe zuhauff, das sie beide
off jhener erden gelagen. der konig sprang off und raufft jhens schwert. der
ander sah das der konig ee off was denn er, und sprang off mit großem zorn,
und syn wunden bluten im fast sere. sie lieffen mit den schwerten und mit
den schilten zuhauff und schlugen sich sere. des koniges lút kamen und hulffen
im uff syn roß. das sah myn herre gawan und sin gesellen und schlugen mit
sporn darwert was sie úmmer mochten. sie jagten den konig und syn gesellen
wiedder hinder; sie fingen des ritters roß mit dem roten schilt und brachtens
im. da er uff solt siczen, er hett sich so sere verblut das er in onmacht viel vor
dem roß nyder. sie sahen das blut allumb yn und sprachen, er were tot. sie
stunden abe und deten im das speresstuck uß der schultern, sie wurden geware
das er zwo ungemechlich wunden hett, ein nuw und ein alt. sie enboten zuhant
dem konig mit den hundert rittern das er dot were. er wart ußermaßen unfro
und warff synen schilt nyder und syn schwert und syn spere und sprach das er
mit dem wapen des tages nit me wolt thun.< es ist mir hut sere mit ungevelle
gegangen, das ist das ich einen so guten ritter erdötet han.> der ritter lag noch
in onmacht, und sie entwapenten yne und bunden im syn wunden. die konigin
und alle die mit ir waren sahen wol das der thorney aller beleib, darumb das
der ritter gewunt was.< ich wil yn faren sehen>, sprach die konigin. sie saß
uff ir pfert und reyt darwert, und ir yglicher rieff:< kert uch umb, hie kompt
myn frauw die koniginne!> der ritter was wieder komen zu imselber und hort
das lut also sprachen, er slug die augen uff und sah die konigin zu im komen,
er hub sich off úber macht und bleib siczende.< lieber herre>, sprach die koniginne,
< wie sint ir farnde?>< ich fare wol, frauw>, sprach er,< mir enwirt nicht.>
underdes brachen im syn wunden off und begunden fast zu bluten, sin binden
brachen alle enzwey.< er ist tot>, sprach yglicher der da by stunt. die konigin
reit von im und mocht den jamer von im nit gesehen. sie fragten allesampt
wo sin herberg were. sin knappen sprachen, er wer in eim mönchhofe da by
zu herberge. sie gingen und gewuonnen im einen arczat und furten den in syn
herberge. der arczt ersucht syn wunden wol und sprach, er gedecht das er der
wunden nit enstúrbe. er verbot das nyman an dem tag zu im keme, er bedorfft
wol ruogens. die ritter furen all hinweg. und myn herre gawan gedacht das
er des nit enwúst darumb er uß was komen, und solt es zum ersten erfarn, die
wil sie alda by einander weren; und gedacht das er by dem ritter ettwas erfarn
solt, wann er ein byderbe ritter was und den torney beydenthalb uberwunden
hett. myn herre gawan fragt den arczat wie er im geviel.< ich wen wol, herre>,
sprach er,< das er genese; syn wunden han aber fast sere geblut.>< wie manch
wunden hat er?> sprach myn herre gawan.< er hatt zwo sere groß>, sprach der
arczt,< ein von huot und ein alt.> myn herre gawan stund und gedacht ein wenig.
< hey lieber herre, saget mir ware>, sprach myn herre gawan,< ob er zwo wunden
habe!>< ja er intrúwen, herre>, sprach der arczat.
< eya lieber herre und meyster>, sprach myn herre gawan,< nu fraget yn
wie er herre keme!> und fraget es syn knappen zum ersten. sie getorsten keyn
unwarheit davon gesagen und sprachen das sien uff eyner roßbare dar hetten
bracht. das saget er zuhant mym herren gawan.< lieber herre und meyster,
nu laßt mich yn besprechen!> sprach myn herre gawan. er leyte yn zuhant fur
yn.< herre>, sprach er,< seht myn herren gawan, der ist komen das er uch gern
sehe.> myn herre gawan saß by im und fragt yn ob er keyn nuw mere wust
von dem ritter der die dolorosen garden dem konig artus off det thun und
der koniginne. er antwurt im krancklich:< doch>, sprach er,< ich bin ein siech
ritter, darumb enruch ich nit wes ir mich fragent.> da myn herre gawan hort
das ers im nit sagen wolt, da stund er uff und ging hinweg. er gedacht das er
so siech were das er im nicht geantwurten möcht, und wolt morn fru wiedder
komen und wolt yn fragen. er reyt zu syner herberg, da es yczunt abent was.
der wunt ritter rieff sym arczt zu im.< ay lieber meister>, sprach er,< ich enmag
nicht hie beliben, wann wurd ich bekant, es múst mir sere schaden; ob ir mit
mir nicht komen enmögent, so sagent mir was ich thun sol, ich wil noch hint
myn straß farn.>< enwolt ir dann in keyn wise beliben?> sprach der arczat.
< neyn ich nit>, sprach er.< wie wolt ir dann hinweg komen?> sprach er.< uff
eyner roßbare>, sprach er,< die ich schön und gut alhie han.>< ich wil mit uch
farn>, sprach der arczat;< enfúr ich mit uch nicht, ir mochtent licht sterben, das
ducht mich sere groß schade.> der ritter was ußermaßen fro und det zuhant
bereiten alles das sie haben solten, und furen hinweg so sie behendiclichst
mochten. - nu mußen wir ein wil schwigen von im und von syner geselleschafft
und sprechen furter von dem konig artus und von hern gawan sym neven.
myn herre gawan kam des morgens fru und wolt den gewunten ritter besprochen
han. da er vernam das er hinweg was, da wart er sere unfro und reit
wiedder dannen er komen was. er fant den konig und alle syn gesellen gewapent,
und wapent er sich so er baldest mocht. der konig und syn ritter vergaderten
sich an yne anderthalb. das enwert nit lang, wann sich jhene nicht wern mochten
wiedder den konig und syn krafft; er jagt sie biß in ir stat und jagt sie mit gewalt
darinn. der konig kert wiedder, und myn herre gawan begegent im darwert
rytende und hett syn schwert geraufft.< gawan, lieber neve>, sprach der konig,
< hant ir funden das ir suchtent?>< neyn ich, herre>, sprach er. underdes kompt
ein ritter zu dem konig ryten wol gezieret und sprach das im der konig enbote von
uber den marcken und der konig von den hundert rittern das sie das
wol wusten das im nymant wiedderstan mocht.< wann wolt ir, herre>, sprach
er,< sie wollent von noch hut uber sieben wochen alhie wiedder uch thornyren;
wollent ir alle die laßen wapen tragen die herr koment?>< des enwil ich nicht
thun>, sprach der konig.< herre>, sprach myn herre gawan,< myns herren gesinde
wil den thorney zu einem lengren ziel, das sol sin des abendes an dem montag.>
< das ist uns lieb, herre>, sprach der ritter. myn herre gawan sante lucanen
den schencken zu den zweyn konigen ob sieß also wolten loben. er fragt
sieß, und sie sprachen, es were yn lieb.
der konig artus reyt zu lande und auch die koniginne. das here schied
sich, und wart der thorney also gerufft. myn herre gawan reit aber in syn suchung.
da er unferre gereit, da begegent im ein jungfrauw off eim mul und reit fast
sere. er grußt sie und fragt sie ob sie botschafft furte.< ja ich, herre>, sprach
sie fast jemerlichen(...),< und han mich also nicht gefordert als mir lieb were.>
< liebe jungfrauwe>, sprach er,< wißent ir keyn mere von dem ritter der mynen
herren den konig artus det inn laßen zu der dolorosen garden?>< ich sage uch
wol mere von im>, sprach sie,< wolt ir mir mere sagen der ich uch fragen wil.>
< nu fragent>, sprach er,< weiß ichs, ich sagens uch.>< ich frag uch>, sprach sie,
< ob der ritter dot sy mit dem roten schilt, der dißen thorney uberwant.>< nein
er nit>, sprach myn herre gawan,< sin arczat saget mir, er genese wol.> die jungfrauw
wart so fro das sie inn unmacht kam und lag uff ir pferdes halß. myn
herre gawan ergreiff sie mit beiden armen. da sie wiedder zu irselber kam und
sprechen mocht, er fragt sie warumb sie in unmacht gevallen were.< herre>,
sprach sie,< das dete ich von großen freuden.>< bekennent ir yn, jungfrauw?>
sprach er.< ja ich, herre>, sprach sie.< nuon sagent mir>, sprach er,< von dem
ritter von dem ich uch fragete!>< das ist derselb, herre>, sprach sie,< nu sagent
mir uwern namen, herre!>< jungfrauw>, sprach er,< ich heiß gawan.>< eya
lieber herre>, sprach sie,< nu sint mir gott wilkumen!>< wil ich mit uch farn,
jungfrauwe?> sprach er.< es ist mir sere lieb>, sprach sie.
die jungfrauw fure mit mym herren gawan, und er fragt sie ob sie den
ritter mynnete.< ja ich, herre>, sprach sie,< fur alle die nu lebent. das ist aber
off so gethan mynn nit als ir wenent, mir wer sere leit, hett er mich kaufft. er
sol ob got wil ein viel höher frauwe nemen dann ich bin. ich sprech darumb
nit, ich sy edel und rich gnug. herre>, sprach sie,< gedencket uch eyner jungfrauwen
icht die uch begegent es ist nit lang?>< ja es wol, jungfrauw>, sprach
er.< sint ir die jungfrauw die mir verweiß das ich die jungfrauwen boßlich in
gefengniß hett gelaßen off der dolorosen garden? da sah ich den ritter den wir
nu suchen.>< ir hant war gesagt>, sprach sie,< ich was nehelich durch synen willen
dot. man sagt mir das er dot were oder dotwunt; ich wart zuhant siech vor
leid. da sagt man mir sitherre das er zu dem thurney wer gewesen. huot sagt
mir ein knapp das er alda dot were gestochen mit eim spere.>< jungfrauw>,
sprach myn herre gawan,< sitherre das irn suß wol bekennent, so mogent ir mir
wol synen namen sagen, so hant ir mich erloßt von dißer suchung.>< so helff
mir got>, sprach sie,< synes namen enweiß ich nicht, ich sol yn aber wol befinden
wann ich kum da er ist; so sag ich uch dann wie er heißt.>< das lone uch gott,
jungfrauw!> sprach myn herre gawan;< hant ir ichtzt von im gehört da ir nu
warnt?>< nein ich>, sprach sie.< also endet auch ich>, sprach er,< da ich was.
ich wil wol das wir ein andern weg ryten.>< also thun wir>, sprach sie. sie ritten
uß dem weg und funden einen alten weg by eyner wústen kirchen; der kirchoff
was schön alumb. sie erbeißeten und gingen beide in yene kirchen. by der
kirchen lag ein cluse, und ging ein fenster uß der clusen, das sie in das munster
sah. sie saß darfur und laß yren selter. myn herre gawan sah sie und ging
zu ir. er grußt sie und fragt sie ob sie keyn mer wust.< ich weiß dheyns die
uch icht nucz sint zu wißen, wann als vil, ob ir diße jungfrauwen mit uch wollent
furen, so rat ich uch das ir diße weg nicht rytent daran ir sint.>< warumb?>
sprach er.< darumb>, sprach sie,< hie by ist ein ritter der mynnet sie, der schlecht
uch zu dot, mag er uch uberwinden.>< wie heißet er?> sprach myn herre gawan.
< er heißt brune on barmherczikeit.>< herre>, sprach die jungfrauw,< laßent uns
einen andern weg ryten!>< werlich>, sprach er,< das wer mir ein groß arbeit,
solt ich mynen rechten weg laßen durch maniger abentur willen die ich des jars
höre.> - nu mußen wir diße rede laßen ein wil und sprechen von dem ritter
der off der roßbare hinweg fuor und von syner gesellschafft.
da der gewunt ritter von dem thorney gescheiden was by nacht, da det
er sich furen in das fremdest lant das man yrgen kunde finden; das er nicht enwolt
das man yn bekente. des andern tags was das wetter heiß ußermaßen.
er det sich furen under ein baum an einem schatten und wolt ein wenig rugen.
er enhett nicht lang da gelegen, da kam ein frauw aldar rytende mit großer
geselschafft von rittern. sie fragten den arczat wer der ritter wer.< frauw>,
sprach er,< es ist ein siech ritter.> die frauw stund nyder und dete im das cleit
von den augen. sie begunde sere weynen und fragt den arczat ob er icht genesen
mocht.< ja er wol>, sprach der arczat. der ritter was entschlaffen und
warff die augen uff und sah die frauwen an, wann sie kust yn an den munt, und
sah zuhant wol das es die frau von noaus was, und wolt syn antlicz decken.
< das enhilffet uch nicht>, sprach sie,< ir mußent mit mir farn, ich wil uwer wol
pflegen und ersam und baß dann an keyner statt dar ir ye kament. gut herre>,
sprach sie zu dem arczat,< ratent es im!> der ritter sach wol, sprech er darwiedder
icht, das er doch mit ir múst farn, und gelobet irs; sie wart ußermaßen fro.
man legte yn wiedder off syn roßbare und furt yn zu noaus wert. die frauw
saget im wie sie in suche im nach geritten were und wie sie off hett geleit, das
sie nymer heim zu land were komen, sie hett yn dann zum ersten funden. sie
rittend cleyne tagreiße und lagen nehelich all tag in pavilunen. sie kamen zu
der dolorosen garden geritten, und die frau wolt in die stat han geherbergt
nydenen. und der ritter sprach, er enkem in keyn wise in die stat nicht.
< warumb?> sprach sie. er antwurt ir ein wort nit und sah off zu der pforten
wert und begund sere jemerlich zu weynen und sprach:< hey port, port, warumb
wurt du zu rechter zyt nicht off getan?> das sprach er zu der porten da die
konigin so lang vor hielt, da er vor ir inn reyt und die port zuhant nach im zu
ging. er wond wol das yn die konigin darumb úmmer solt haßen.< kament ir
ye off diße burg?> sprach die frauw zu dem ritter. er was so zornig das er ir
ein wort nit antwort. da gedacht sie zuhant das er das were der die burg gewunnen
hett; sie sprach im nit me zu, umb das sie wol sah das es im zorn was.
sie ritten so lang biß das sie kamen zu einer burg die der frauwen was, inner
zehen milen von noaus; da bleib die frauw mit dem ritter biß er genesen was.
- nu laßen wir die rede von im und sprechen furter von mym herren gawan
und von der jungfrauwen die er mit im furte.
myn herre gawan und die jungfrauw schieden von der clusenerinne und
ritten so lang durch jhenen walt und sahen ein fast schön pavilune. sie ritten
da by hien und ließen das pavilune. underdes kam ein knapp nach yn ryten
gar bald. er furreit sie und sprach zu mynem herren gawan:< herre, myn herre
enbút uch das ir im diße jungfrauw sendent oder selb bringent.>< wer ist din
herre?> sprach myn herre gawan.< das ist brune on barmherczikeit>, sprach
er.< sag im, ich enwoll es im wedder furen noch senden>, sprach myn herre
gawan,< und fert sie selb da hien, des enmag ich nit.>< ich wil ee zu im farn
ee dann ich uch mit einander sehe fechten.>< ir kument dalang dar>, sprach myn
herre gawan. der knapp reyt wiedder zu sym herren und sagt es im. er saß
off syn roß und reit nach was er ummer mocht mit großem zorn. er rieff mit
hoher stymm zu mym herren gawan das er im die jungfrauwen ließ, oder er
schlug yn dot.< ich enlaß sie uch nit>, sprach er und kert umb. sie kamen zuhauff
gerant, und stach brune sin glen enzwey off myns herren gawans schilt;
myn herre gawan stach yn das er von dem roß uff jhen erden viel. myn herre
gawan fing syn roß und bracht es im wiedder:< seht hie, herre ritter, uwer
roß>, sprach er,< ich han anderswo zu schaffen und muß myn straß ryten.>< wer
sint ir>, sprach brune,< das ir mich abe gestochen hant und mir myn roß wiedder
gebent?>< ich binß gawan, des konig artus neve.>< was suchent ir hie?> sprach
brun.< wir suchen den ritter mit dem roten schilt, der den thorney des tages
uberwant.>< ich enwil uch nuon nit sagen das ich darumb weiß>, sprach brun,
< wann ich zuhant muß ryten off myn urbare; wann kement ir von huote uber
vierczehen nacht herre wiedder, ich wolt uch werlichen wortzeichen sagen von
im.> sie schieden, und myn herre gawan reyt dem wißen ritter nach, das er
nye keyn mere von im vernam. er reyt wiedder zu brunen, und die jungfrauw
mit im.< herre brun>, sprach myn herre gawan,< was sagent ir mir nuo von dem
ritter?>< ich wolt uch mer sagen von im, wollent ir mir geben das ich uch heische.>
< ich wil es uch geben>, sprach myn herre gawan,< mag ich uch es mit eren geben
und das ich syn keyn laster enhan.>< so sag ich uch furwar>, sprach brune,
< das er ist in einer burg mit der frauwen von noaus. die burg ist zweyer gebrudere,
die sint der frauwen neven, und die frauw hatt die burg in ir gewalt.
ich bin yczunt wol dry male da gewesen: zum ersten mal sah ich yn schirmen
mit der gebrudere eim, und der arczat der mit im was sprach das er horte.
des andern tages det er mere krafft als yn der arczat hieß. huot ist der dritt
tag das ich yn ußerthalb der burg sah gewapent uff sym roß, synen schilt umb
syn hals und sin glene in syner hant, und versucht ob er wapen getragen mocht.
nu rate ich das ir schnelliclich dar rytent, ob ir yn besprechen wollent. und ist
es also, so wil ich das ir mir myn bete gebent; enist es nit, so wil ich uch der
bethe erlaßen.> myn herre gawan reyt hinweg und brun mit im und die jungfrauwe,
sie ritten biß sie zu der burg kamen. brun bleib daruß, und myn herre
gawan und die jungfrau ritten in die burg. diß hort der siech ritter sagen
und sprach zu sym arczat das er sprech zu mym herren gawan das er so siech
were das nymant fur yne mocht komen. er det ein bette machen in eim finster
kamern und ging daroff ligen. die frau von noaus was myns herren gawans
sere fro. er ging zu dem arczat und batt yn durch syns dinsts willen das er yn
den ritter ließ sehen.< des enmag ich nit gethun>, sprach der arczat,< er ist ußermaßen
siech.>< ob ich syn nit gesehen enmag>, sprach myn herre gawan,< so
laßet doch diße jungfrauw fur yn gan!>< das wil ich gern thun>, sprach er. er
nam sie mit der hant und leit sie fur yn in die kamern. sie dete ein fenster off,
und der ritter dackt sich. sie lief zu im und wolt das cleyt von im zucken, und
er wert sich mit der hant und ergreiff sie mit dem arm. sie nam sin hant und
kußt sie so lang biß sie in unmacht viel. da sie wiedder zu irselber kam, sie
sprach, es enhulff yn nit das er sich deckt. sie gab im einen brieff, den im die
jungfrauw sante die noch gefangen lag zu der dolorosen garden. der brieff
sprach alsus: das die jungfrauwe lanceloten grußt von dem lack, des konig banes sun
von bonewig, und enbot im das sie als lang in gefengniß muste syn als yn
gut ducht, und das er wúst das er unbescheidenlich daran dethe, wann sie im
ye getruwe was gewesen. dißen brieff hett die jungfrauw vor gelesen ee dann
er im in die hant kam.
er wart ußermaßen unfro da der brieff gelesen wart, und begund fest sere
zu weynen.< liebe jungfrauw>, sprach er,< fart wiedder zu ir durch mynen willen
und sprechent das ich sie gnade bitt, und sprechent, ich geb mich schuldig das
ich sere mißetan han wiedder sie; sagent ir das ich ir urlob gebe zu farn wann
sie wölle!>< sie kúmet númmer uß>, sprach sie,< ir kument dann selb dare, oder
ir sendent ir dann das fingerlin das ir an uwer hant tragent.>< werlich>, sprach
er,< sie hat recht: da myn fingerlin ist, da bin ich selb. seht hien und fürt es
ir!> sprach er. die jungfrauw ging uß der kamern allachend; der ritter det ir
synen arczat wiedder ruffen und batt sie das sie synen namen nymant seyte.
sie ging wiedder uß zu mym herren gawan.< was sagent ir mir, liebe jungfrauw?>
sprach er.< ich sag uch wol>, sprach sie.< nu sagent mir wie der
ritter heiß.>< ich wil uch leyten>, sprach sie,< wolt ir mit mir farn, da man uch
synen namen sagen wil.> sie ritten hinweg, da sie urlob genamen und zu brunen
kamen fur die porten, der ir da uß gebeitet hett.< herre gawan>, sprach er,
< nu sint ir mir einer bethe schuldig.>< das ist war>, sprach er.< so wil ich uch
so lang volgen>, sprach brun,< biß ir solch ding gewinnent das ich von uch nemen
wil.> sie ritten alle dry einen weg und kamen des dritten tags zu der dolorosengarden.
da sie die burg sahen, da bekante myn herre gawan die burg wol.
< jungfrauw>, sprach er,< ich weiß wol war ir uns wollent leyten.>< ich enleyte
uch nyrgent bößlich>, sprach sie. sie kamen zu der porten und funden sie beschloßen.
sie ritten furter gegen der porten gegen dem thurn wert. die jungfrauw
rieff das man ir die port off thete. der wechter sprach, man det die port
nit off.< seht hie>, sprach sie,< diß worzeichen, und gebt es der jungfrauwen
die in dem thorn lytt!> er det das pörtelin uff, und die jungfrauw gab im das
fingerlin und hieß yn das ers der jungfrauwen gebe in dem thurne. er ging zu
der jungfrauwen und sagt ir das ein jungfrauw vor der porten were und ein
ritter mit ir, und hett ir das wortzeichen gesant, das sie sie det innlaßen. sie
besah das fingerlin und hieß sie bald inn laßen. der ander det die porten uff,
und die jungfrau ging gegen yn und enpfing sie.< nu sol ich mit uch faren>,
sprach sie,< wann ir enweg farnt.> brun was noch ußerhalb der porten.< jungfrau>,
sprach myn herre gawan,< noch enweiß ich des ritters namen nit der
myn herren den konig herinn hieß komen.> die jungfrau die myn herren gawan
dar hett bracht ruomde der jungfrauwen von dem thorn.< herre>, sprach sie,
< ich wil uch synen namen sagen, koment dann mit mir!>< jungfrauw>, sprach
er,< das wil ich gern thun.> sie furte yn in den kirchoff und wißte yn die greber.
< ir hant auch me hie gewesen>, sprach sie.< das ist war>, sprach er. sie furte
yn zu eim grabe, was vor wilen geschriben:< hie lyt myn herre gawan des koniges
neve, und das ist syn heubt.>< also was hie geschriben von allen uwern
gesellen. da ir herre kament, da enfundent ir des nit geschriben.>< wo von
ist das?> sprach er.< das machet der zauber der hieinn ist>, sprach sie.< gent
hinweg zu dem großen grab>, sprach sie,< da unden solt ir des ritters namen
finden geschriben!> er ging zu dem grabe und kund den sarck nit off geheben;
des was er sere unfro.< jungfrau>, sprach er,< mag ich den namen icht anders
wißen dann alsus?>< ja ich>, sprach sie,< wolt ir mich dar fúren da ich yn funde.>
< wie mocht ich des sicher syn?> sprach er.< seht hie myn truw>, sprach sie,
< das ichs thun wil!>< so wil ich uch dar furen>, sprach er. sie bereiten sich beiduo
und fuoren enweg. da sie ußerthalb der porten kamen, da funden sie brunen
da vor halten.< herre gawan>, sprach er,< nu wil ich myn gabe!>< was ist das?>
sprach er.< ich wil die jungfrauw die ir mit uch fúrt.>< ich mag sie nymant
gegeben, wann sie ist myn nicht; ich gelobet uch das zu geben das myn were
und das ich wol gegeben mocht.>< da was nit underscheidung an>, sprach brune.
< es was als ich gesprochen han>, sprach myn herre gawan;< enwolt ir des nit
glauben, so wil ich das myns öheims gesellen das urteil sagen ob ich wiedder
uch darumb fechten sol.>< ich wil zuhant darumb vechten>, sprach brun. die
jungfrauwen baten yn so vil das er mym herren gawan frist gab biß an den
nehsten thorney. so solt man rechtes urteils darumb warten; ob sieß alda nit
bescheiden mochten, so blieb brun in solchem rechten als er da was. sie ritten
ir straß. - und das buch schwigt ir zu dißem male und sagt von dem siechen
ritter.
so lang was der siech ritter by der frauwen von noaus das er nehelich genesen
was, und begerte die wapen sere die er so lang gelaßen hett. er ging zu
der frauwen und nam urlob zu ir; er ging zu sym arczt und hieß yn das er sich
bereit mit im zu farn. die frauw hett im siner arbeit wol gelonet das er den
ritter generet hett. und da sie ritten off dem weg, da fragt yn der ritter ob er
noch genesen were also das er wapen möcht tragen.< neyn ir nicht>, sprach der
arczt,< ir mögent solche ding understan, man must uch als von erst beginnen
zu generen.>< des enmag sich nyman gehuten als er darzu kömpt.>< ir enhútent
uch dan, man muß es an uch aber beginnen als von erst oder mer.>< mich duncket
wol wie ich genesen sy>, sprach er,< wann alle myne gelieder wollen mir
helffen.>< gedenckent ir zu dem thurney icht zu komen>, sprach der arczat,< so
sehent ob ir gerner siech dar koment oder gesunt.>< mir ist lieber>, sprach er,
< das ich gesunt dar kum.>< so rat ich uch das ir biß dar mit gemach lebent, so
mogent ir dann wol gesunt syn und starck.>< ratent ir mirs, so wil ichs thun>,
sprach er,< wann zu der frauwen enwil ich nit, dannen wir nu sint komen. ich weiß
einen einsiedel, da hien wil ich farn, er ist ein gut man und ein heilig man.> sie
ritten beidesamen darwert. der arczat wolt in dheyn wise von im nit scheiden
ee der thorney ergangen was. sie ritten zu des einsiedels huß von plaissie, also
hieß er. alda was brandus von den ylen gefangen gewesen, das was der herre
von der dolorosen garden. der einsiedel was des ritters sere fro, wann das er
sere erfert was. der ritter was mit dem einsiedel biß das der arczat sprach das
er gesunder und genczer were dann er ye ward; nochda was wol vierczehen
nacht zu dem thorney. - nu mußen wir von mym herren gawan sprechen
ein wile.
da myn herre gawan und die zwo jungfrauwen und brun von der dolorosengarden
waren geritten, sie ritten so lang biß sie kamen da der ritter siech het
gelegen. da sie yn nit enfunden, da waren sie ußermaßen unfro. myn herre
gawan sprach, er enwond keyn mere von im vernemen vor dem thorney.< wann
wirt der thorney?> sprach die jungfrauw.< wir enhaben nicht dann vier wochen
dar>, sprach myn herre gawan.< da sol er sicherlichen syn, ist er gesunt.> sie
ritten furter ir straß, und brun geleite sie, wann er die weg baß kunde dann ir
keins.< ich wil uch ein ding sagen>, sprach brun zu mym herren gawan,< das
uch diße zwo jungfrauwen ubel zu nemen weren, da ich uch helffen wolt.>< das
ist ware>, sprach myn herre gawan,< und enhulffent ir mir auch nit, so werent
ir ungetru.> sie ritten also biß vesperzitt und sahen ein pavilune by einem
waßer sten. sie sahen wo hunde kamen gelauffen mit eim hircze und ervolgeten
yn in dem waßer. ein ritter kam darnach rytende und hett ein horn
an dem hals, und ein jeger kam mit im. sie bliesen zu valle das der hircz gefangen
were. myn herre gawan und sin gesellschafft kamen darzu geritten,
und der ritter grußt sie und sprach, er wolt yn des hirczes geben, wolten sie;
und fuget yne zu herbergen, er wolt sie herbergen in dem pavilun das wer sin.
< große gnad>, sprach myn herre gawan,< wir wollen mit uch herbergen.> sie
erbeizeten von irn roßen und entwapenten sich. der ritter det ir roß nemen und
ir wapen. brun nam den ritter einhalb ab und rumt mit im. der ritter kam
wiedder und sprach zu mym herren gawan:< herre, ich han uch dalang geherbergt,
ir dorffent kein angst biß morn han; furter versicher ich uch nit.>< lieber
herre>, sprach myn herre gawan,< dut ir mir ubel, das ist mir leit.> der ritter
herbergt sie wol und ersam. des morgens fur myn herre gawan dannen mit
syn zweyn jungfrauwen, und brun fur mit yn. sie ritten biß ferre uff den tag,
und begegeten yne zwen gewapent ritter. da sie by sie kamen, sie sprachen
ein wort nit und bereiten sich zu justiern. myn herre gawan nam syne glene
und nam das roß mit den sporn und rant geyn eim. er wond das brun also
solt thun; der bleib also schon halten. der ein ritter stach syn glene enzwey
off mym herren gawan, und myn herre gawan stach jhenen von dem roß. der
ander kam off yn gerant und stach im das roß under im tot, und er bleib zu
fuß stan. der ander stunt nyder von dem roß; da warens alle dry zu fuß. sie
schlugen beide off myn herren gawan, und er werte sich manlich und det yn
mere schaden dann sie im kunden gethun. sie stritten lang, und myn herre
gawan begund sie zu triben. und die jungfrau die mit im komen was von der
dolorosen garden sprang von irm pferd und lieff zwuschen sie und rieff als ein
tobende mensch:< was wolt ir thun, stinckende mörder>, sprach sie,< wolt ir den
besten ritter von der welt ermorden, ir enwußent selb nit warumb?>< wer ist
er dann?> sprach der ein.< es ist myn herre gawan>, sprach sie,< des konig
artus neve.> derselb sah synen gesellen an und sprach, er wolt nit me vechten,
< geuneret muß er syn der uch herre brachte!>< so helff uch got, herre, sint irs
myn herre gawan?> sprach der ander.< ja ich>, sprach er.< edel ritter>, sprach
er,< vergebent uns das wir wiedder uch mißetan hant! so wollen wir uch laßen
farn.>< ir wolt mich wúnderlichen laßen farn, so ir mir myn roß hant dot geslagen!>
< herre>, sprach jhener der es im dot stach,< ich wil uch myn roß da fur
geben.> das was der ritter der sie desselben nachtes geherbergt het, und hett
im brun den meisten unfur gesagt von minem herren gawan von aller der welt.
er gab mym herren gawan syn roß, und die zwen ritter namen urlob zu mym
herren gawan. sie ritten hinweg, und brun reyt ein wil mit yn und kam wiedder
zu mym herren gawan und gebaret als er wiedder mit im furter wolt riten.
myn herre gawan sah yn an und sprach, er gefúre dalang me fuoß mit yn, er
hett so ungetruwelich mit im gethan und so felschlich das er syner geselschafft
nit me wolt.< und sprechent ir icht darwiedder, so wil ichs zuhant uff uch beherten.>
< ich enwil nu nit fechten>, sprach brune,< ir wart doch ein wil gnug
erfert.> myn herre gawan und syn jungfrauwen schieden von brunen und ritten
so lang biß das sie kamen uff ein rifiere da ein eynig bruck uber ging. anderhalb
von dem ende der brucken stunt ein porte, die fast was beschlossen. ober
der porte stunt ein perferit gemacht, vor der porten stunden zwen scariant mit
zweyn helebarten. er det die jungfrauwen vor im ryten, und er reit selber nach.
die zwen knappen sprachen das er yn unbederb keme.< so enhan ich mecht
nit>, sprach er und erbeißete von sym roß. er dets vor im off die brucken gan,
und ging erm nah. er lustert sere und hort groß gerúf, er umbsah sich und
sah wol zwenczig ritter die im nah volgeten, und ducht yn das sie im ubel wolten
thun. er reit off das ende von der brucken und beyt ir, er warff synen schilt
fur sich und nam syn glene in syn hant. jhene kamen bald geritten, und die
da vor kamen stachen ir glenen enzwey off sym schilt, sie bestunden yne beide,
zu roß und zu fuß. er wert sich sere und wunte ir ein gut teil und stach ir ein
gut teil dot mit syner glenen. er bracht sie in kurczer wil darzu das im ir
dheyner genehen entorst als ferre als im die glene reicht. da im die glen zurhauwen
wart, da raufft er das schwert und slug ir ein gut teil mit gewalt von
der brucken. da sie sahen das er yn so großen schaden det, da wiechen sie
affterwert, und die port die off der brucken stunt wart off gethan. da kamen
ritter dardurch geritten und namen die jungfrauwen und furten sie enweg. das
sah myn herre gawan und wart sere zornig.< ir herren>, sprach er,< ir sint sere
verzagt und thut uch selb groß unwird, das uwer zwenczig mich bestent einhalb
und die andern koment anderhalb und nement mir myn jungfrauwen!>
< uch geschicht alrecht>, sprach ein ritter under yn,< ir soltent mir han geleistet
das ir mir gelobet!>< herre brun, böser verreter>, sprach myn herre gawan,
< sint ir das, ich wils zuhant off uch bewern das ir mich felschlich verraten hant
gegen allen den die ir mit uch herre hant bracht.>< das ist werlich war>, sprach
die jungfrau,< das er ein böser verreter ist. enwert ir ein also gut ritter nit
als ir sint, er hett uch hut zwier thun ermorden.>
die die jungfrauwen hinweg furten fragten wer er were.< es ist myn herre
gawan>, sprach die ein. der ein ritter kerte wiedder.< herre, myn herre gawan>,
sprach er,< fart ein andern weg dann dißen! ich gelob uch mit myner truw das
uch dalang keyn arg geschicht von keynem mann von unser geselschafft, und
sicherlichen sag ich uch das diße zwo jungfrauwen mit als großen eren sollen
gehalten werden als sie beide myn schwester weren. und mocht ich sie uch
wiedder gegeben, das ich darumb nit meyneydig wörde, des sint wol sicher das
ich sie dalang furter enfúret.>< große gnad, herre!> sprach min herre gawan.
der ritter deth im ein glene geben und hieß sin gesellschafft hinweg farn. er
reyt wiedder zu der jungfrauwen. myn herre gawan reyt den rifier off, er fand
eynen furt und reyt uber. er fant einen weg da lút geritten hetten, und volget
dem so lang das er in eynen walt kam. da fand er eyn jungfrauwen, und lag ir
ein wuont ritter in dem schoß. myn herre gawan grußt sie und fragt sie ob ir
keyn ritter begegent weren die zwo jungfrauwen fúrten.< sie begegenten mir>,
sprach sie,< zu mym ungluck, sie hant mir mynen man dot geschlagen.>< warwert
ryten sie?> sprach er.< nu beitent ein wenig>, sprach sie,< ich wil uch
wisen wo sie sint.> mit dem kam ein knapp dar rytende und furt ein helenbarte
in syner hant. er fragt syn frauw was syn herre thet.< ich forcht>, sprach sie,
< das er sterbe. biß hie mit im, ich wil myn herren gawan wisen wo jhen sint
die dinen herren wunten!> sie saß uff ir pfert und reyt mit mym herren gawan,
und kamen zu eim großen waßer und sahen ein schiff; sie zohen ir pferd inn.
myn herre gawan ruogte das sie uber kamen, er sah wo ein gewapent ritter vor
im hielt.< herre ritter>, sprach er,< ich rat uch das ir herr off diß lant nit enkoment,
ir mußent mit mir fehten, wann ich meister bin uber das fare.>< das
ist mir leit>, sprach myn herre gawan,< muß ich wiedder uch fehten, ich han
anderswo so vil zu thun.>< wer sint ir dann?> sprach der ritter.< ich bin ein
ritter uß des konig artus hof.>< wie heißt ir dann?>< ich heiß gawan>, sprach
er.< so wil ich uch laßen farn>, sprach er,< war ir wollent. warwert wollent
ir?>< ich such ritter>, sprach myn herre gawan,< die zwo jungfrauwen furent.>
< sie farn alda fúr uch zu der burg; da sint böse lút inn>, sprach der ritter;< wolt
ir dar farn, ich wil mit uch aldar farn und wil uch helffen wes ir beginnen wollent.>
< des lone uch gott!> sprach myn herre gawan.< herre>, sprach der ritter zu
mym herren gawan,< ich wil uch all die sitten sagen von der burg. wir mußen
als mit manigem ritter fehten als unser ist, und úberwinden wir die, nochdann
ensint wir nit ledig vor den andern.>< das sint bose sitten>, sprach myn herre
gawan. sie ritten sament darwert, und die jungfrauw reyt mit yne. - nu
laßen wir diße rede von yne dryn und sprechen furter von dem ritter den man
uff der rossebare fuort.
uns saget die hystorie das der ritter der uff der rossebare zu des einsiedels
huß kame, das er so lang mit im was das er wol genesen was. er begerte die
wapen ob allen dingen, nochda waren vierczehen nacht biß zu dem thurney.
er nam urlob zu dem einsiedel, und reit er und syn meyster hinweg und sin
vier schiltknecht. da er wol sehs myl geritten hett, da sprach er zu sym meyster:
< herre>, sprach er,< ich muß eynen ferren weg riten da ich zu schaffen han;
ich bitt uch das es uch nit leyt ensy, dahien mag nymant mit mir komen dann
ich alleyn. gott selber muß uch lonen, ir hant myn mit gutem fliß gepflegen;
wo ich in der welt bin, so wil ich allweg uwer dienst syn!> diß det er alles umb
das das man yn nit bekente. der arczat fur da hien da er den ritter funden hett,
und der ritter fur anderswa, umb das er forcht das yn der ritter mocht thun
bekennen. er thet synen schilt decken, das was noch der rote schilt. er reyt
also biß nonezitt, da kam ein knapp zu im rytende, der trabet hoch, und syn
pfert schwiczt sere. der knap gebaret fast unfrölich.< knapp>, sprach der ritter,
< war ritestu so bald?>< herre>, sprach er,< ich fúr jemerlich botschaft.>< was
ist das?> sprach er.< myn frauwe die konigin ist gefangen innen der dolorosengarden!>
< welch koniginn ist das?> sprach der ritter.< des konig artus wip>,
sprach der knappe.< warumb ist das?> sprach der ritter.< wand der konig den
nit enfing der die burg gewann>, sprach der knappe;< und die in der burg sint
sprechen das sie nymer ußkum von der gefengniße, der ritter sy dann zum ersten
wiedder komen der die burg gewann. sie kamen nehte aldar ryten von dem
thorney der nu was, und wolten da herbergen; also hant sie sie gefangen. nu
hatt sie viel botten uß gesant und enbút dem ritter das er sie erlöse und ir ußer
der großen schand helff da sie inne ist. sie wollen sie dem herren geben des die
burg was, das er allen den zauber breche der in der burg ist und yn abthú; das
thut er auch gern, das er den konig artus darmit unere.>< lieber frunt>, sprach
er,< ob derselb ritter zu der dolorosen garden keme, wurd die koniginne erlößt?>
< ja sicherlich>, sprach der knappe.
< nu kere wiedder zuhant und sag myner frauwen der koniginn das sie
sicherlich noch hint erlößt werde, und derselb ritter sol zu ir komen, des mag
sie wol sicher syn, noch hint oder morn frú zu dem lengsten!>< herre>, sprach
der knapp,< ich enweiß ob irs sint oder ensint.>< ritt bald hinweg, ich binß
selb!> sprach der ritter;< du hast gemacht das ich torperlich han gethan und
geredet.> der knecht nam urlob und reyt hinweg was er úmmer mocht, und der
ritter reyt nach was sin pfert gezelten mocht. da er zu der burg kam, da was
es nacht. er fand die port offen; er reyt inn, und die port ging wiedder zu. er
sah alle jhene gassen vol kerczen, die allesament bruonnen, und was groß liecht
uber all jhene stat. da kam der knapp zu im gande der yn gesucht hett.< wo
ist myn frauw die koniginn?> sprach der ritter.< ich wil uch dar geleyten>, sprach
er,< nu koment mit mir!> er ging fur, und der ritter ging nach im, biß sie kamen
fur den pallast. und der pallast stunt off eyner roeschen gehauwen, da enwas
nicht dann ein túr ane, die was von ysen wol dicke das sie nymand gebrechen
enkund. der ritter endet synen helm abe, und der knapp gab im sin hant vol
kerczen. der ritter wonde das der knapp war hett, und der knapp verriet yn:
die koniginn enwas da nit. und der knecht besloß die thúr so er baldest mocht.
die nacht was er alle dinne, und des morgens frú kam ein getaget jungfrauw
zu im und sprach durch ein fenster:< herre ritter>, sprach sie,< ir sehent wol
wieß hie geet, ir mögent nit ußkomen on hilff.>< was hilff?> sprach er.< ir sint
der>, sprach sie,< der diße burg mit großen eren gewann da ir erst herre kament,
und da ir von hindann furent, ir soltent sie mit gnaden und mit freuden han
gelaßen. ir furt hinweg das nymant darumb nit enwúst.>< frauw>, sprach er,
< ist myn frauwe die koniginn noch erloßt?>< sie ist erlößt>, sprach die jungfrauwe,
< und ir sint vor sie bliben. ir mußent den zauber brechen von der burg
ee dann ir ußer gefengniß koment.>< mag ich dann den zauber gebrechen?>
sprach er.< ja ir>, sprach sie,< als ich uch sagen sol. wolt ir off den heiligen
schwern das ir uwer macht darzu thunt als uch die abentur wiset, so mögent
ir ußkomen und anders nit.>< ich wils gern schwern>, sprach er. man bracht
die heiligen, und er schwur als im die jungfrau vor sprach. man det im die
thur off, und er kam uß. man gab im sere herlich zu eßsen, wann er nit geeßsen
enhett von des andern tags morgen. da er geaßse, da sageten sie im alle wie
die abentur was da mit man den zauber brechen solt. sie sprachen, er must
vierczig tag in der burg bliben, oder er must die slussel farn suchen von dem
zauber.< ich wil die schlußel suchen>, sprach er;< furdert mich, ich han anderswo
vil zu schaffen.> man bracht im syn wapen, und er wapent sich. sie leyten yn
inn den kirchoff da die greber stunden zu eim ende zwuschen der capellen
und dem thurne, und wiseten yn in ein loch.< seht>, sprachen sie,< dainn
solt ir den schlussel suchen von dem zauber!> er segent sich und ging in das
loch und trug syn schwert albloß in syner hant; er gesah einen stick nit. da
er einwenig innbaß kam, da was es uß der maßen liecht. er fant ein thúr und
det sie off, da hort er groß gerúff allumb yn. doch ging er furter, und ducht
yn wie der berg uff yn viel und wie sich das ertrich allumb kert. er hielt sich
neben an einen steyn und kam zu einer thure da man zu eyner andern kamern
inn ging. da vor stunden zwen kupfferen ritter und huoten der thúre; yetwederre
het ein scharpff schwert in syner hant, und mit yglichem schwerte hetten zwen
man gnung gehabt zu heben. sie slugen so dick zuhauff mit beiden henden das
keyn man darzwuschen enmocht komen, er wurd geslagen. der ritter was
stolcz und kúne, er warff den schilt off das heubt und ging hindurch. der ein
schlug im den schilt wol halben ab und durchschlug im den halßberg uff der
rechten schultern als ferre als ern erreicht, und das blut ranne im off die fuß,
und er schlug mit beiden henden off die erden. er sprang zuhant wiedder uff,
er ergreiff syn schwert wiedder uff, das im uß der hant gevallen was. er bleib
stende und sach fur sich, er ging furter und fant ein ander thúr, da vor stunt
ein pfucz, die schmackt sere bößlich, daruß kam alles das geruff das er da vor
gehort hett. der pfucz was sieben fuß wytt.
der ritter sah das der pfucz schwarcz was und grúwelich geschaffen, und
anderhalb stund ein man, der was grúwlich, und was im syn heubt schwarcz
als bech, und ging im ein starcker flamme ußer der kelen, die augen und die
zene luchten im als ein fuer. er hielt ein helenbarten in syner hant. da der
ritter by yn kam, da ergreiff er die helenbarten mit beiden henden und zoch
sie uber syn heubt. der ritter stunt und gedacht wie er daruber keme. und
wer da anders nit gewesen dann die pfúcz, so wer es gnung gewesen; dannoch
was es schwere gnung uber ein so sere gewapenten ritter zu kumen. er det syn
schwert wiedder in syn scheiden, er nam den schilt mit syner rechten hant, er
ging wiedder hinder und kam gelauffen was er úmmer mocht, und sprangk uber
jhen pfuczen und stieß den mit der helmaxt an das heubt mit dem schilt, das
er aller zurbrach; und er bleib still steen als des nicht enwere. der ander stieß
den ritter so sere das er in die pfúcz gevallen were, hett er sich an den man
nit gehalten. der ein ließ die helenbarten vallen, wann yn der ritter mit der
kelen hielt und zwang yn so sere das er uff jhen erden viel. der ritter danß yn
mit der kelen und warff yn darinn. er raufft syn schwert und ging furter; da
fant er ein jungfrau von kupffer gemacht gar schöne, die hielt die schlußel von
dem zauber in ir rechten hant. er nam die slußsel und ging zu eyner kúpfferinn
súl, die stunt mitten in der kamern, und fant buchstaben daran geschriben,
die sprachen:< diße súl sol man entschließen mit dem großen schlußel, und
darinn stet ein schryn, den entschlußet man mit dem cleynen schlußel.> er
nam den großen schlußel und entschloß die súl; da sah er den schryn und hort
so groß gerúff das die sul alle bibent. er segent sich und entschloß den schryn,
darinn stunden wol drißig pfiffen; und ygliche gab ein grúweliche stymme, eine
mere dann die ander, und die pfiffen ragten oben durch das liet. da er das liet
von dem schryn uff hub, da kam ein so freischlich wint ußgeslagen, das yn ducht
wie alle die túfel von der helle mit dem winde furen, als es auch war was. es
waren alles böse geist die mit den pfiffen bliesen. der ritter viel nyder in unmacht.
da er wiedder bekam, er nam die schlußel beide und ging herwiedder
uß. da er zu der pfuczen kam, da enfand er da nicht dann slecht ertrich. er
sah wiedder wo die kupfferin sul verschwand biß in jhen erden, also det die
jungfrauw auch; und die zwen ritter die fur der thúr stunden die waren nyder
gevallen und waren zurbrochen. er kam uß mit den schlußeln, und die lut von
der stat hetten sich gesamelt und kamen zu im gegangen. da er off den kirchoff
kam, er fant ein grab da nicht noch der helm keynen die allwege uff den zinnen
steckten mit den heubten. jhene lut waren syn allesamen fro. er ging in die
capell und opffert die schlußel off den altare. sie leiten yn in den pallast und
machten im große freude. da sagten sie im wie sie den knappen nach im gesant
hetten, das er im sagte das die koniginn gefangen were.< da gedachten
wir wol das uwer byderbekeit und uwer frumkeit nicht mocht verdulden, ee
dann sie in gefengniß belibe, ir soltent uch ee gefangen fur sie geben.> er hort
zuhant wol das er betrogen was, nochdann was im lieb das er den zauber und
das gauckel zurbrochen hette. die nacht bleib er uff der burg; des morgens fruo
reyt er hinweg, sie enkunden yn lenger nit behalten. von dem tag was die burg
úmmer mer geheißen die jovisegarde. der ritter reyt so lang biß das er kam
da der thorney solt wesen. das im underwegen geschah das ensagt das buch
nit, dann als vil das er einen wißen schilt det machen mit einer schwarczen
barren in bellung in derselben stat da er den roten det machen. - nu mußen
wir ein wile von mym herren gawan furter sprechen des koniges neven, wie
der gefure.
myn herre gawan und der ritter von dem fare und die jungfrau die ritten
alle dryu zu der burg die sie der ritter von dem fare gewiset hett. vor der burg
floß ein waßer, daruber ging ein schmale brucke, die sere böse was. das waßer
was starck und tieff. der ritter erbeißet vor der brucken und sprach zu mym
herren gawan:< blibent alhie, herre, ich wil vor uber farn; ob ich uch ruoffe, so
koment mir zu hilff! seht dort zwen ritter die unser beiten!>< fart uber>, sprach
myn herre gawan,< als ir wollent, so ruffent mir!> der ritter ging zu fuß. da
er uber kam, da kamen zwen gewapent ritter zu im.< ir mußent fechten!> sprachen
sie. man det zuhant die port off, und ein gewapent ritter kam uß. sie gingen
zuhauff und fachten lang. der von der burg enkund jhenem nit wieddersteen,
er sprach:< ich gefecht dalang me wedder uch.>< das ist mir leyt>, sprach der
ander. der von der burg det ein roß bringen und hieß yn daroff siczen. er saß
daroff, und ein gewapent ritter kam zuhant uß geritten. sie stachen zuhant
zuhauff so nitlichen das sie beide vielen. sie sprungen zuhant wiedder uff und
raufften ir schwert, sie vahten lang, und ein gewapent ritter kam uß gegangen
und halff sym gesellen. der ein werte sich sere wiedder die zwene. da sie lang
alsus gefachten, myns herren gawans geselle sah umb sich wa er were; er
sprach:< lieber frunt, helfent mir!> myn herre gawan ging uber zu fuß und
halff im; die andern mochten sich nit erwern und flohen zur pforten inn. die
pfort ging nah yn zu und wart beschloßsen. myns herrn gawans gesellen was
warm, und det synen helm ab. myn herre gawan besah yn, und er was syn bruder
keheries. er was sins bruders sere fro und fragt yn wie er die jungfrauwen
mocht uber bringen und ir roß.< wir mußen der jungfrauwen pfert zum ersten
uberbringen>, sprach er,< und darnach unser roß.> sie daten also, und die jungfrau
kam uber nach den roßen. myn herre gawan fragt den ritter mit dem
keheries zum ersten vaht, ob er icht west wo die zwo jungfrauwen weren die
die ritter von der burg bracht hetten.< herre>, sprach er,< sie sint in dißer burg
in eim schonen sal.> keheries gab im syn roß wiedder, das er im geluwen hett.
sie saßen alle dry off ir roß, und die jungfrauw saß off ir pfert, und furen allesampt
in jhenen sale. da funden sie einen getagten ritter uff eim seßel siczend,
der was mit einer herlichen koltern verdeckt; vor im saßen die zwo jungfrauwen.
da sie mynen hern gawan sahen, da wurden sie ußermaßen fro, und myn herre
gawan sprach zu dem ritter der off dem seßel saß:< herre>, sprach er,< diße zwo
jungfrauwen wurden mir zu unrecht genomen, ich wil sie mit mir furen!>< das
were missetan>, sprach der alt ritter.< herre>, sprach myn herre gawan,< unser
sint dry ritter, so sint der jungfrauwen dry. thunt dry ritter mit uns fechten:
uberwinden sie uns, so sint die jungfrauwen ir; uberwinden wir sie, so furen
wir die jungfrauwen hinweg mit uns!>< des enwil ich nit thun>, sprach der ritter,
< ir sollent dalang mit mir bliben!>< wir nemen gern die herberg>, sprach myn
herre gawan. sie beliben die nacht da und waren sere wol geherbergt. des
morgens fru stunden sie off und wapenten sich, sie namen die jungfrauwen all
dry und furten sie mit yn.< herre>, sprach der wirt zu mym herren gawan,
< ir furt diße jungfrauwen mit gewalt hinweg, ir solt wol wißen das ichs rechen
sol wann ich mag.>< werlich herre>, sprach myn herre gawan,< ich fúr sie zu
recht hinweg, wann sie myn sint. ich hans uch gnung gebotten das ir detent,
wollent ir sie behalten.> sie ritten hinweg und kamen in eynen walt. da sahen
sie wol zwenczig ritter komen geyn yne, und die jungfrau der amis da gewunt
was erkant sie wol.< seht, herre>, sprach sie,< das sint die mir mynen amis ermort
hant und namen uch uwer jungfrauwen beide!> sie kamen by sie rytende,
und einer rieff ferre zu im:< gawan, gawan, ir furt die jungfrauwen bößlich hinweg,
nu han ich uch zwir an falsch funden!> da west myn herre gawan wol
das er brun was one barmherczikeit.< herre brun>, sprach myn herre gawan,
< ich bin uch unglich, wann ir woltent mich han thun ermorden. und sint ir so
kúne das ir das da getörrent wiedderreden, so wil ichs zuhant off uwern lip
beherten!> er sagt sym bruder keheries wie yn brun verraten hett, das er mit
zweyn rittern vacht und brune alschon bleib halten, und was doch mit im darkomen.
< herre brun, ensint ir nit so kúne das ir uch falsches erweret?>< ich
wolt michs erwern wiedder beßer ritter dann ir sint>, sprach brun.< ir solt es
werlich wol bedörffen, mögent ir uch icht gutes erwern.> brun wolt hinweg
ryten, und keheries wieddersagt im und sprach, kerte er sich nit umb, er stech
yne durch den rucken, des hett er laster. er nam das roß mit den sporn und
warff die glen under den arm; und brun hort yn komen und kert sich umb. sie
kamen zuhauff gerant und stachen ser uff die schild. brunes glen brach, und
keheries stach yn durch den schilt und durch den halßberg in die brust so sere
das er den sattel must rumen und viel off jhen erden. und brunes gesellen
schlugen off keheries allesampt und stachen im syn roß dot. min herre gawan
und der ritter der mit im komen was ritten under sie, und stach yetweder den
synen dot. keheries sprang uff ein roß der die da dot waren, und jhene kerten
allesampt umb und flohen; keheries erbeißet aber und lieff zu brunen. brun
sprach, er wolt wiedder sie dry nit fechten.< ich fechten wol wiedder uch eynen>,
sprach er,< in des konig artuses hoff ob ir wolt; da mag man wol sehen welher
under uns beßer ritter ist!>< des gebt mir uwer truw>, sprach keheries,< das ir
mit mir da fechtent!> und brun sicherte im also zu thun mit syner truw. sie
gaben im ein roß, und er reyt hinweg. myn herre gawan hett ir eynen gefangen
da sie enweg ritten, und furt den mit im. die jungfrauw der amis wunt was
nam urlob zu mym herren gawan und zu synen gesellen und fur wiedder zu ir
amise. myn herre gawan gab ir den gefangen ritter, und er sichert ir gefengniß.
< herre>, sprach sie zu mym herren gawan,< gott selb muß uch lonen! ir
hant mich nach mynem willen gerochen der selb ritter, den ir dot stachent, der
gab mim amise den dotslag.> sie ritten dannen und kamen zu eim thurney desselben
tages als er syn solt.
da was groß samenung von rittern. die zwo jungfrauwen die mit mym
herren gawan kamen ritten in die stat herbergen. myn herre gawan und keheries
und der ritter der mit yn komen was trugen des tages keyn wapen. der
thurney wart sere gut, und waren beydersytt ritter gnug. der wiß ritter, der
den ubersilberten schilt furt mit der schwarczen barren in bellung, der begund
sere zu justiern, das yn all die welt zu wunder besah die by dem thorney hielten
und auch maniger der wapen trug. er hett große sper thun machen, und der
gnuong. er stach vil ritter darnyder und det so viel das er den thurney uberwande.
keheries kam zu mym herren gawan und sagt im das ein ritter da
were der freischlich jostierte.< jhenehalb sint zwen unser bruder>, sprach er,
< es ist groß wunder, und sticht er ir eynen nit dot, als dick jostiern sie wiedder
yn oder licht beide. ritent hinweg zu dem ritter und sagent im das er durch
uwern willen laße, und thunt das wol bald, sprechent das er durch uwern willen
wiedder uwer bruder nit jostiere! also wil ich auch unsern brudern sagen>,
sprach keheries. auch enwaren myns herren gawans bruder nit byeinander,
darumb das sie wiedder konig artus ritter wolten syn; wann als man vergatern
solt, so geschah dick das die armen ritter vor vergatterten, und des andern tags
oder des dritten thurnierten die ritter die die richsten waren und die werdsten.
min herre gawan reyt zu dem ritter und sprach:< herre>, sprach er,< ich bitt
uch durch mynen willen das ir wiedder jhene zwen ritter nicht jostiert>, und
wißte sie yn.< ich enthun, herre, es ensy dann ob sie off mich komen.> keheries
seyt synen brudern also.< warumb>, sprachen sie,< sollen wir wiedder
yn nit jostieren?>< darumb>, sprach keheries,< das er uwer mag ist.>< darumb
sollen wir yn forchten?> sprach egravins;< deten wir das, so were unser ere wol
dot.> keheries enkund sym bruder nye so viel gesagen das sieß durch synen
willen wolten laßen. egravins bereit sich zuhant und nam ein spere; er nam
das roß mit den sporn und reyt wiedder den ritter, er stach so sere uff yn das
syn sper alles zu stucken fluog. der ritter stach yn wiedder so sere das er uß
dem sattel flug off jhen erden. er nam das roß und furts mym herren gawan.
< seht hie, herre>, sprach er vil hubschlich,< diß must ich myns undancks thun.>
< das sah ich wol>, sprach myn herre gawan.
da gwerier synen bruder off jhener erden sah ligen, da nam er das roß mit
den sporn und jostiert wiedder den ritter. der ander sah yn komen und nam
ein spere. sie kamen zuhauff gerant was sie mochten. die ritter waren beid
starck und kune, und ir spere waren kurcz und starck; sie brachen ir spere beide
und blieben siczen. das was yn beiden ußermaßen zorn, wann der ein hett
den andern gern abgestochen. sie ritten bald affterwert und namen große spere
und starcke, und kamen wiedder zuhauff gerant mit großem zorn und stachen
freischlich off jhen schilt. gwerier brach syn spere, und der ritter stach yn mit
roß mit all darnyder.< seht hie, herre>, sprach keheries zu mym herrn gawan,
< nu ist es erger dann zu dem ersten!> der ritter uberwand des tages den thorney
zu beider syt. da myn herre gawan sah das der ritter den thurney von beiden
syten hett uberwunden und das er syn bruder beid nyder hett gestochen, da
gedacht er zuhant das das der ritter were den er suocht. er reit zu der jungfrauwen
in die statt, die im des ritters namen gelobet hett zu sagen.< werlich herre>,
sprach sie,< ich wene, er sy das der den thorney uberwant.>< nu ritent dann mit
mir>, sprach er,< laßent uns warten ware er kere!>< das ist mir lieb>, sprach sie.
zuhant da der thurney gescheiden was, der ritter der den thorney uberwunden
hett det sich in den walt, wann er heimlich synen weg wolt ryten. es was by
dem abende, und er reit ußer dem wege, wann er nit enwolt das im ymant volgete.
min herre gawan und die jungfrauw ritten nach im und ervolgeten yn
in dem wald.< got muß uch geleyten, herre!> sprach myn herre gawan. er
sach umb und erkant myn herren gawan wol.< gott muß uch minnen, lieber
herre!> sprach er und was sere unfro das sie yn ervolget hetten.< gut herre>,
sprach myn herre gawan,< sagt mir, wer sint ir?>< herre>, sprach er,< ir mögent
wol sehen das ich ein ritter bin.>< das ist nemlich ware das ir der best ritter
von der welt sint. ich bit uch durch alle fruntschafft das ir mir uwern namen
sagent.>< ich enwil sin uch nit sagen>, sprach er.< lieber herre>, sprach die jungfrauw,
< sagent im uwern namen, oder ich sagen im, wann er hat manige pin
darumb gelitten!> er schweig alschon und sprach ein wort nit.< herre>, sprach
die jungfrauw zu mym herren gawan,< ich siehe wol das ern uch nit sagen wil;
ich wil yn uch sagen, ich wurd anders meyneydig.>
< herre>, sprach sie,< er heißt lancelot vom lac, des konig bannes suon von bonewig.
er uberwant den thorney, also deth er den der vor dißem was, zu
dem furt er einen roten schilt, er deth den konig zu der dolorosen garden innlaßen.>
myn herre gawan unmuotiget sere wiedder yn und fragt yn ob es war
were das im die jungfrauwe gesagt hett. der ritter wart roter dann ein fuer
under synen augen und besah die jungfrauwe sere zornlich.< herre>, sprach er,
< die jungfrauw hat yren willen gesprochen, sie mocht wol schwigen, ducht es
sie gut. ich wil darzu nit vil reden ob es war sy oder nit.>< ich wils werlich wol
glauben>, sprach myn herre gawan,< das sie war gesprochen habe, ich wil uch
gott bevelhen und wil myn straß riten. got siß gelobet, ich han wol geendet
darumb ich lang geritten han.> myn herre gawan reyt wiedder dannen er komen
was, zu der stat, und macht manchen hohen man fro das er syn suoch so wol
geendet hett. der ritter reyt hinweg, und die jungfrauw volget im nach. er
gebart frolich wiedder; sin zwen schiltknecht die mit im zu dem thurney waren
gewesen die waren fur geritten zu den herbergen. alsus wart der ritter bekant
von mym herren gawan. darumb getorst er des andern tages off den thorney
nit komen, umb das er wond bekant syn. - nu múßen wir ein wil diße rede
laßen von dem ritter und von syner gesellschafft und sprechen von mym herren
gawan und von sym thun, wann er ußermaßen fro was das er syn sach so wol
zu ende hett bracht.
die hystory sagt uns das myn herre gawan des nehsten tages wapen trug
off dem thorney und det des tages sere vil mit dem wapen. das buch bescheidet
uns nit furter zu dißer stunt, wann das des konig artus ritter priß hetten
von dem thorney. der konig von uber den marcken verloß alles das er off das
felt bracht und wart sere gewunt. darumb bleib der thorney. keheries, myns
herren gawans bruder, der het da den prise beidenthalb von dem thurney.
myn herre gawan und syn gesellschafft ritten zu dem konig artus und funden
yn zu cardoril. da der konig myn hern gawan sah, da was er syn ußermaßen
fro, also was die koniginn und alle die in dem hofe waren.< lieber nefe>, sprach
der konig,< hant ir uwer suchen zu ende bracht?>< ja ich, herre>, sprach er.
< wer was der ritter der uns zu der dolorosen garden det innlaßen?>< das was
lancelot von dem lack, herre>, sprach er,< des konig bannes sun von bonewig.
er uberwant den thurney da ir warent wiedder den konig von uber den marcken;
da trug er rote wapen. dißen thorney uberwant er auch dannen wir nuo komen;
ich besprach ynselb alda. wißent vorwar, herre>, sprach er,< das er ein der
schonst ritter ist und der baß gemachtest an allen dingen der in der welt ist.>
diß erfuren ritter und frauwen und jungfrauwen; da vernam man allererst
lancelotes namen von dem lack in konig artus hofe und das er des konig bannes sun
was von bonewig. biß an die zytt wonden sie das des konig bannes kint
dott were. alsus brachte myn herre gawan lancelotes namen zu hoff. - nu
sprechen wir ein wil von dem ritter des namen myn herre gawan zu hofe bracht
und yn det erkante.
da der ritter erkant von mym herren gawan und von dem ingesinde was
worden, als ir hant vernommen, und er und die jungfrauwe von mym herren gawan
gescheiden waren, da lag er des nahtes by eim einsiedel in dem walde.
des andern tages stunt er fru uff und die jungfrauwe mit im und sin knecht.
sie ließen die großen straßen und ritten einen andern weg, wann er forcht das
yn ymant erkennen mocht. er reyt gewapent one helm und one schilt; den
furte ein knecht bedecket. die jungfrauwe begunde im alles das sagen das sie
myn herren gawan hett sehen thun. alsus ritten sie lang sament und kamen
eins tags by ein waßer das was groß, und funden dheyn brucken. sie ritten
ein wenig furter und funden einen fuort; jhensitt des fuortes stunt ein großes perfrit,
und darunder was ein port. des ritters knappen und die jungfrauw furen
vor uber und der ritter nach. die jungfrauw und jhen knappen ritten durch
jhen pforten, da der ritter darzu kam, die pfort wart beschlossen. der ritter
fragt ob er nicht also wol dardurch solt ryten als ander lut. der pfortener
fragt yn wer er were.< ich bin ein ritter>, sprach er,< uß des konig artus hofe.>
< so enkoment ir dalang hieinn!> sprach der pfortener.< so laßent mir myn knecht
herwiedder uß und die jungfrau!>< das enwil ich nit thun>, sprach der ander.
da er das sah, da reyt er wiedder hinder. oben off lag ein jungfrauw und sah
zu eim fenster abe, sie rieff dem knappen zu ir der den schilt furt.< thu herre
mir den schilt!> sprach sie. er gab ir den schilt zuhant. da sie den schilt gesah,
sie hieß zuhant dem ritter wiedder ruffen.< er ist der best ritter>, sprach
sie,< der in der welt lebet.> ein knapp reit bald nach im uber den furt und bracht
yn wiedder. die frauw ging geyn im und mante yn by dem liebsten das er in
der werlt hett das er dalang by ir herbergt, ob ers gethun kunt.< frau>, sprach
er,< ir hant mich so thúer beswurn, das ich mit uch herbergen wil.> er erbeißet
von sym roß und ging hinoff und wart entwapent. er bleib also stande in ein
wambaß von samit; er was ein ußermaßen schon ritter. die frau besah yn fast
sere. die spise was bereit, und man ging eßsen. ob dem eßsen kam ein gewapent
ritter off gende, und das was der herre von der herberg. die frauw sprang
off und hieß yn wilkum syn.< herre>, sprach sie,< ir hant einen gast.>< were
ist der?> sprach er.< es ist der gut ritter>, sprach sie,< der den thorney uberwant.>
< ich gleub es uch nit>, sprach er,< ich sehe dann sin schilt ee.> die frauwe
ging zu dem nagel da der schilt an hing und gab yn im in die hant. das sah
der ritter des der schilt was, und zurnt darumb.< nu myne frau>, sprach er,
< ir hant mich geherbergt und thunt mir müwesal und laster.>< so helff mir got>,
sprach sie,< herre, ich wonde uch große ere da mit thun.>< nu sy es uch nit leyt,
lieber herre>, sprach der wirt,< ich weiß keynen ritter in der werlt, des fruntschafft
ich lieber hette dann die uwere.> er deth sich entwapen und ging siczen
eßsen mit dem ritter und sagt im wie er yn zu dem thorney darnyder geritten
hett mit roß und mit all.< mir was nehelich myn hercz in mym libe gebrochen>,
sprach der wirt.< gut herre>, sprach der fremd ritter zu dem wiert,< war wart
ir suß gewapent geritten?>< herre>, sprach er,< hie nyeden stet ein brucke, der
muß ich all tage huten, das des konig artus ritter daruber icht riten.>< warumb?>
sprach er,< was hant sie uch gethan?>< ich wolt gern erfarn>, sprach er,< ob irgent
ein ritter daruber fure; der schwuor eim ritter der was wunt, das er yn rech von
allen den die da sprechen das sie jhenen lieber hetten der yn also wunte, dann
den gewunten ritter. der gewunt was myn todig fynt, und der yn wuonte was
myn der liebste frunt den ich in der werlt hett, er was myner muter bruder.
ich wolt das der ritter herre keme der im also schwur, das ich yn dot slug oder
er mich.> da diß der ritter hort und sah wie dem ding was, da was im leit das
ers yn gefragt het und schweig alschone. man het gebettet, und sie gingen
schlaffen. dem ritter was sere ungemach das er fechten must wiedder synen
wirt der im so groß ere gethan hett. er weynd all die nacht und was sere unfro,
das er nicht enmocht gelaßen, er must wiedder yn fechten oder er must meyneydig
werden. er lag lang und gedacht welches beßer were gethan. er stunt
des morgens frú off und wapent sich biß an das heubt und an die hend, er ging
zu dem wirt, der auch off gestanden was und sich wapent.< lieber herre wirt>,
sprach er zu im,< ir hant mir groß ere gethan in uwer herberg, ich vil hinweg
ryten und bitt uch, ee dann ich von uch scheid, das ir mir ein beth gebent die
uchselben gut ist, darumb wil ich ummer me uwer dinst syn>, und viel im zu
fuß. der wirt hub yn off und sprach, er möcht yn keynerhand gebitten, er
wolts thun, es were dann großlich syn laster. der ritter sprach das syn ere und
syn selikeit daran leg.< herre, ich wil es thun>, sprach der wirt,< was es joch
ist, das ich uwer fruntschafft yemer me behalt.>< des lone uch gott, herre!> sprach
der ritter.< so bitt ich uch, herre>, sprach er,< das ir sprechent, als lang als ich
in uwer herberg bin, das ir den gewunten ritter lieber habent dann den der yn
wunte.>< herre gott>, sprach der wirt,< sint ir dann der ritter der yn rechen
muß?>< ja ich>, sprach der ander sere weynende. und der wirt viel in onmacht
zuhant. da er macht gewann, da sprach er zu dem ritter das er hinweg fúre,
er wolt sprechen als er yn gebeten hett, und viel zuhant wiedder in onmacht.
der ritter fur zuhant syn straß mit syner jungfrauwen und mit synen knechten.
da er ein wil also gereit, da sah er umb und sah synen wirt komen gerant was
er ummer mocht. da er by yn kam, da sprach er zu im:< herre ritter, ir solt
mich nit deste ungetruwer han, ich gelobet uch keyn ding dann als lang als ir
in myner herberg werent. nu wil ich wol das ir wißent das ich den andern
lieber han, ir mögent ungefochten nyrgent farn.> da der ritter hort das er fechten
must, er reit hinwenig furter und lenget syn glene, also det der ander. sie kamen
zuhauff gerant mit großen krefften und stachen so sere off einander das sich
die roß uberwurffen und sie beide uff der erden gelagen. sie waren beid starck
und sprungen wiedder off mit geraufften schwerten und schlugen sich sere und
lang, und wunte eyner den andern sere. zu letst begunde der ritter synen wirt
triben, wann die leng nymand vor im gesten kunde. er treib yn lang, und jhener
dackt sich sere. der guot ritter uberluod yn mit den schlegen und bat yn dick
das er sprech das er den gewunten ritter lieber hett dann den toden. des wolt
er nit thun und trauwt im serer dann er zu dem ersten dete, und schwur das
ers nymer gedete. da wart der ritter sere zornig und sprang zu im und gab im
große slege schwere, das er mit beiden henden uff jhen erden fiel. der ritter
sprang zu im und brach im den helm von dem heubt und bat yn das er noch
spreche als er wolt und sin leben mit frist. der ander sprach, er endets nit uber
eyn. da wart der ritter so unfro und sprach, er slúg yn nymer dot mit dheynerhand
wapen. er schleifft yn off das waßer und warff yn dryn. da er sah
das er ertruncken was, da begund er ußermaßen sere zu weynen. - wir laßen
diße rede alhie von im und sprechen ein wil furter von konig artus.
uns sagt die hystory das der konig artus lang zu karduel was; und zu
den geziten das er da was gefriesch man da wenig abenture. das muote des koniges
gesellen sere, und was yn leit das der konig so lang da was. key der truchseßse
was es auch unfro und rette dick bößlich darzu. er sprach, das es der
konig horte, das es lasterlich were das sie so lang da legen.< herre key>, sprach
der konig,< was wolt ir das wir thun?>< herre>, sprach er,< ich riet wol das wir
zu kamalot furen.> des nehsten tages solt der konig zu kamalot farn, und des
nachtes geschach im ein groß wunder. im draumte wie im alle syne hare uß
sym heubt vielen und ußer sym barte. des wart er fast sere erfert und bleib
darumb zu carduel. da er da was bliben an der dritten nacht, da traum im
wie im alle syn finger von syner hant vielen, biß an den dumen. da wart er vil
serer erfert dann er da vor was. er ging zu synem capellan und sagt im den
traum.< enruchent uch, herre!> sprach er,< man sol sich an treum nit keren.>
der konig ging zu der koniginne und sagt ir wie im getreumet was. sie saget
im als der capellan gethan het.< alsus blibet es nit>, sprach er. aber darnach
an der dritten nacht traumet im wie im alle syn zehen von den fußen vielen,
biß an die großen. da wart er so sere erfert das er nit wust was er thun solt.
er ging zu der koniginne und sagets ir.< ob got wil, herre>, sprach sie,< es sol
uwer groß ere wesen, ensorgent nit darumbe!>< ich muß úmmer ettwas darumb
erfarn.> er enbot allen den erczbischoffen und den bischoffen die in sym land
waren, das sie von dem sontag da ers yn enbot biß an den zwenczigsten tag
kemen allesamet zu kamalot und brechten mit yn alle die wißsten pfaffen die
sie funden. er saß off und reyt von carduel zu synen steten und zu synen búrgen
und kam des funffczehenden tages zu kamalot. des zwenczegosten tages was
alle die pfaffheit da die er geleisten mocht. er fragt sie rates umb syn treume.
sie namen zehen die wißsten pfaffen uß die under yn allen waren, und sprachen,
solt im ymand radt geben, das solten auch die thun. der konig det sie fast beschließen
und sprach das sie nymer ußer gefengniß kemen, sie hetten yn zum
ersten bescheiden was sin treum dúten. sie waren also ix tag besloßsen, und
yglicher versucht syn meysterschafft. sie kamen zu dem konig und sprachen,
sie kúnden im nicht werliches darumb gesagen.< neyn>, sprach der konig,< das
enhilfft uch alles nit, ir múßent mirs gewißlich sagen!>< so gebent uns noch dry
tag frist!>< das wil ich thun>, sprach er. sie kamen aber wiedder und sprachen,
sie kúndens nit finden. sie baten yn noch dry tag fristes, und der konig sprach,
er wolts aber thun. sie sprachen aber, sie enkunden im gesagen nit und baten
aber dry tag frist zu yglicher wise. als im getreumet was dristunt ye von der
dritten nacht zu der dritten, also baten sie yn frist geben.< ich wil uch aber
frist geben>, sprach er,< ich wil uch aber werlich nymer me dheyne frist gegeben.>
des dritten tages sprachen sie aber das sie nichtes darumb wústen.< diß enhilfft
uch alles nicht>, sprach der konig,< ich thun uch allen werlich uwern lip nemen,
ir bescheident michs dann.>< herre>, sprachen sie,< ir mögent uwern willen wol
mit uns thun, wir sagen uch nicht mer dann wir uch gesaget hant.> da gedacht
der konig das er sie an dem lib kestigen wolt thun. er hieß ein groß fuer von
dornen machen und hieß das man fúnff zu dem fuer bereite, und die andern funff
solt man under den galgen leiten. alsus gebot der konig synen riechtern das
man sie erferte und nit entöte.
die funff wurden zu dem galgen gefurt, und wurden in seil umb die helse
gestrickt. da hetten sie groß angst das man sie hencken wurd; sie sprachen,
wolten ir funff gesellen sagen, sie wolten auch sagen. diße mere kamen zu den
funffen die man da brennen solt. sie sprachen, dwil das die andern wolten sagen,
so wolten auch sie sagen. da wurden sie alle zehen fur den konig bracht, und
der wißste sprach:< herre>, sprach er,< wir sollen uch sagen das wir darumb
wißen darumb ir uns gefragt hant; und gefreischent ir aber hernach das es nit
also geschicht, so enwollen wir nicht das ir uns vor lugener habent, und wollen
auch das ir uns sicherent das uns darumb keyn ungemach geschehe.>< seht hie>,
sprach der konig,< das sicher ich uch mit myner trúw.>< herre>, sprach der ander,
< so sprechen wir das ir all uwer ere sollent verliesen die ir off ertrich habent,
und den ir allerbast getruwent die mußen uch begeben irs undancks, alsus muß
es beschehen.> des wart der konig sere unfro und fraget obs im ymant kunde
gehelffen.< werlich>, sprach er,< herre, wir han ein ding dawiedder funden, das
ist aber so groß affenheit das es kuom ymant erdencken mocht, und geturrens
uch nicht sagen.>< sagent an getörsteclich!> sprach der konig,< ir kúnnent mir
icht wirsers kum gesagen dann ir mir gesaget hant.>< so sag ich uch furware,
herre>, sprach der meister,< das uch kein ding mag uwer ere behalten und beschirmen,
es thú dann der waßerleuffe unde der arczat an arczenye bim rade
von der bluomen. diß duncket uns so groß affenheit das wir da von nit wollen
sagen.> der konig was fast unfro und was sere erschrocken von dißen dingen. im
wart eins tags zu muot das er in den walt wolt farn schießen. er saß eynes morgens
frú off und hieß myn herren gawan mit im farn und key den truchses und ander
ritter die er wolt. - hie schwigen wir ein wil von dem konig artuse und von
syner gesellschafft und sagen furbaß von dem ritter des namen myn herre gawan
zu hoff bracht, wie er hinweg fure, da er von dannen schied da er mit sym wirt
gefochten hett.
da der ritter den thurney uberwant und dannen schied da er mit sim wirt
gefochten hett, da herbergt er des nachtes zu einer witwen huß. da er uß dem
wald solt ryten, von der statt waren nit dann funff engelischer mylen zu kamahelot.
der ritter was frúwe von der herberg geritten mit synen knechten und
mit der jungfrauwen. da sie ein wil geritten, da begegent yn ein knecht. der
ritter grußt yn und fragt yn ob er mere wúst.< ja ich, herre>, sprach er,< min
frauw die koniginne ist hie by zu kamahelot.>< welch konigin?> sprach der
ritter.< des konig artuses wip>, sprach der ander. der ritter reyt dannen und
kam fur ein gar fest huß rytende; da sah er ein frauwen in irm hemde und in
yrm surckote in eim fenster ligen und besah jhene wiese und jhenen walt.
die frauw hett sich verbunden, und ein jungfrauw stunt by ir, der gingen ir
zopff off ir gurtel. der ritter begund sie zu besehenn und vergaß sinselbs. und
ein gewapent ritter kam zuhant zu im ritende, er sprach:< herre ritter, was
besehent ir so genote?> er antwurt im ein wort nit, wann ers nit enhort. der
ritter stieß yn und fragt yn was er beseh.< ich besich das ich wil>, sprach er,
< irn sitt nit hubsch das ir mich uß mynen gedencken hant bracht.>< uff die trúw
die ir dem schuldig sint das ir uff der erden allerliebst hant, wißent ir icht wer
die frauw sy die ir also besehen hant?>< ich wen wol das ich es wißse>, sprach
der fremd ritter.< were ist sie dann?> sprach er.< es ist myn frauw die konigin>,
sprach der fremd ritter.< so mir gott>, sprach der ander,< mich dunckt wie
ir sie nit wol erkennent, der túfel heißt uch schone frauwen besehen!>< warumb?>
sprach der fremd ritter.< darumb>, sprach der ander,< das ir mir nit getúrret
volgen fur die koniginn, da hien ich wol gan und riten getare.>< werlich>, sprach
der gut ritter,< fart ir an die statt darfur ich uch nit getar volgen, so sint ir kúner
dann ich ye ritter gesah.>< das sol ich wol sehen>, sprach der ander und reit
fur, und der fremd ritter reit nach. da sie ein wil also geritten, da sprach der
da fur ritte zu dem andern:< herre>, sprach er,< ir mußent dalang me mit mir
herbergen, und morn fru wil ich uch leiten da hin ich uch gelobet han.>< muß
diß also syn?> sprach der gut ritter.< ja es>, sprach der ander.< so wil ichs thun>,
sprach er. die naht bleib er by dem ritter, und syn herberg stunt off dem rifier
von kamahelot. da sie zu der herberg kamen, da was es mittag. - wir mußen
ein wil furbas sprechen von konig artus.
uns sagt diß buch das der konig artus und sin gesellen zu nonezitt wiedder
uß dem wald kamen. da der konig des abendes uber der tafel saß und aß, da
kam ein alt ritter inngande, der einem byderben mann glich was, er was gar
gewapent biß an die hende und an das heubt. der kam fur den konig gande
mit umbgegúrtem schwert; er grußt den konig nit, wann er sprach alsus:< konig,
mich hatt ein der best ritter zu dir gesant der nuo lebet von synen zyten, das
ist galahut, der schönen joianden suone. er enbutet dir das du im din lant offgebest
oder das du es zu lehen von im enpfahest. wiltu diß thun, so sol er dich
eren fur alle die konig die er uberwunden hatt.>< lieber herre>, sprach der konig,
< ich enhett nye keyn lant von im noch von keynem manne dann von gott alleyn,
ich enwil auch nymer lant von im oder dheynem manne enpfahen.>< das ist
mir werlich leyt>, sprach der ritter,< das irs nit endút, wann ich wol weiß das
ir ere und gut da mit múßent verliesen.>< gut herre>, sprach der konig,< ich
enruoch was ir sprechent, wann alles das ir gesprochen hant das sol alles ein
lug syn ob got wil.>< konig artus>, sprach der ritter,< ich wieddersage dir von
mynes herren wegen, und biß des wol sicher das er innwendig vier wochen in
dißem land sol syn; und kúmet er auch darinn, er gescheidet nymer daruß, er
hab dirs dann alles angewunden und din wip genofern darzu, die er dick hat
hören prisen fur alle frauwen.>< herre ritter>, sprach der konig,< ich han wol
gehort was ir gesprochen hant: umb uwer groß treuwen erfere ich mich kum,
wann als es darzu kömet, so thu menglich so er bestes möge. nymet mir uwer
herre myn lant, das sol mir úmmer leyt syn. des sol er, ob gott wil, nymer
macht gewinnen.>
der ritter schied dannen. da er fur des sales thúr kam, da kert er sich
wiedder umb zu dem konig wert und sprach:< hey herre gott, welch jamer und
welch groß ungemach ist diß!> er sprach nit me und saß uff syn pfert und reit
hinweg. vor der pforten beyten syn zwen ritter die dar komen waren. der konig
fragete myn herren gawan ob er den galahuten ye gesehe.< neyn ich, herre>,
sprach er. also sprachen sie alle die da waren, on einen ritter der hieß galagwentins
der galois, der hett manig lant umbritten; der sprach, er hett yn gesehen
und west wol das er eins halben fußes mere were dann er ye keyn ritter
hett gesehen. er ist bas geminnet under synen lúten dann ye keyn man wart,
er hett me gewunnen dann keyn man in synen ziten, er ist ein jung bascelier.
man sagete das er auch des fristen herczen sy von aller der welt und der miltest
und der gutest.< ich sprich es darumb nit>, sprach er,< das ich icht wene das
er ummer macht wiedder uch gewinne; wann ee ich des wönde, mir were ee
lieber das ich tot were.> man geschwieg des, und der konig sprach, er wolt morn
in den walt ryten, und nant alle die die er mit im wolt haben. - nu laßen wir
diße red ein wile von dem konig und sprechen furter von dem ritter der dem
andern solt volgen da er hien fúre.
da der ritter, des namen myn herre gawan zu hofe bracht hett, des nachtes
mit dem ritter geherbergt hett der im sin gedencken benam und im des andern
tages volgen solt, da stunden sie beid des morgens frú off und ritten hinweg.
sin wirt reit vor, und er reit nach. sin knecht waren an der herberg verliben
und sin jungfrauw. sie ritten beid biß sie kamen geyn kamahelot. der gut
ritter sah die stat, und ducht yn wie er auch me da gewesen were. er sah wie
die statt gelegen was, und sah zuhant den thuom; da ducht yn recht wie es kamahelot
were da yn der konig ritter hett gemacht. er begund aber sere zu
gedencken und reit deste gemechlicher; und sin wirt reit bald fur, das er wolt
versuchen ob er hinder im bliben wolt durch blödekeit oder durch gedencken.
der ritter der fur reit kam gegen des koniges huß geritten. des koniges
huß waren nehelich alle uff rifieren gelegen. die rifier was zwuschen dem ritter
und des koniges huß. die koniginn lag off einem fenster off einer loren und sah
in jhens waßer. sie was mit dem konig biß dar komen da er in den walt reit;
sie hett einen surkot an gethan und einen mantel umb sich und hett sich sere
bestoppet fur den frost. da sie den ritter sah, da entstoppent sie sich, und er
bleib gegen ir halten uff dem waßer und sprach:< frauw>, sprach er,< sagent
mir ob irs die konigin sint!>< ja ich, herre>, sprach sie,< warumb fragent irs?>
< ich fragens darumb, frau>, sprach er,< das ir wol zu recht koniginn sollent
syn; und enwerent irs auch nit, so glichent ir eyner koniginne doch wol. ich
besiche uch gern, sicherlich, frauw, umb eins ritters willen der mich der meyst
schnudel duncket den ich ye gesah.>< wer ist der>, sprach sie,< sint irs selb?>
< neyn ich, frauw>, sprach er,< es ist ein ander.> er kert umb und reit zu wald
wert. die koniginn rieff im wiedder und fragt yn wer der ritter were, und bat
yn das ers ir sagette durch ir dinstes willen. er wolts ir nit sagen, das er forcht
das sie den ritter licht bekennet der nach im da kam, und im licht schand und
laster da von begegenen möcht. der ritter reyt zu wald wert. uber ein kurcze
wil kam der ander das waßer nyeder rytend und volget sym wirt. er fant frauwen,
die wuschen cleider off dem rivier, die fragt er ob sie dheynen ritter gesehen
hetten da nyden.< neyn wir>, sprachen sie, und hetten auch ware. zuhant
waren sie darkomen und hetten des ritters nit gesehen der da fur geritten was.
da die koniginn hort das im nymant saget wo der ritter hien were, da rieff sie
im zu ir.< herre>, sprach sie,< der ritter den ir suchent der rytet alda vor uch zu
wald wert.> er hub das heubt off und ersah die koniginn off der loien; er wúst
wol das sies was, da er sie hort sprechen.< sahent yrn, frauw?> sprach er.< er
fur in den walt>, sprach sie und wißte yn wo er yn geritten was.< ritent bald>,
sprach sie,< er ist lang da!> da die koniginn sprach< rytent bald!>, da nam er
das roß mit den sporen und reit so er baldest mocht. das roß lieff war es wolt,
wann er endeth anders nit dann das er hinder sich geyn der konigin sah. das
roß durst und lieff zu dem waßer und sprang darinn. das waßer was tieff und
breit, und sin augen waren allweg off der koniginn. das waßer was groß und
ging an die muren von den loien da die koniginn off was. da das roß uber geswamm
biß an die muren, da enmocht es daruber nit und kerte wiedder umb,
es schwamm so lang biß das es múde wart. das roß ging under das waßer, und
der ritter bleib daroff siczen, biß im das waßer an die schultern ging. er múte
sich nit wie er uß keme, und ließ das roß gewerden wies wolt, und saß er allschone.
da die koniginn sah das der ritter so tieff in dem waßer was, und das
sie ducht das er yczunt ertrincken wolt, da begunde sie zu ruoffen:< helffent,
frauw sancta maria, hie ertrincket yczunt ein ritter!> mit dem kam myn herre
ywan, des konigs friens sone, und het sich bereit in den walt zu riten nach dem
konig; er wond bezitt gnung off syn gestanden und hetten verslaffen. er was
off syn jagpfert geseßsen und hett syn bogen an sym halß und syn rytlersen
angethon, wann das kalt was angegangen. er kam fur den sal und fragt wo
der konig were. man sagt im das er lang enweg were. da fragt er wo die koniginn
were. man sagt im das sie zu den loien were. er stunt ab und ging zu ir.
da yn die koniginn sah, da begund sie im zuruffen:< herre, myn herre ywan>,
sprach sie,< hie nyden in dißem waßer erdrinckt yczu ein ritter!>< wie kam der
in das waßer, liebe frau?> sprach er.< sin roß sprang dryn und furt den ritter
mit im, und duncket mich wol wie er ertrincken wölle.> myn herre ywan sah
den ritter in großen nöten, und erbarmet yn fast sere. er lieff so er baldest mocht
das waßer hien zu tal und wuot yn biß an den halß. der ritter was yczunt zwir
undergegangen, das im das waßer uber den helm ging. myn her ywan nam das
roß mit dem zaum und furts uß mit gewalt. dem ritter waren die wapen naß
und der lip úberal.< lieber herre>, sprach myn herre ywan,< were sit ir, und
wie kament ir in diß waßer?>< herre>, sprach er,< ich bin ein ritter und tranckt
myn roß in dem waßer.>< ir hettets nehelich ubel getrenckt>, sprach myn herre
ywan und fraget yn war er hien wolt.< herre>, sprach er,< ich volget eim ritter,
reit yczunt hie fur.> myn herre ywan hett yn wol erkant, hett er den schilt
gehabt den er zu dem letsten thurney hett den er úberwant. er hett den schilt
gelaßen zu des ritters huß dem er da volget, und het eynen alten genomen, der
úberal schwarcz was von rauch, und darby gedacht syn wirt das man yn in
des konig artus hof erkente. myn herre ywan fragt den andern ob er im wolt
volgen.< ja ich>, sprach er. er furt yn zu dem furt und dete yn da uber ryten.
da er uber was komen, da begund er aber off die koniginne zu sehenne, und sin
roß ging jhens waßer nyder. da er unferre gereit, da begegent im dagenot der schnúdel
und fragt war er hien wolt. er saß und gedacht und antwurt im ein
wuort nit. dagenot ergreif yn mit dem zúgel und sprach, er were gefangen; er
fuort yn mit im, und der ander endet keyn were darwiedder. myn herre ywan
was wiedder zu der koniginn kumen und sprach, der ritter wer ertruncken, were
er im nit zu hilff komen, und wer das gewißlich groß schad.< frau>, sprach er,
< er ist ein ußermaßen schön ritter.>< noch dut er wunderlichen gnug>, sprach
sie,< er solt eim ritter volgen und ritet das waßer nyder.>
uber ein kurcze wil darnach sahen sie wo dagenot kam und der ritter mit
im.< ensehent ir nicht?> sprach die koniginn zu mym herren ywan,< ich enweiß
wer unsern ritter gevangen hat.> myn herre ywan fur zuhant gegen im off den
furt. da er sah das yn dagenot bracht, da wundert er sich sere wie das wesen
möcht. myn herre ywan furt sie beid fur die koniginn.< frau>, sprach er,< dagenot
hatt dißen ritter gefangen. nu sagent mir, herre dagenot, uff uwer truw,
wie gefingent ir dißen ritter?> sprach myn herre ywan.< er begegent mir off
jhenem waßer>, sprach er,< und geantwurt mir ein wort nit, was ich zu im gesprach.
ich ergreiff yn mit dem zaum, und er werte sich nit. alsus bring ich
yn gefangen.>< also mag es wol syn>, sprach myn herre ywan.< ich wil yn
ußbörgen>, sprach myn herre ywan.< das ist mir lieb>, sprach dagenot. die
koniginn begund fast sere zu lachen und alle diß horten. da kamen viel ritter
zu gangen und frauwen, das groß wunder zu beschauwen. dagenot was ein
ritter und was ein tor gewesen ye und ye und ein schnúdel, er was der blödest
den man wuost, all die welt spot syn umb syn groß affenheit die er rette und
tegelichs dethe. er reyt dick aventur suchen, und als er wiedder kam, so seyt
er, er hett zwen ritter dot geschlagen oder dry. die koniginn sah wol das der
ritter sere wol gemacht was von allen synen gelieddern, und ducht sie das sie
nye keynen baß gemachten hett gesehen.< dagenot>, sprach sie,< by den truwen
die ir mir schuldig sint, wißent ir wer der ritter sy?>< neyn ich, frauw,
werlich>, sprach er,< ich gehorte yn noch nye wort gesprechen.> der ritter hielt
syn glen neben im. da er die konigin hort reden, da hub er zuhant syn heubt
off und vergaß der hant da er die glen inne hette, und entfiel im die glene, und
schoß das ysen durch der koniginn mantel. sie sah den ritter an und rúmde
mym herrn ywan das sie der ritter nit wol sinnig ducht.< mich duncket auch
also, frau>, sprach er,< da er sich dagenoten ließ vahen, er möcht sich syn licht
erweret han, wer im anders recht; er ensprach noch ein wort wiedder uns nit.>
< herre ritter>, sprach myn herre ywan,< wer sint ir?>< ir seht wol, herre>, sprach
er,< das ich ein ritter bin.>< was suchent ir, herre?> sprach er.< ich enweiß,
herre>, sprach der ritter.< ein ritter hatt uch gefangen>, sprach myn herre ywan,
< und ich han uch ußgebúrget.>< des gleub ich uch wol>, sprach er.< herre>, sprach
myn herre ywan,< was wollent ir me herzu sprechen?>< ich weiß nit was ich me
herzu sprechen sol>, sprach er.< frau>, sprach myn herre ywan zu der koniginn,
< ich han yn uß gebúrget; woltent ir michs weren, ich ließ yn faren.>< wiedder
dagenoten?> sprach sie.< ja>, sprach er. und sie begunde lachen.< ich gewers
uch wol wiedder yn>, sprach sie.< so laß ich yn farn>, sprach myn herre ywan.
er gab im syn glene und geleite yn mit der hant den grad nyder, er wißte yn
den furt und den weg den er riten solt nach dem ritter den er sucht. min herre
ywan ging bald zu der herberge und saß off syn roß on sporn und reit bald nach
dem ritter in den walt; er reit ferre hindann nach, wann er wolt das yn der ritter
niht ensehe. der ritter sah allumb ob er den ritter iergent sehe. er sah wo ein
spere stunt an einem felß, und was ein beumelchen daran; er reit darwert. da
er darkam, da stunt er von sym roß, und der ritter den er sucht kam zu im.
< ich han uch so ferre gevolget>, sprach der ritter den dagonet vieng,< biß ich
uch doch funden han.>< was wolt ir nu das ich thú?>< ich wil das ir mir uwer
roß gebent>, sprach der ander,< und uwer wapen darzu.>< des wil ich nit thun>,
sprach er.< ir mußent das licht thun>, sprach der ander,< es sy uch lieb oder
leit, oder ich nem es uch mit gewalt.>< des endút ir nit, mag ichs erweren>, sprach
er. des ritters wirt macht sich zu jostieren. da das der ander sah, da neyget
er syn glene und rant wiedder umb, und ranten beide freischlich zuhauff und
stachen off jhen schilde. des ritters wirt brach syn glene off im da er im den
schilt traff. der ander stach synen wirt so sere das er die beyn off kerte und off
jhen erden viel. der ritter begreiff das roß und brachts synem wirt.< seht hie
uwer roß!> sprach er,< ich han anderswo me zu thun dann hie allen dißen tag
zu ligen.> der ander sprang wiedder uff und sprach, er fur also genoscen nicht
hien, er must mit im vechten.< mit mir?> sprach er.< ja>, sprach der ander.
der ritter stunt nyder von dem roß und raufft syn schwert, er begreiff den schilt
mit der lincken hant; der ander det alsam. sie schlugen sich freischlich off ghen
schilde und off jhene helme. der ritter den dagenot vieng der vertorte den
andern mit schlegen, das er nicht lenger geduren mocht, er sprach:< herre ritter,
haltent schon, enschlagent nit me, ich enwil dalang me wiedder uch gevechten!
kument dann mit mir, ich wil uch>, sprach er,< wunder laßen sehen!>< wo ist
das?> sprach der ritter.< es ist alhie by>, sprach der ander.< so wil ich sicherlich
dar>, sprach der ander. sie saßen beide off ir roß, und dagenotes ritter
enhett syn glene nicht gebrochen, er nam die glene und reyt nach dem ritter.
myn herre ywan hett alles das gehört das sie sprachen und reyt nach yne.
da sie eynen ferren weg also geritten, da sprach der da vor reyt zu dem andern:
< seht, da sint alweg zwen riesen und wúnsten alle tag teglich diß lant, sie zwingen
alles das yn by geseßsen ist und haßen den konig artusen so sere das er noch
sin ritter darwert nicht geturren komen! ir mögent zu yn farn, wolt ir. seht
da den eynen, ein wenig furter ist der ander!> der ritter enwolt nit me und reit
zuhant darwert so er baldest mocht. diß sah der riese und kam gegen im gangen,
er rieff von ferre mit einer hohen stymmen:< hörest du, ritter? kum sicherlich
zu mir, ob du den konig haßsest artusen und die koniginn und alle syn
gesellen! sint sie dir lieb, so bistu dot!>< sie sint mir werlich lieb>, sprach der
ritter. der rieß hub synen kolben off und wolt den ritter dot slagen und syn
roß zumal. er was groß und hett lang arme, er schlug uber den ritter und uber
das roß ferre, das der kolb in jhen erden fure. der ritter reit furter und reyt
den riesen durch den lip mit der glene, das er zuhant dot bleib; er reit furter,
und der ander kam gesprungen und hub synen kolben off und schlug dem roß
beide diech enzwey. der ritter bleib zu fuß stan und raufft syn swert, er wart
ser zornig darumb das syn roß dot bleib; er ergreiff den schilt mit der lincken
hant und das schwert mit der rechten. der rieß hub den kolben aber uff und
schlug nach dem ritter, der ritter warff den schilt fur, und was der riese des
schiltes traff das schlug er alles zu stucken. der ritter schlug mit großer krafft
dem riesen die hant an dem kolben abe. der riese hub den fuß uff und wolte
den ritter mit stoßen, und der ritter slug yn im abe und wart sere fro. der riese
viel darnyder. ein jungfrauwe kam rytende da myn herre ywan hielt, und
sprach:< myn herre ywan, diß ist der dritte!>, und reit hinweg. myn herre ywan
verstunt sich nicht darumb, er reit zu dem ritter. da yn der ritter komen sah,
da sprach er:< enseht ir nit zu dißen geburen zu, myn herre ywan, die mir myn
roß dot hant geslagen, und muß nu zu fuß von hinnen geen?>< ob gott wil, herre>,
sprach myn herre ywan,< ir solt nymer zu fuß gegan, ich wil uch myn roß geben.
sagent dem ritter der mit uch hie ist das er mich hinder im fure biß zu kamahelot!>
< große gnad, herre, uwers roßes!> sprach er,< ir möchtent mir nichts
han gegeben das ich so zu großer not hett bedorfft.>< herre ritter, stent von
dem roß!> sprach er zu dem ritter der yn dar hett bracht. der ander erbeißet
von dem roß.< siczent off, herre>, sprach er zu mym herren ywan,< und der ritter
sol hinder uch siczen!> myn herre ywan saß off das roß und nam den ritter
hinder sich, und ritten zu kamahelot wert, und der ritter der die riesen dot geschlagen
hett reit alleyn hinweg da er zu schaffen hett. myn herre ywan kam
zu kamahelot, und die konigin hett messe gehort, und myn herre gawan bracht
die konigin uß der kappellen geleitet. der sal was vol ritter; und zu den loien
was ein michel teil ritter, die sprachen:< seht wunder>, sprachen sie,< myn herre
ywan bringt ein gewapenten ritter hinder im gefuret!> myn herre ywan reit
fur den sale und erbeizet von dem roß.< herre>, sprach der ritter,< ich fare myn
straße.>< vart gott ergeben!> sprach myn herre ywan. der ritter reit enweg,
und myn herre ywan ging in den sale, und begegent im die koniginn und
myn herre gawan.
< myn herre gawann, man sprichet von den abenturen die zu kamahelot geschehent>,
sprach myn herre ywann,< das der uber jar fast viel sint. man spricht
sicherlich ware, hie geschicht manch abenture uber jare, wann ich wen wol das
nye kein ritter herre keme der eins tags als schöne abentur geseh als ich hut
gesehen han.>< was hant ir gesehen?> sprach myn herre gawan,< sagents uns!>
er begunde sagen alles das dem ritter des tages begegent was, das es die koniginn
zu hort und myn herre gawan und alle die in dem sale warent. er sagt
wie er den ritter uberwant, beide mit jostiern und mit vechten, und wie er im
syn roß wiedder gab, und sagt furbas wie er den ein riesen mit der glene durch
den lip stach und wie er dem andern die fust abeslug. dagenot kam fur gesprungen
und begund zu ruoffen das das der ritter were den er vieng.< das ist
ware>, sprach myn herre ywan.< entruwen>, sprach er,< so getan ritter kan ich
gefangen, wie böse ich anders sy!>< so mir all heiligen>, sprach myn herre gawan,
< und hettent ir yn gefangen, ir soltent uch uber menigen tag hernach berúmen!>
< ich wil uch noch me sagen>, sprach myn herre ywan zu mym herren gawan,
< da der ritter die zwen riesen uberwunden hett, da kam ein jungfrauw zu mir
ritende und sprach: « myn herre ywan, diß ist der dritt! »> da myn herre gawan
das hort, da ließ er das heubt hangen und lacht. diß sah die koniginn und leyte
yn mit der hant einhalb hien, sie gingen in ein fenster siczen.< min herre gawan>,
sprach die koniginn,< by den truwen die ir dem konig schuldig sint und
mir, sagent mir warumb ir edeste lachente!>< das wil ich uch sagen, frauw>,
sprach er,< warumb die jungfrauw zu mym herren ywan sprach das das der
drytt were. gedencket uch icht, frauw>, sprach er,< wie die jungfrau sprach die
in dem turn gefangen lag zu der dolorosen garden? ir hortent es als wol als
ich.>< mir gedenckets wol>, sprach die koniginne.< sie saget uns von dem ritter>,
sprach myn herre gawann,< der uns yn det laßen zu der dolorosen garden, das
wir mere von im solten vernemen zu der ersten vergatterung die geschehe in
dem konigrich von logres, und zu der andern und zu der dritten. das was alles
lancelot von dem lack. und nu weiß ich wol sicherlich das er auch die zwen
riesen dot hatt geslagen.>< so helff mir gott, myn herre gawan>, sprach die
konigin,< ich wil uch wol glauben das ers was.> dagenot der stunt off und rieff,
das nymant vor im kunt gehören, er sagt den jhenen allen das er den guten
ritter gefangen hett der die riesen dot slug:< also getanen ritter kan uwer keyner
vahen!> diß werte also biß vesperzitt, das der konig wiedder kam von jagene.
man saget im wie ein ritter die riesen beide dot hett geslagen. der konig was des
sere fro und all syn gesellen. dagenot kam aber erfure gegangen und sprach:
< herre>, sprach er,< by den trúwen die ich uch schuldig bin, ich fing den guten
ritter!> und der konig lacht sere und alle die by im waren. - nu múßen wir diße
rede ein wil laßen von dem konig und von syner geselschafft und sprechen furter
von dem ritter der die zwen riesen zu dot schlug.
uns sagt die history furter von dem ritter der die zwen riesen dot schlug,
das er lang reit, biß er durch den walt kam. nach vesperzyt begegent im ein
herre, der kam auch uß dem wald rytend ein andern weg, und ein ritter kam mit
im, der bracht ein reh hinder im, das sie in dem wald gefangen heten. der herre
grußt den ritter und sprach, es were wol herbergens zytt, das er mit im bliebe,
er wolt yn wol herbergen und wolt im syns wilpretes geben.< herre>, sprach
der ritter,< ich wil dalang me die herberg nit abslagen, got der lone uch!> mit
dem kam die jungfrauw aldar rytende die zu mym herren ywan gesprochen
hett das das der dritt were. sie ritten alle vier zu der herberg, sie ritten
alle dar und wurden wol geherbergt die nacht. des morgens hort der ritter
messe und reit syn straßen, als der zu recht sol thun der abentur sucht. eins
tags geschach das er und die jungfrau kamen ritende an ein gebrúche, und dardurch
ging ein schoner steynweg, der was wol einer milen lang. uff eim ende
des steynwegs hielt ein gewapent ritter. da der ritter by yn kam, da fragt er
were er were und die jungfrauw.< ich bin des konig artus ritter einer>, sprach
er.< so koment ir dalang uber den steynweg>, sprach der ander,< nach dheyn
ritter der des konig artus frunt ist! mir ist so vil leides von im geschehen das
mir nymer ritter lieb wirt der sin frunt ist.>< warumb ist das?>, sprach der ander.
< darumb>, sprach er,< das mir syn gesellen großen schaden hant gethan an mynen
frunden.>< was schaden meynent ir?> sprach der ander.< das wil ich uch sagen>,
sprach er.< zu dem konig kam zu eim male ein gewunt ritter, der bracht zwey
glenstúck in synem libe steckende; er batt den konig das ers im einen ritter
det uß ziehen die zwey glenstucke, und derselb solt im off den heiligen schwern
das ern rechen solt von allen den die sprechen das sie den lieber hetten der yn
wunte, dann ynselber. der ritter der im schwuor schlug mir huwer myns vettern
sun dot, er sol wol wißen das er vil me zu thun hatt dann erselber wenet; unser
ist noch sere viel die syn mage sint.> da sprach der ritter den dagenot fieng:
< sint ir der einer die den toten lieber hant dann den gewunten?>< ich sol yn
wol zu recht lieber han, wann er was myn vetter>, sprach er.< das ist mir werlich
leyt>, sprach der ander,< wann ich muß wiedder uch fechten.>< sint ir dann
der ritter der yn rechen muß?>< ich sol myn macht darzu thun>, sprach er.
< so sag ich uch furwar das ich mynen vettern rechen wil und mynen neven,
oder ir schlagent mich zu dot.> sie ritten beid hinderwert und kamen beid zuhauff
gerant mit starcken glenen. der ritter von dem steynweg brach syn glenen
off dem andern, und der ander stach yn mit so großer krafft das er uß dem sattel
fure off jhen erden. der ritter was jung und licht und sprang zuhant uff syn
fuß und raufft syn swert. der erbeizte von dem roß und raufft auch das syn
swert. sie wurffen die schilt fúr und schlugen sich sere druff und uff die helm,
das sie sich off die heubt bogen, sie durchslugen die halßberg an manigen
enden. der ritter von dem steinweg begunde ie me und me das felt zu rumen,
und der ander treib yn sere mit slegen. da er da nicht me mocht, wann er vil
blutes verlorn hett, da ergreiff yn dagenotes ritter mit dem helm und brach
yn im ab und warff yn in jhens gebrúche so er ferrest mocht und sprach:< nuo
múßent ir sicherlich jhehen>, sprach er,< das ir den gewunten lieber habent dann
den doten.>< des ensiche ich noch nit durch des willen ich das sprechen múß.>
< ich sol es uch thun sprechen, oder ir múßent sterben!> er sprang zu im, und
jhener dackt sich mit so viel schiltes als im bliben was. er slug yn so sere off
den rechten arm das im das schwert entfiel; er bat yn aber sere das er sprech
das er den gewunten lieber hett dann den doten.< das enwil ich nymer getuon>,
sprach der ander. er hub das schwert off mit großem zorn; das sah der ander
und warff den schilt uber das heubt, wann er nit helmes hett. der ritter slug
yn mit großer krafft, das er im das heubte spielt biß an den hals. er viel nyder
und was dot. des was der ritter sere unfro, möcht es anders sin gewesen. er
ging zu sym roß und saß daroff und reit uber den steynweg und die jungfrauw
mit im. sie ritten furter und kamen úber lang zu eyner großen stat, die man
hieß den berg von moloant. alda kamen zwen knappen zu yn ryten, und der
ein bracht synen schilt an sym hals gefurt. sie ritten by im hinweg und sprachen
ein wort nit, und der ritter kam algemehelich nach ryten mit der jungfrauw.
da er fur die porten von der stat kam, da kamen wol vierczig ritter und knappen
uff yn schlagen; sie ritten yn darnyder mit roß und mit al und stachen off yne
und schlugen off yne alle mit einander und zu mal. sin roß wart dot gestochen,
und er wert sich ußermaßen sere. er húwe yn ir glen enzwey und stach yn
ir roß dot, und welch er mit dem schwert traff, der must ymmer die erd suchen,
und etschlich blieben gar dot ligende. also streit er lang und begunde sere
múden. da er sah das er sich nit erweren mocht, da sprang er off ein starck
trappen von eim starcken huß und wert sich da lang. die frauw von der stat
kam dahien. sie hetten yn wol drú mal geslagen, das er off syn kny viel. das
sah die frauw von der stat und sprach das er sich ir offgebe.< was han ich missetan,
frauw?> sprach er.< ir hant myns truhsessen sun dot geslagen>, sprach die
frauw,< der alhie ist.>< das ist mir leit, frauw>, sprach er,< doch must ichs thun.>
< gebt uch mir off>, sprach die frauw,< ich rats uch.>< so wil ichs thun>, sprach
er und gab ir syn schwert. sie leiten yn in ir huß, und ir keyner was so getörstig
der im furbas einen schlag gebe. die frau det yn in ein joiale legen, die stunt
in einem ende von irm sale. die joiale was steynen, sie was unden wit und oben
was sie enge, und was unden zweyer claffter witt und was auch hoch biß an das
dach von dem sale; sie was viereckecht, und in yglicher ecke waren zwey glaßfenster
gemacht, die waren so luter das der darinn was alle die sah die dinne
waren. die joiale was sere schön und was umb und umb bewarnt mit ysenin
ramen, das man da durch mocht sehen. der ritter wart beslagen in zwey ysenin
fingerlin, und dardurch ging ein ketten, die was als lang als die joiale wit was,
und als ferre ging der ritter als die kette lang was. des enwuoste alles die jungfrauw
nit die mit im komen was, sie wart ußerhalb der porten beslossen da der
ritter dar komen was. sie was hinweg geritten und wolts fur ware han das der
ritter erslagen were; sie was ußermaßen unfro und getorst nit wiedder keren
zu ir frauwen zu dem lack. sie fur hinweg und begab sich zu eim closter das
sie fand. - nu múßen wir ein wil schwigen der rede von dem ritter und von
der frauwen die yn gefangen hatt und von der jungfrauwen die sich begab,
und sprechen furbas von dem konig artus.
eyns tags geschah, als uns die hystory sagt, das der konig artus was zu
kamahelot. und die jungfrau von noaus sante im einen botten und enbott
im das galahut, der schönen joianden sun, were in ir lant komen und hett es
ir alles angewunden, biß an zwo burg.< konig artus>, sprach der botte,< myn
frauw mag sich nit erweren, ir koment ir dan schier zu hilff.>< ich wil ir schiere
zu hilff komen>, sprach der konig;< hatt er vil lúte?>< er hatt wol hundert tusent
man zu roß.>< lieber frunt>, sprach der konig,< sag mir der frauwen von noaus
das ich noch hint darwert wil riten oder morn frúw zu dem lengsten.>< des ensolt
ir nit thun>, sprachen sin ritter,< ir sollent beiten biß ir uwer here zusamen
gehusent, wann galahut groß here mit im bracht hat. ir sint hie heimlich, ir
ensolt es also sere nit wagen, volgent ir unsers rates.>< geuneret múß ich syn>,
sprach der konig,< ob ich ummer zwo nacht an eyner statt belibe, ich kum dann
zu ersten zu der frauwen von noaus.> des andern morgens was der konig bereit
und fur zu noaus wert. da er kam, da bracht er wol siebentusent man mit im
und herberget in pavilunen und legerte ußerhalb der stat, wann die stat vol
volckes was. er hett sim here allenthalben thun gebieten das sie zu noaus
wert kemen, beide zu roß und zu fuß, yderman mit synen frunden. galahut het
eynerhand volck mit im bracht, das schoß mit gelöppeten schúßen. sie waren
zu fuß und waren wol gewapent, sie hetten mit yn bracht yserinne necze uff
wegen und uff kerchen; der was so viel das sie all umb galahuttes gezelt und
umb syn here gingen, das sie dhein angst hetten das man off sie icht ritte. galahut
hort sagen das konig artus komen were mit wenig lúten. er enbott drißig
konigen, die er gewuonnen hett, und andern barunen darzu, die er wolt, alsus.
< ir herren>, sprach er,< der konig artus ist komen, und sagt man mir das er nit
vil lút enhabe; das ich yn bestúnde dwil er wenig lút hette, das wer myn ere
nicht. da von wil ich das wir als wenig lút zu im senden als ir ist, das sie wiedder
einander striten.>< herre>, sprach der konig mit den hundert rittern,< sendent
mich morn frú dar!>< das ist mir lieb>, sprach galahut. des morgens frú saß
der konig mit den hundert rittern uff und reyt des konig artus here so nahe
das ers alles ubersahe uff eim berg da er hielt, und ducht yn das der konig artus
wol sieben tusent volckes hett. er reit wiedder zu galahuot und seit im das sie
wol zehen tusent ritter hetten. galahut hieß yn zehentusent ritter nemen under
konigen und under rittern, wen das er wolt under sym here. sie wapenten sich
allsament und ritten zu dem konig artus wert mit großer krafft. sie ritten
ungeschart; der da fur mocht der enbeit des hindersten nit, so begirig waren
sie zu striten. diß wart dem konig artus gesaget das sie also ungescharet kämen;
sie wapenten sich bald, und myn herre gawan ging zu sim oheim dem konig
artus.< herre>, sprach er,< galahutes lút kumen herre zu uns und wollen mit
uns striten, er kömet selb nit. darumb wil ich nit das ir uch wapent ee dann
erselb kumme; dann wil ich das ir uch wapent und stritent mit im.>< so wil
ich uwern radt thun>, sprach der konig.< ir solt mich selb wapenen>, sprach
er zu mym herren gawan,< und solt diß volck mit uch nemen das wir hie han,
ir solt uwer schar machen, als ir wol wißent, und vahent an uwer ding schnelliclichen!
des bedurffent ir wol, sie hant vil mere lut dann wir haben.>< ich sols
wol bewarn ob got wil>, sprach myn herre gawan zu dem konig. er reit úber
das waßer mit sim here und macht sin batailien, er beschiet syn here und wißte
sie wie sie thun solten. galahutes lút kamen ungeschart und wanden die andern
zu dem ersten puniecze fluchtig machen. da die zwey here by einander kamen,
min herre gawan sant ein schar, das sie vergaterten mit einander. sie vergaterten
wol und waren des strites gierig, galahutes lut kamen so dick das sie
die schar nit enmocht geduogen. min herre gawan sant aber ein schare, und
darnach sant er die dritten und darnach die vierden. da myn herre gawan
sin schar all hinweg gesant, da reit erselb vergatert. die siebentusent datenß
allsament ußermaßen wol; min herre gawann det aber des tages so viel mit
den wapen das alle die welt wunder an im sah. da waß manig gebriset ritter
uß des konig artus huse die alle groß ritterschafft dathen. galahut hett auch
manigen guten ritter in sim strit, dieß sere wol daten, und was der stritt groß
und starck, und wart manig groß ritterschafft da beidenthalben gethan. zuletst
namen des konig artus lút die uberkrafft und entschumpfierten galahutes lut,
und jagten die siebentusent die zehentusent von dem felde mit gewalt. da
der konig mit den hundert rittern sah das sin lút entschumpfirt waren, im was
sere ubel zu mut; er was selb ein sere gut ritter. er sant bald einen boten zu
galahuot das er im lut sente, und galahut sant im zwenczig tusent ritter. sie
kamen mit großem gewalt den konig zu beschútten mit den hundert rittern.
min herre gawan sah sie von ferren komen und des konig artus lút, und wurden
ußermaßen sere erfert, als es kein wunder was; und der konig mit den hundert
rittern was ir sere fro da er sie komen sah. sie kerten allesamen die roß wiedder
umb und vergaterten an des konig artus lúten, und die andern vergaterten
noch ritterlicher an yne. min herre gawan det sin volck alles by einander halten,
wann er die andern forcht, wann ir so vil was.
myn herre gawan sprach sym volck zu mit einer hohen stymme:< ir herren>,
sprach er,< man mag noch den wol erkennen ders wol thuot; wir mußen uber
macht thun, oder wir han daran nicht. helfent mym herren dem konig huot
syner eren und uwer selber ere!> sie vergaterten mit großer krafft von beidenthalben,
sie stachen mit den glenen einander under die augen, etschlich stachen
sie darnyder mit roß und mit alle. sie schlugen sich mit den swerten freischlich
und stachen vil roß dot. der strit wart groß und starck, und des konig artuslút
datenß ußermaßen wol und dulten zu mal viel. min herre gawan det es
so wol vor den andern allen das sin lut allesament gefangen weren gewesen
dann syn lip alleyne. so groß was die krafft von galahutes lúten. doch es myn
herre gawan als wol dete das nye dhein man an eyner stat so viel getet, da
enkunde es nit gehelffen, sie wurden hinder sich getriben biß off den furt da sie
uber das waßer waren komen, wann sie zu sere uberladen waren mit großem here.
uff dem furt dulte myn herre gawan vil und syn gesellen, das das wunder nie
me gesehen wart das sie daten mit den wapen, und myn herre gawan vor den
andern allen. zu letst wurden sie mit gewalt uber das waßer getriben. vor
der porten was der stritt groß und starck, da werte sich myn herre gawan so
sere und so lang biß das alles syn volck innwendig der porten was. er het ein
guot teil syner ritter verlorn, die galahottes lut hetten gefangen. da sie all in
die porten waren komen, jhene zohen wiedder hinder sich, wann es by dem
abende was, und myn herre gawan bleib alleine by der porten halten. da hett
er sich so sere vermút das er von dem roß viel in onmacht vor der porten, da
yn nymant rurte; er was so sere geqwetschet und zurbrochen das er sichselben
nicht behelffen enmocht. man nam yn und trug yn in sin herberge. der konig
und die konigin und alle die da waren machten großen jamer, wann sie wonden
das myn herre gawan in dem lib aller zurbrochen were von der großen dat
die er des tags getan hette. da by was ein stat gelegen nit ferre dannen, die
was geheißen maloant. die hielt ein frau, die het ein man gehabt der was dot,
und waren ir kinder von im bliben. die frau was gut und wise, und heten sie
alle die lieb die sie erkanten, und ir lút heten sie ußermaßen lieb und priseten
sie sere. als man sie fraget ob ir frau icht gut were, so sprachen sie das ir frau
wer ein koniginn ob andern frauwen. die frau hilt einen ritter gefangen in einer
steynynnen jaiolen. der steyn was so luter das der ritter alle die die da ußen
stunden oder gingen sah, also daten sie yn wiedder. die jaiole was zweyer
claffter wit, und da was der ritter inn gefangen, und was lang und eng, das sich
der ritter wol darinn bekerte. desselben abendes das des koniges lúte in die
porten gejagt wurden kam der frauwen ritter ein teil wiedder von dem urlage.
die frau von maloant fragt ir ritter weres da allerbest gethan hett. sie sprachen
das myn herre gawan das meist wunder begangen hett, das ie kein ritter
getet, und gaben im den prise. diß hort alles der gefangen ritter und fragt den
knappen der im zeßen trug und die andern, welch ritter allerbest mit der frauwen
were.< warumb fragent irs?> sprachen sie. ein knapp ging zu dem ritter und
saget im das yn der gefangen ritter gern bespreche, wann er hettes sie all gebetten
so er beste kunde, und sie hettens im gelobet, sie woltens yn thun wißen.
und der ritter dem sies kunt daten ging zu dem gefangenen ritter zu der
jaiolen, und der ander stund off und rett mit im.< herre>, sprach er,< ich han
uch off gnad geheischett und wolt uch gern bitten durch myns dinstes willen
das ir myn frauwen bittent das sie mich ein wenig wiedder sie laß sprechen.>
< das wil ich gern thun>, sprach er und ging zu der frauwen und bat sie das sie
im ein gab gebe.< nimene>, sprach sie,< das ich sere gern thuon; gebristet uch
ichts?>< neyn es nicht, frauw, anders nichts dann des ich uch bitte.>< ich wils
gern thun>, sprach sie.< so bitt ich uch, frauw>, sprach er,< das ir den gefangenen
ritter besprechent.>< nu bringent mirn herre!> sprach sie. der ritter ging nach
im und bracht yn fur die frauwen. er ging hinweg und ließ sie zwey allein.
< was wolt ir nu, lieber herre?> sprach die frau.< frau>, sprach er,< ich bin uwer gefangen,
ich sehe gern das ir mich scheczetent off ein gelt. man hatt mir gesagt das
der konig artus hie bi uns ist: ich bin ein armer beczeler, und erkennet mich licht
etschlicher von synen rittern; keme ich zu yne, sie geben mir licht so viel das ich
mich von uch erlößt.>< lieber herre>, sprach sie,< ich enhan uch nit gefangen durch
uwers geltes willen, ich ving uch off das ich von uch solt riechten. ir wißent selb
wol das ir große missetat gethan hant, und darumb vieng ich uch.>< frau>, sprach
er,< der thete enmag ich nit geleuckenen, wann ich muost sie thun. hette ichs
gelaßen, so hett ich myn ere verlorn und wer meyneydig worden. so ist mir
doch beßser das ich mit eren sterbe dann ich mit laster und mit schanden lebete.
wollent ir mich scheczen, frauw>, sprach er,< so thund ir uwerselbs ere, ob
ir das laßent, so laßent mich farn! die ritter sagen hut das die patellie sere
groß sy gewesen und der strit starck und sol aber uber dry tag als groß syn
oder mere; darumb bitt ich uch, ob ir mich nicht wollent scheczen, das ir mich
dar laßent farn. ich wil uch sichern das ich desselben tages wiedder kuomme in
uwern gefengniß, ich enblieb dann dot.>< das wil ich thun>, sprach sie,< das ir
mir uwern namen sagent.>< des enmag ich nit gethun>, sprach er.< so enkoment
ir auch dar nit>, sprach sie.< nu laßent mich dar farn, frauw>, sprach er,< ich
wil uch sichern das ich uch wil mynen namen sagen als mich duncket das es
sin mag und zytt ist.>< nu gebent mir des uwer trúw!>< seht hien!> sprach er.
< nu wil ich das ir darwert farent>, sprach sie,< und das ir mir desselben nachtes
sichernt wiedderzukomen in uwer joiale, ir blibent dann dot oder gefangen.>
er gab ir des syn trúwe. er stunt off und ging wiedder in syn joiale und was
darinn biß er zu dem urlage fure. dem konig artus wuhs syn volck alle tag
und kam im zu allen siten zu. des andern tages gingen galahutes ritter fur
yn und sprachen:< herre>, sprachen sie,< wolt ir uwer volck morn laßen striten
fruo wiedder des konig artus volck?>< ja ich>, sprach galahut,< wann ich wil
selb ußlesen die da striten sollent.>< nein herre>, sprach ein syner konig,< ich
wil uch wisen wie ir sollent thun: ir sollent alle die laßen fechten die noch nit
gefochten hant, und die eegestern zu strit waren die sollen mit uch bliben!>
< das ist mir lieb>, sprach galahut,< das die virczig tusent vechten die noch nit
zu strit kamen. und morn wil ichselb wapen tragen und zu strit faren.> die
nacht ging hien, und des andern tages gebot der konig artus das nymand uber
das waßer enfuor, galahotes here kem dann zu allererst. er wolt das man das
volck schart hie dißsit des waßers, und als galahotes lút kemen, so wolt er das
man úber zög gein yne. alle des konig artuses macht was komen, und die von
dem berg von der statt von moloant waren all dem konig artus zu hilff komen
und darzu alle die die frau von moloant geleisten mocht. die frau von moloant
hett yrm ritter ein roß bereit und einen roten schilt und einen roten wapenrock
und rot kaverturen. er hett selb einen halßberg und yseren hosen, er wolt
kein ander dann die er dar bracht hett. des morgens fruo da der stritt solt syn
da reit der ritter von maloant den die frau gefangen hett. er reit so er rechtest
mocht zu des konig artus here wert. da er da by kam, da sah er beidenthalb
des waßers groß here, und waren beidenthalb bereit zuhauff zu riten. er kam
off den furt ritende und bleib allstill halten. uff dem furt waren loien gemacht,
da was der konig artus off und wolt den strit sehen. und die koniginn was
mit im daroff, und frauwen und jungfrauwen waren mit der koniginn gnung,
das die loie alle vol was. min herre gawan was auch daroff getragen, als siech
als er was. nochda hielt der ritter mit den roten wapen uff dem furt und leinte
off syner glene. galahutes lút kamen alle geschart, und der konig den galahut
zu allererst gewuonnen hett der kam in der fordersten schar. da er by das waßer
kam, er reit fur syn schare einen ferren weg. die garczune von den wapen begunden
zu ruoffen in des konig artus here das man bald die helm off búnde;
und der konig, der vor der schare reit, kam dort herre gepuniert, und die garczun
begunden den ritter mit den roten wapen anzuruffen:< herre ritter mit den
roten wapen, was haltent ir nu? seht wo der fynd eyner ist! warumb ritent
ir wiedder yn nit?> alsus rieffen sie dick; er hilt allstille und antwurt yn ein
wort nit. die garzune rieffen so dick das sies all vertroß. ein kundig lecker,
der was under yn, der lieff zu dem ritter und nam ym den schilt von dem hals
und hing yn umb den synen, und der ritter hielt alschon. ein ander kam darzu
lauffen und wonde das der ritter ein tor were. er lieff off das waßer und nam
einen großen schollen und warff den ritter off die lúminier von dem helm und
rieff wes er armer schnúdel da hielt zu traumene. der scholl was naß und
spriczet im in die augen, das sie im in guter wil kum geluterten. er hort groß
geruff umb yn und sah wo der konig kam fur geritten und was yczunt by im.
er nam das roß mit den sporen und warff die glen under den arme, also deth
auch der konig, und stachen beide zuhauff unt großer krafft. der konig stach
den ritter off die brust, der halßberg enreiß nicht, wann er starck was und die
glene fuor enzwey. der ritter stach den konig, das er und sin roß beide uber
einander vieln. der lecker der im synen schilt genomen het kam im so by das
er yn by dem zaum ergreiff und hing im synen schilt an synen hals.< seht hie
uwern schilt, herre>, sprach er,< es ist bas an uch bestatet dann ich wonde!>
der ritter besah yn und wart des geware das er im den schilt an den hals hing,
und achtet nit daroff. er reit furter und wolt vergatern an des koniges
schare den er da nyder gestochen hett, und sie waren sin gierig, wann er yrn
herren darnyder gestochen hett. sie ranten zu im, und er rant under sie, wann
er ir auch gierig was.
des konig artus here was geschart, und zogen vast uber das waßer und
vergaterten fast an yene. der ritter mit den roten wapen reit under sie und
einer kam uß und jostiert wiedder yn; und der rot ritter stach yn das er ußer
dem sattel flog off jhen erden. ein garzun sprang off das roß, er achtet off die
gewinnung nicht. er reit furter, syn spere was zurbrochen, und er raufft das
schwert und begunde freischlich zu schlagen. des konig artus here was uber
das waßer komen, und galahotes volck kam vast zu schlagen, und schlugen zuhauff,
und der strit wart groß und starck, und galahotes lút datens sere wol.
und des konig artus lút datens noch bas, sie bedorfftens auch wol; sie hetten
nicht dann zwenczig tusent man, und galahot hett vierczig tusent. der stritt
wert lang, und wart manich gut ritterschafft da getan von des konig artuslúten.
galahot hett manigen stolczen ritter dieß fast wol daten. aber der
ritter det des tages so viel das yn all die welt zu wunder besah, und uberwant
den strit gare. der konig artus forcht allweg sin lant zu verliesen und sin ere,
wann sin lút gingen im sere abe, als im die wisen pfaffen gesagt hetten von sim
traum, und erschrack fast sere. umb vesperzitt schiet sich der stritt, und der
ritter mit den roten wapen hub sich dannen so er behendest mocht zu moloant
wert, und alle die welt seit von dem großen wunder das er des tages begangen
hett. galahotes lut kamen wieder zu im, und galahot sprach zu yn:< es ist
mir kein ere das ich den konig artusen also urlagen, er hatt allzu wenig lúte.
gewünne ich im sin lant also abe, es wer mere myn schande dann myn ere.>
< was wolt ir dann das wir thún?> sprachen sie.< ich wil im ein jare frieden geben
off solch rede das er hie zwúschen all syn frúnt mane das sie im helffen und
bring von hut uber ein jare all syn macht, so wil ich alhie syn und wil yn bestan.
uberwind ich yn dann, so han ichs ere.> also ging die nacht hien biß an
den andern tag. und ein wise man kam in des konig artus here, der ußermaßen
vil gutes kund. der konig hort sagen das der heilig man da were, und ducht
yn wie yn got da mit getröstet hett. er saß off mit großer gesellschafft und reit
gegen im, und ducht yn wie im groß hilff wer komen. der konig grußt den guten
man gar demuticlichen, und er antwurt im ein wort nicht dann ich uch sagen
wil. er sprach zorneclichen das er off yn und off syn gruß nit enachtet, wann
er der unwirdigst sunder were der da lebte.< es sol uch schier wol schinen was
ir sint>, sprach er,< ir sint nu wol off der fart uwer ere zu verliesen.> der konig
hieß sin gesellen hinder sich wichen, und reit er allein mit dem guten manne.
< lieber meister>, sprach der konig,< nu sagent mir warumb ir off mynen gruß
nit enachtent, und sagent mir warumb ich der unwirdigst sunder sy der nu
lebet!>< das wil ich dir sagen>, sprach er,< ich weiß vil baß wer du bist dann
duselber; nochdann weistu wol das du nit ein gerecht kauft kint bist und das
du in uberhugung gewunnen wúrt. du solt wol wißen furware das du din gut
von nymant hast dann von got von hymelrich. darumb were wol recht das
du dinen herren zu frunt behieltest; des enhastu nit gethan: das du zu weg soltest
keren das hastu von dem weg gekeret, du tuost den ungetruwen richen eren und
vertruckest den getruwen armen; das dustu alles durch des guotes willen das sie
dir geben. witwen und weisen hant kein recht in dim lande, das wirt dir got
vil freischlich zufordern, wann er spricht selbs durch davids munt des propheten:
« ich bin selb von den armen und behalt die armen und sol der sunder weg zurbrechen. »
gott hatt dich herre gesant das du sin volck berichtest, darumb
hatt er dir herschafft gegeben da du inne bist, das du gottes volck berichtest
dines herren. endustu des nit, so sol dich got uneren, wann erselb spricht das
er der sunder weg sol brechen.>< lieber meister>, sprach der konig,< ich wil gern
uwers rats volgen, ir solt mir auch raten durch got, wann ich bin ußermaßen
sere erschrocken und han große angst.>< das ist wunder>, sprach der guot man,
< das der radt suchet der dheynes rates volgen wil.>< werlich lieber meister>,
sprach der konig,< ich wil gern uwers radts volgen.> alsus furen sie zwen redende
biß in des koniges pavilune. der konig der vergaß des synes nicht und bat den
meister das er im radt gebe.< man möcht uch noch radt geben zu aller zitt>,
sprach der gut man,< woltent ir rates volgen, und ich wil uch off den weg wisen
wie ir gottes huld mögent verdienen.
du solt in die capellen gan und solt alle die guten pfaffen besenden die du
magst han. du solt din bicht sprechen das sieß alle hören, by dir sollen sin alle
din höhsten barune und sollen das hören; du solt alle die sunde verjehen die du
ie gedete als ferre du ir gedencken magst. und des beware dich vil wol das
die bicht von herczen sy als du sie mit dem mund meinest, anders ist die bicht
nichts wert: wiltu mit dem mund sprechen und wilt es mit dem herczen nit
meynen, so kompt dir die bicht nymer zu guot. du bist von unsers gottes mynne
manigen tag gewesen, das hant din groß sunde getan. anders enmacht du auch
unsers herren gottes frunt nicht werden, du sprechest dann din bicht zum ersten
mit der zungen, und das sie dich ruw, mit dem herczen. also das du dich furter
hútest vor sunden und die beßerst( die du gebicht hast) mit guten wercken,
das heißt ware ruw und ist der recht weg der zu unserm herren gott get. und
wann du din bicht gesprichest, du solt dich dinen bichtiger thun slagen mit besemen
darumb, wann es ein zeichen ist der demutikeit. ich wolt selb din bicht
horen, were ich darzu gewihet. nymand mag bichtiger sin, er hab dann ordenung
die darzu gehört; es sy dann in großer not, so mag ein man den andern
wol hören. wann du disciplin enpfangen hast, so kum erwiedder zu mir; got
der herre sol dir licht etschlichen rat senden, des soltu auch guten glauben han.
nu gang hinweg und thu als ich dir gesagt han!> der konig besante erczbischoff
und bischoff und alle die wisen pfaffen die er gehaben mocht. sie kamen allsament
und gingen in die capellen. der konig det all syn cleider uß, biß
off syn nydercleit, und kam sere weinende fur sie allesament also gende. er
bracht sin hende beide vol ruoten und warff sie nyder fur ir aller fuß, er bat sie
sere weinende das sie unsern herren got rechen von sym libe.< ich bin ein der
ungerechtest sunder>, sprach er,< der nuo lebet.> sin bichtiger erschracken des
fast sere und fragten yn was im were.< ich kum zu uch>, sprach er,< als zu mynen
geistlichen vättern und wil unserm herren got verjehen myn sunde und uch
allensamen, wann ich sere gebunden bin mit großen sunden.> diß erbarmet sie
alle so sere das sie alle begunden weynen. er viel nyder uff syne knye off jhene
bloß erden und verjach aller der sunden die er gedencken mocht als ferre er
sie getan hett und wie und wo er sie gethan hett. er ging zu yn allen und det
sich schlagen yglichen sunderlichen mit den gerten.
der konig kam wiedder zu sim meister, und er fragt yn wie er gethan hett.
< ich bin aller der großen sunden bichtig worden>, sprach er,< die ich ie getet
als ferre als ich ir gedencken kunde.> der gut man fragt yn ob er der großen
sunden icht bichtig were worden die er hett von des konigs bannes wegen von
bonewig, der in sym dinst dot blieb,< und sin wip ist úmmer sitt enterbet gewesen
und vertrieben>, sprach der gut man;< von irm kinde, das sie verlose, enwil
ich nu nit vil sprechen, wann die ein súnd ist vil großer dann die ander>,
sprach er. der konig wart sere erfert und sprach das er des sin bicht nit gethan
hett und das es im gar vergeßen were,< nochdann ist die sunde fast groß>,
sprach er. er ging bald wiedder in die capellen und fand die pfaffen noch siczen,
und retten von siner bichte. er viel nyder off syn kny und verjach die sunde
von dem konig ban von bonewig. sie saczten im kein buß wiedder umb die
sunde oder umb die ander die er bichtig was worden, wann sie nit uber ein kunden
komen was buß sie im seczen mochten. sie namens frist biß das er geschiede
von dem urlage, so wolten sie me rates suchen. der konig ging wiedder zu synem
meister und bat yn durch gott das er im rat gebe.< ich wil uwern rat genczlichen
thun>, sprach er zu dem guten manne,< ich bin fast sere erfert das mir
myn volck also sere ab get und mir die irs undanckes ab geen sollen den ich
allerbast getruwe und off die ich mich allermeist han verlaßen.>< das duncket
mich dhein wunder>, sprach der gut man,< das dich din lut begebent, wann es
der erst zorn ist den dir got hat erzeiget, umb das das du wißest das er dich
arm wil machen von der großen herschafft die er dir hatt gegeben. du hast
mich rates gefraget umb din manne, da von wil ich dir sagen: ein teil diner
manne sollen dich dines danckens begeben. du soltest yn zu recht groß ere
thun und soltest ir gut geselle sin; so hulffen sie dir zu dinen nöten, so hettestu
ere. got hat dirs darumb geluhen das du yn gut und ere solt thun, er hatt dir
auch das gut darzu gegeben das du es wol thun magst. nu thúst du es nit, darumb
sollen sie dich an der not begeben. diß sollen allerhande ritter syn die nicht
genczlich fry lút sint, die dich irs danckes sollen begeben. die dich irs undanckes
sollen begeben das sollen din ritter von dim huß syn den du das groß guot hast
geben und zu herren hast gemacht uber din konigrich. sie sollen dich begeben
on yren danck, nochdann sollen sie dinen dot lieber han dann din leben. ich
wil dir sagen warumb das ist: sie sint herren uber din volck und meister, und
das rich das du soltest halten, das halten sie also das din armes volck nah vertriben
ist, und darumb haßet dich das gemeyn volck von herczen. doch were
yn lieber das du ynselbs alles ir gut nemest dann es yn die lut halbes nement.
und wann dir din gemein volck nicht hilffet, so machtu din ere nit behalten.
also nement dir din scheffere din ere und dins armen volckes guten willen;
und werdent sie dann so rich das yn din tot lieber were dann din leben, wann
sieselb so rich sint das sie din nicht achtent, herumb bistu gut zu vertriben und
mochtest nuo schier din ere verliesen. wústens din finde als wol als ich es weiß,
also mußen dich diße begeben, umb ir selbes libe zu behalten. gott unser here
wil das es also beschehe; wiedder unsers herren rache mag sich nymant geseczen,
da hört auch kein buß wiedder, alsus sol dich alles din volck begeben.
eine sollen dir darumb helffen das sie irselbes lant beschutten, und die andern
sollen dir darumb helffen das du yne große gab dick gegeben hast und noch
teglichen gist. also mußen dir diener von gewalt komen und beczwinger, umb
ir lant zu beschutten, und die andern mußen dir komen umb din groß gabe. also
koment die eine irs danckes und die andern yrs undanckes. die irs undanckes
mit dir faren die sint dir als núcz als ob sie dot weren, wann sie dir nicht holt
sint. liebe on hercz hatt kein krafft. ich han dir viel war gesaget: ir lib ist
mit dir, das hercz ist aber anderswo. was hilfft das, da mit du bist betrogen!>
< werlich meister, ir habt mir war gesagt>, sprach der konig,< durch got gebent
mir rat was ich thun möge! diß selb sagten mir alle die mir myn traume erscheinten,
das mirs geschehen solt als ir mir gesaget hant. wann ich bit uch
das ir mir sagent, ob ich herwiedder icht gethun möge, das des nicht geschehe.>
< ich wil dir wol raten>, sprach der gut man,< das du selbe ere gewinnest und darzu
die sele behaltest; ich wil dich ein die schönsten meisterschafft leren die du
ye geseht oder gehört.>< was ist das, lieber meister?> sprach der konig.< ich
wil dich leren wie du ein siech hercz magst generen in eim gesunden libe, das
ist ein schone arczeny. nu gib mir din trúwe, herre, das du alles das thúst das
ich dich lere!>< seht hin myn truw>, sprach der konig,< das ichs gern wil thun!>
< nu wil ich dir sagen>, sprach der gut man,< was du solt thun. dir sol schier
von gottes wegen radt und hilff komen, und das du got solt lieb werden und
der werlt: du solt zu dim land farn und solt von stett zu stett faren, und solt
in yglicher stat so lang ligen das du eim yglichen recht riechtest, und erfare
wol das recht von der stat. ein arm man ist vil fröer das im halb recht von
dir geschicht dann im von eim andern wol recht geschehe; und war der arm
man komet, da sagt er das du imselbe synes rechten habest geholffen. also sol
der konig thun der recht riechter wil wesen und der gottes huld wil haben und
der werlt. er verdient gottes huld umb das recht das er duot, der werlt huld
verdient er umb die demutikeit das erselb zu geriecht siczt und recht richtet.
darumb wehßt im sin ere, und wirt aller der werlt lieb.
nu wil ich dir me sagen was du thuon solt: da du alsus bist in dinen guten
stetten, so soltu alle die guten ritter besenden, sie sint rich oder arm, die da
umb gesessen sint, und sie sollen gern zu dir komen. du solt geyn yn off stan
und solt thun als du ir kunfft sere fro syest. den armen getruwen rittern soltu
groß ere thun, und sint sie auch von kranckem geschlecht, darumb soltu sie
nit deste unwerder han; ir hercz ist villicht fast edel, das hat man dick gesehen.
man hatt auch manigen man gesehen der vil gutes und silbers hett und wol
geziert was mit cleidern, der ein fast armes hercz da by hete und ein fast unedels.
enkúnnent ir auch diße nit wol erkennen, so solt ir darnach so lang fragen biß
das ir sie wol erkennen werdent. darnach solt ir einen getruwen ritter súchen
der beide, zu den wapen gut sy und auch getruwes herczen sy, den solt ir nemen
zu eim ratgeben und uwer gut mit sim rat geben und die ritter eren die in uwerm
lande wonent: wann dhein man erkennet den byderben man als wol als der dut
in des herczen gancze byderbkeit gewurczelt hat. und wann er dir einen getruwen
armen ritter wiset, so acht, als lieb als dir din ere sy, das er dir allernehst
sicze, und frage yne umb sin thun und heimelich dich zu im. so sol yglicher
sprechen zu dem andern: « min herre der konig leßt greven siczen und mynnet
einen armen man und thut yne by sich siczen. » da mit soltu der armen lút
hercz zu dir gewinnen, das sie dich lieber hant dann irselbs lib. als du alles
din lant alsus hast durchritten und alles das gemeyn volck und arm ritter din
frúnd sint, so soltu wiedder farn an die barunen und solt ir gesellschafft auch
gewinnen mit denselben dingen da mit du sie von erst gewuonnen hettest. so
soltu haben din guten roß und darzu die guten wapen, du solt haben das herlich
geveß von golde und von silber, du must han gute pfenning, den getruwen armen
rittern zu geben. als du einen armen ritter siehst den du getruwe und biederbe
findest, du solt off ein gut roß siczen und solt by yn riten und solt yn fro machen
und solt im das roß geben, das ers rite durch dinen willen. darnach soltu im
pfenning thun geben als viel als dich duncket das er ir bedúrff. also soltu thun mit
den getruwen armen. den herren die silber gnung haben soltu cleyder geben
und zeltende pferde, und die pferd soltu ymmer zu allererst riten selber ein
wochen oder zwo, und dann soltus im geben: so sprichet man, ware er komet,
das im sin herre der konig sin zeltende pfert hab gegeben das erselb reyt. alsus
soltu aller diner lúte fruntschafft behalten, und hie von wirdestu nymer dester
armer. thustu also, so magstu din konigrich behalten und din ere. hernach
soltu dinen konigen geben und dinen herczogen und dinen greven und dinen
princen und dinen barunen. ich wil dich bescheiden was du yn geben solt:
du solt yn geben guldine köpfe und silberin, du solt yn schonheit geben so duß
allerbest hast und allerschönst, dine samite kleider und dine schöne roß. schone
ding soltu den richen luten geben; und ist es nit als gut als schöne es ist, daroff
enacht nicht, richen luten sol man schöne gab geben und armen lúten riche!
nu han ich dich bescheiden wie du richen und armen lúten geben solt. alle
dißeselben sitten muoß din wip die konigin halten mit den armen frauwen die
in dem land sint und mit den richen und mit jungfrauwen war das sie komet.
alles das du gibst das soltu frölich geben und williclich, als der wise man spricht,
das der der da gibt zu recht als frölich sol sin gebende als der ander nemende.
das der man frölich gibt, darumb wirt im zwiveltig lon; das er unfrölich gibt,
darumb wirt im kein lone. dich sol nymer vertrießen zu geben, und wil dir
sagen warumb: von geben magstu nymer vertrieben werden; gibstu nymant
nicht, darumb magstu wol vertriben werden und geuneret. man hatt wenig
gefreist das ye milt konig vertrieben wurde von syner miltikeit. man hat dick
gefreischt das gitig konig vertriben sint.
biß ymer gebende, got sol dir gnung geben! koniges recht ist das er ymmer
gebe. alles das du gibst das blibet alles in dim lande, darumb magstu gern
geben. du magst das golt und das silber nit verliesen das in dim land ist mit
dim geben, es sol dich nit me verslißen als das waßer slißet das rat von der
múlen. duostu also als ich dir gesagt hann, so magstu gottes frúntschafft gewinnen
und dines volckes. nu sage mir ob dich icht dunck ob ich dir icht wol
geraten habe!>< so helff mir gott, lieber meister>, sprach der konig,< mich dunckt
wie ir mir fast wol geraten habent; ich wil uwern rat vil gern thun, und gott
der múß mirs helffen das ich es alles also wol muß thun als ir mir vorgesprochen
hant. lieber meister>, sprach der konig,< nu bescheident mich eins großen wunders
des ich uch fragen wil: die mir mynen traum betúten die sagten mir das
mir des nymands mocht gehelffen, ich muß myn lant verliesen und myn ere,
es dete der waßerlewe und der arczat one arczendy mit dem rade von der blumen.
diße dru ding wúst ich gern was sie túten, mochtes sin. woltent ir,
ir beschiedent michs wol, da enzwivel ich nit ane.>< nu verstand mich vil eben>,
sprach der gut man,< ich han uch gesaget wo mit ir dißer lut fruntschafft hant
verlorn und wie du ir fruntschafft wiedder magst gewinnen. noch wil ich dich
dieße dru ding wisen und dich ir bas bescheiden, das du wol solt sehen und
hören das ich ware han und dir recht sage. sie wusten nochda nit was sie dir
sagten, iceme dann ein tobende mensch das rasete und nicht enweiß ob es war
saget oder lúget, wann ich wil dir die rechten warheit sagen. sie sagten dirs
one sach nit, wann der lewe das ist got selber. das got selb mit dem lewen ist
bezeichent, das ist ware, wann er meister ist ob allen thiern. wann das sie einen
waßerlewen sahen, das was groß wunder. darumb sprachen sie im waßerlewen,
wann sie in das waßer wanden han gesehen. das waßer da sie den lewen inne
sahen das was diße welt. also glich als der fisch nit mag geleben ane waßer,
also mögen wir auch nit geleben on die werlt, das ist one weltliche ding. die
dir von dem lewen sageten die waren sere mit der welt bewollen und mit werltlichen
sunden bekumert, darumb ducht sie das sie den lewen in dem waßer
sehen, wann sieselb in dem waßer waren, das was in den unreynen werltlichen
sunden. weren sie also gewesen als sie zu recht solten syn, getruwe und
reyne, milt und barmherczig, geistlich und vol tugende, sie hetten den lewen
in dem waßer nit gesehen. sie hetten yn oben in dem schonen hymelrich gesehen.
der hymmel ist ein ewigliche werlt, die welt ist dem menschen bereit,
wil er synes schopffers werck wircken. der synes schopffers willen thut der ist
nit irdisch, er ist hymmelisch; wie sin lip off ertrich sy, so ist doch sin geist in
hymmelrich mit den guten gedencken die er allwegen hat. der irdisch mensch
hat der gedenck nit, er gedencket irdischer ding, das sin verdampniß ist. er
ist hohvertig, er ist stolcz und nydig, er hat böse gelust und böse gedencke.
diß ist alles wiedder gottes gebot. also waren die pfaffen die dir den traum duten,
darumb wann sie den lewen in dem waßer sehen das die sunde bezeichent.
neyn, er was in dem waßer nicht, got enkam nie in sunde. die mißsedat was
so dicke zwuschen yn und dem hymmel das sie den lewen anders nicht kunden
gesehen dann in denselben geberden da sie inne waren, das was in dem waßer.
die groß pfaffheit die inn yn was det sie die figur von dem lewen sehen mit der
krafft von den worten die sie sprachen. ir pfaffheit was irdisch und unstete,
darumb wústen sie nit was der waßerlewe dúte das sie in dem waßer sahen.
der lewe was hymmelisch, darumb enkanten sie sin nit und enwústen were er
was, also wurden sie betrogen. der lewe ist jhesus cristus, der von der magde
sancta maria geborn wart; er ist meister ob allen dingen, als der lewe meister
ist ob allen tieren, darumb glichet er sich dem lewen. er heißet sich lewe umb
manigerhand sach die der lewe an im hatt, da von wir nuo nit gesagen mögen,
wann es zu lang zu sagen were und wurde zu gar viel zu sagen.
diß ist derselb lewe>, sprach er,< der din lant und din ere mag behalten,
wiltus verdienen. nu weist du wol wer der lewe ist und warumb er lewe genant
ist.>< das ist war>, sprach der konig,< meister, ich han uch wol verstanden,
ir hant mirs auch fast verstentlich gesagt. nu bitt ich uch durch gott das ir
mir furter sagent von dem arczat one arczenye, ich mag nit glauben das keyn
arczet mög gesyn on arczenye.>< so ich dich me besehen>, sprach der gut man,
< so du mich affechter dúnckest. wann werest du wol sinnig als du zu recht soltest
syn, du möchtest diße zwey ding sere licht wißen, das ein wiset das ander. ich
han dir begunden zu helffen und muß dir alluß helffen, nit durch dinen willen,
sunder umb der kronen ere und din armes volck zu behalten mit libe und mit
guot. ich wil dir sagen wer der arczat ist one arczenye: das ist got selbe, anders
mag keyn arczat wesen on arczenye, wann alle die arczat die in der welt sint
hant nit me gutes dann er yn gibt. das sie die siechen gesunt machen, das ist
von im, er gibt yn auch den siene das sie der lúte suchte bekennent und yn
kunnent geraten und gehelffen mit den krutern, den er so groß krafft gitt und
hatt gegeben das sie die sucht vertribent. es geschicht dick als der arczet( einen
man) wenet gesunt gemacht hab, das der man stirbet. macht er aber wol gesunt
des mannes lip, er kan im der sele nit gesunt gemachen. das kan unser
herre gott wol, er macht einem man lip und sele gesunt. es ist keyn man so
sundig, thú er getruwelich sin bicht, unser herre gott erbarm sich uber yn.
und so sich gott uber yn erbarmet, so endarff er nymmer me arczeny gesuchen
noch blaster gelegen: als got die wunden hatt gesehen, so ist sie heil und reyne.
diß ist der arczat one arczeny, er endut keyn arczeny wedder in die wunden
noch daroff und heilet sie doch.
er ist auch der sele arczat on arczeny. hastu hut synen tranck genomen,
das ist die penitencie von dynen sunden, so bedarff din sele kein angst haben
vor dem ewigen tode. der arczat wol heißet on arczeny.>< so helff mir gott,
meister>, sprach der konig,< ir hant mich wol bescheiden des ich uch gefraget
han, das ich wol weiß das ir war hant. nu muß ich uch von der blumen fragen.
ich han noch bißherre gewenet das kein blum icht rat kund gegeben.>< ich wil
dich luterlich thun verstan>, sprach der gut man,< das bluomen mogen sprechen
und radt geben, als ich han gethan von dem lewen und von dem arczat. ich
wil dir auch sagen wie die blum heißet und wie dich ir rat behalten sol: die blum
gett vor alle blumen, vor der blumen kam ein heilige blume die alle die welt
beheltet und behutet alle tag teglichen. die blum hat all die welt erlößt von
der ewigen pin und hat uns sele und lip behalten. die frucht die von der blumen
kam die macht eins tages funff tusent menschen sat von funff brotte und von
zweyn fischen. die heilige frucht furt das israhelische volck funff und vierczig
jare in der wústunge, da das volck hymmelisch brot aß, als uns die schrifft saget.
der heiligen blumen frucht fuort josephen von armathya, da er herre zu land
kam ußer dem lande das got sim volck gelobet, das man heißet das lant von promission.
also wolt unser herre jhesus cristus das es geschehe, das ist die
heilige frucht die man in der heiligen kirchen yglichs tags úbet. das ist jhesus cristus
der heilige gottessune.
diß ist die blum von dem radt, die dir radt geben sol din gut und din ere
zu behalten. diße bluome das ist jhesu cristi muoter, die reine magt sancta maria;
man sol sie wol zu recht blum heißen, wann man nye gefriesche das ye kein
frauw kint gewúnne on mannes gemeinschafft dann diße bluom. sie was maget
und bleib maget, beide vor und nach. darumb sol man sie zu recht blume heißen
darumb das sie ir rechten blumen behielt und die nye verlose, das was ir reiner
magthum. von irme lib wart die heilig frucht gebuorn die alle die werlt fúret
und heltet und da mit alle die welt genesen sol. ander blumen verliesent ir
farbe und ir schonheit, diße blum beheltet ir farwe und ir schonheit allwegen,
darumb heißet sie aller blumen blum. diße blum sol dir rat geben irs heiligen
kindes fruntschafft zu gewinnen, die du lange verlorn hast. engit dir diße blum
keyn rat, so enmag dir nyman geraden, sie bittet ir kint fur die armen súnder
die in der werlt sint. erest du diße blumen, ir radt sol dich ußer allen dinen
sunden bringen und ußer allen sorgen. von dißer blumen sagten dir din pfaffen,
und wústen doch nit was sie meinten. diße blum sol dem waren lewen rat geben
und dem waren arczat, das ist der heiligen blumen kint, das du beide, gut
und ere, behalten solt und auch die sele. nu hut dich wol das du dich mit dißen
schulden icht verließest, das rat ich dir. wie duncket dich das ich dir dinen
traum hab betútet?>< werlich meister>, sprach der konig,< ir hant mirn schon
und wol betutet, ir hant mich so wol getröstet das mich duncket wie ich ytzunt
erlößt sy von mynen großen engsten die ich hett, und ist mir sere wol zu muot
an mym herczen, das ee sere unfro was. ich hoff auch zu got, sendet mich got
zu land gesunt, das ich uwern radt gar thun sol nach myner macht.> underdes
da sie also saßen und retten, da kamen zwen ritter fur den konig von galahutes
gesellschafft. der konig sah sie und hieß sie zu im komen. sie gingen schnelliclichen
fur yn. der ein was der konig mit den hundert rittern, und der ander
hieß der erst gewuonnen konig, wann er der erst konig was dem galahut sin lant
angewann. der konig artus det yn groß ere, wann er kund wol ere thun wem
er wolt, er stunt off gegen yn, ee dann er wuost das sie konig weren.< herre>,
sprach der konig mit den hundert rittern,< galahut von den fremden werden,
der schönen risinen sun, der unser herre ist, hat uns herre zu uch gesant und
enbut uch das yn groß wunder hatt das ir also armiclich sint komen uwer lant
zu beschutten und urlöge wiedder yn zu halten. mann hett im gesagt das ir der
geweltigst konig werent der nu lebet und der richst. herumb duncket mynen
herren das ers kein ere hett, uberwund er uch mit so wenig volcks als ir herre
bracht hant; des möchtent ir uch auch nit erweren. min herre enbút uch das
er uch ein jar wil fried geben, uff das das ir uber ein jar all uwer macht herre
bringet; er wil auch sehen was mechte ir bringent, und wil mit uch urlagen.
er hatt sich vermeßen das er den guoten ritter wil haben in syner geselschafft
der den priß nuo het in dem urlag mit den roten wapen, und hat sich vermeßen
das er dann von uch nicht wil scheiden, er hab uch dann zum ersten schumpffieret
und uwer lant angewuonnen.>< ir herren>, sprach der konig,< ich han wol
gehöret wie ir gesprochen hant; ob got wil, er wirt nymer mynes libs noch mynes
guots geweltig!> die zwen konig namen urlob und furen hienweg. der konig
was beide, fro und erfert; er was fro umb das er fried hett, und ervert das galahut
den guten ritter solt haben in syner gesellschafft.< lieber meister>, sprach
der konig,< wie duncket uch nuo?>< du magst wol sehen>, sprach der gut man,
< das dich die hohe bluom verdinget hatt wiedder den höhsten lewen und wiedder
den arczat one arczeny; nu sieh das duß behaltest!>< der anefang ist fast gut>,
sprach der konig,< ich bin aber ser erfert des das sich galahot berúmet hat
das er den guten ritter wolle han der mir noch myn lant behalten hatt. lieber
meister, wißent ir icht were er sy? ich enkennen sin nicht.>< ir sollent synen
namen wol befinden>, sprach der gut man.< sol er doch mit mir syn zu dem
nehsten stritt? das mögent ir mir wol sagen.>< ja er>, sprach er,< er sol by uch
syn.> des wart der konig gar fro.
galahotes here begunde scheiden, und der konig artus nam urlob zu sym
meister und fuor wiedder zu lande. man must minen herren gawan off einer
roßbare hinweg furen, wann er noch fast siech was. und der konig begunde zu
gedencken nach dem guten ritter und het gern sin gesellschafft gehabt und hett
yn gern erkant. er schlug das roß mit den sporen und reyt zu mym herren
gawan.< lieber neve>, sprach er zu im,< ich hett des guten ritters gesellschafft
mit den roten wapen lieber dann ich ein konigrich solt gewinnen.>< so helff
mir gott>, sprach myn herre gawan,< mich duncket wie er fast rich were der
einen also guten gesellen hett. in uwerm lande ist dhein konigrich das ich als
lieb hette als das ich syn geselle múst syn.> - nu múßen wir ein wil dieße rede
laßen von dem konig artus und von galahott und sprechen furter von der
frauwen von dem berg von maloaut, die den guoten ritter in ir gefengniß hett.
uns sagt die history das der gut ritter mit den roten wapen, der den prise
von dem strit hette desselben abends, wiedder reyt zu maloaut by nacht und
kam in den hoff so er behendeclichst mocht; und die frauw det syn warten,
wann sie wol sicher was das er solt komen. die frauwe hett syn lang gewartet
und was wiedder in den sale gegangen, wann sie verdroß das er so lang was.
er dete sich behendeclich entwapen und ging wiedder in syn joiale. er leyt
sich zuhant nyder und schlieff, wann er múde was und sere geqwetschet; er
enbeiß nie eßsens des tags. die ritter waren wiedder komen die die frauw von
maloaut des tags in das urlage hett gesant. die frau fragt einen ritter wers
da allerbest gethan hett an beiden siten. sie sagten ir das ein ritter mit roten
wapen das meist wunder gethan hett das ye kein man gesehe, und das beidenthalb
den priß hett; und die frau besah eine ir niffteln die by ir stunt, die was
fast behende in dem hofe. die frauwen belanget ußermaßen sere wann die
ritter zu herberg solten gan, sie enbrach sich auch von yne so sie meist mocht.
sie rieff ir nifftel zu ir und fragte sie ob das der gefangen ritter syn möcht, das
wúst sie gern.< hatt er den stritt uberwunden>, sprach sie,< das mag man an
im wol sehen und an synen wapen.>< das mögen wir schier erkennen>, sprach
die jungfrauwe.< diß ensol nymant in der welt wißen dann wir zwo, als lieb
als uch uwer lip sy!>< das ist mir lieb, frauw>, sprach sie. man hett der frauwen
gesaget das er komen were; sie hieß zuhant geen schlaffen. da nymand da was
dann sie zwo, da nam die jungfrauw ir hend vol kerczen, und gingen zuhant
beide zu dem stalle da syn roß stund und funden im syn siten durchschlagen
und den hals und die brust und die beyn an maniger statt. es lag vor der kripffen
fast truriclichen und enaß noch entrangk.< so helff mir gott>, sprach die frau,
< ir sehent eins guten mannes roß! liebe nifftel, was sprechent ir darzu?> sprach
sie.< was mag ich sprechen, frau>, sprach sie,< mich duncket, wie es me gearbeit
hab dann geruoget, nochdann enfuort er diß roß von hindann nicht.>< nu wißent
furwar>, sprach die frauwe,< das er me dann ein roß múde hat gemacht hút
oder zwey. wol dan>, sprach sie,< geen wir syne wapen sehen!> sie gingen in
ein kamern da er sich entwapent hett und besahen syne wapen. sie funden
synen halßberg an maniger statt durchschlagen uff synen schultern und
off sym hals und off synen armen und an manger andern statt. sin schilt was
aller durchhauwen und durchstochen und zurspalten, sin helm was aller zu
stúcken zurslagen, das er nit me im noch nymand zu stritt endaugt.
die frau fragt ir nifftel wie ir der halßberg geviele.< mich duncket, frau,
das er nicht uberal mußig was der diße wapen furt.>< ir mögent wol sprechen,>
sprach sie,< das sie der best ritter ane furte den die cristenheit hatt.>< des glaub
ich wol, frauw>, sprach sie,< sitherre das irs sprechent.>< nu geen wir den ritter
selbs besprechende>, sprach die frauw,< dem mögen wir allerbest glauben, sinselbs
lip sol uns die warheit zeigen!> sie kamen zu der thúre von der joialen
und funden sie unbesloßsen. die frauw sah den ritter uff sym bette ligen, und
hett sin arm ußgeworffen, wann das wetter heiß was. er slieff fast und was
aller geschwollen under synen augen von großen schlegen die er enpfangen
hett des tages. die nase was im beschunden, und der halß was im bemasiget
von dem halßberg, sin oberbrawen waren alle geqwetschet. im waren sin arm
alle weicin von schlegen, und was im die schultern wunt in manige wise und
off synen ahseln, die hend waren im geblat und vol blutes von großen schlegen.
die frauw sah ir nyffteln ane und begund zu lachen.< werlich>, sprach sie,< nyfftel,
ir solt schier wunder sehen>, und ging in die joiale. die jungfrau stieß das heubt
innen, die frau gab der jungfrauwen das liecht in ir hant und begund sich hoher
schurczen.< frau>, sprach die jungfrau,< wes hant ir gedacht, was wolt ir schaffen?>
< ich enkum nymer me zu als guten staten den ritter zu kúßen als yczunt.>
< nuomene frau>, sprach die jungfrau,< was hant ir gesprochen! ir entobent doch
nit! wurd ers gewar, er hett uch licht ummer deste unwerder und alle frauwen;
enlaßent uch die unzucht und die affenheit so nah nit gan, uch engedenck doch
schanden!>< also gewerlich helff mir got!> sprach die frauwe,< mich enduncket
nit das des ummer kein frauw schande gewinde das sie mit eim so guten ritter
thú.>< nu enwißent ir, frau, ob es im lieb oder leit sy; weres im leit, so were
die schand zwiveltig. es ist manig man gut ritter des libes der des herczen
nit vollekomen ist an tugenden, ir gebarntent villicht nymmer so lieblich wiedder
yn, das er es úmmer fur húbscheit kunde enpfahen; so hettent ir beide uwer
minne verlorn und uwern dienst.> so viel saget ir die jungfrauw das sie nit mer
darzu endete, und ging hinweg in ir kammer und die frauw mit ir. sie begund
anderwert umb den ritter zu reden. die jungfrau slug die rede under wo sie
mocht. zu letst sprach die jungfrauw, da sie sah das ir frauw darab nit wolt
komen und sies ir mit nicht kunde benemen:< frauw, der ritter gedencket viel
me nach andern dingen danne darnach ir wenent.>< so helff mir gott>, sprach
die frauw,< ich wene das sin gedenck fest hoch sint, und gott( der yn schöner
hatt gemacht dann dheinen ritter der nu lebet) der gebe das alle syn gedencke
gut ende nemen!> sie retten bynach alle die nacht von dem ritter. und die
frauwen wunderte sere, durch wes willen er so vil mit den wapen dete, sie gedacht
in irm herczen das er fast hohe minnete; sie hett gern gewúst were er
were und wene er mynnete. sie het wol gewolt das sieß selb were gewesen,
doch zwivelte sie daran, wann er so gut ritter was und so byderbe, und wúst
wol das er niergen enminnete, es were dann gar hoch. - nu mußen wir von
der frauwen schwigen und von ir gesellschafft und sprechen furter von dem konig
artus, der wiedder zu sim land komen ist und die synen.
uns saget die hystorie furter von dem konig artus, da er von dem urlage
kam wiedder zu lande, er fur zu karduoel in galles und bleib da wol dry und
zwenczig wochen. er hielt alle tag große hof und starcken und det syns meysters
sere wol, als er yn geheißen hett. underdes das der konig zu karduoel
entwelte, was myn herre gawan wol genesen von syner großen qwetschung.
des waren alle die fro die im hof waren. an dem dryundzwenczigsten tag saß
der konig und begund sere zu gedencken ob der tafeln da er ob aß, er schein
under synen augen als ob im nicht sanfft were. des wart myn herre gawan
geware und kam fur den konig gande.< herre>, sprach er,< ir hant hut fast viel
gedacht ob der tafeln, man mercket es licht zu arge. hie sint auch ettschlich
lúte in dißem sal, die sprechent das ir nit wol da mit endút.> der konig antwort
im zorniclichen:< herre gawan>, sprach er,< ir hant mir die schönsten gedenck
benomen die ich ye gewann, und wer mirs zu arg keret der ist nit húbsch.
ich gedacht nach dem besten ritter der nu lebet, das ist der der den prise hatt
von unserm urlage, von dem vermaß sich galahot das ern solt haben in syner
gesellschafft. ich han gesehen das myn ritter so byderb waren das sie mirn
hetten bracht, und solten sie yn gesucht han in dem fremden lande das in der
werlt ist; da sagt man auch das all die frumkeit von der werlt in myner herberg
were. nu saget man des leider nit.>< so helff mir got>, sprach myn herre gawan,
< ir hant groß recht, ir múßent yn sicherlich haben, mag man yn in der welt
irgent finden!> er kert umb und ging hinweg. da er mitten in den sal kam da
manig stolcz ritter saß, da sprach er mit luter stymm:< ir herren>, sprach er,
< were nuo kein man hie der mit mir wolt farn in die hohsten suochuong da er ye
yn kam, one die von dem gral allein, den neme ich zu gesellen; und dem got
das gluck gitt das er den ritter mag finden, der sol ummer geeret sin von mym
herren dem konig und von allen synen frúnden. welch man hie blibt und zu
dißer suchung nit enfert, er gewinnet nymer ere in dißem hofe!> min herre
gawan ging ußer dem sal, und manig gut ritter sprangk nach im, und jhen tafeln
blieben allstande. des wundert sich der konig sere das nymant zu der tafeln
bleib siczen, und dete mym herren gawan wiedder ruffen. er kam fur den konig.
< gawan, lieber nefe>, sprach er,< ir thút mir sere zorn das ir mich alleyn wolt
laßen und wollent mir myn ritter alle hinweg furen. ich bin nun in den dingen
das ich zu recht mit großen eren solt leben und großen hoff allweg fur mich
halten und große gesellschafft; nu entfurt ir mir myn ritter allesament! es gesuchten
nye als viel ritter einen ritter wol als ir furent; wolt ir yn mit gewalt
vahen mit allen mynen rittern?> sprach der konig.< so er mit mynner gesellschafft
bracht wurd, so es ye beßser were.>
myn herre gawan stunt und bedacht sich, und ducht yn wie der konig
recht het.< herre>, sprach er,< dar ensoll nyman uber uwern willen farn; umb
girde von großer gesellschafft ensprich ich nit, wann yn gesuchet niemer man
dann ich allein. wolt ir auch das yn meniglich such, so sol unser yglich eine
suchen; wie viel ir wollent das unser sy an der suchung, so wirt er deste schierer
funden.>< ir hant wol gesprochen>, sprach der konig.< nu kieset uß vierczig
ritter>, sprach der konig,< welch ir wollent, und fart behendiclichen hinweg, ich
wil nit das ir me sy!> myn herre gawan kose vierczig ritter die im allerliebst
waren den ritter zu suchen, und welhen er uß kose der was allerfröest umb das
er in myns herren gawans gesellschafft solt sin. sie gingen alle vierczig sich
wapen und kamen wiedder fur den konig; man bracht die heiligen als die gewonheit
was. die was also, das kein ritter uß des konig artus hof fure, er must
zum ersten schwern off den heiligen, das er alles das seyte das im geschehe als
ferre als es im gedechte, es were syn laster oder syn ere. schwuor ers nit so
er hinweg fure, so must er schwern so er herwiedder kam, man glaubt es im
anders nit des er geseyt. min herre gawan knyet zuhant nyder fur die heiligen
und wolt zuhant schwern zu dem ersten.< ir herren>, sprach der konig,< ir hant
uch bereitet hinwegzuriten: noch hútent uch allesampt das ir in unbederbe
icht ritent! ir sint allesampt so guot ritter, das uch zu recht dhein sach entwencken
enmöcht die ir getrulichen fordern woltent.>< ir herren>, sprach myn
herre gawan zu synen gesellen,< wolt menglich in synen eyt legen das ich in
mynen wil legen, ich wolt fur schwern.> sie sprachen alle ja.< des gebent mir
uwer trúw!> sprach er, und sie datens. min herre gawan schwur das er war
solt sagen, wann er wiedder keme, von allen den sachen die im underwegen
begegenten, als ferre als im gedecht, und das er nymer wiedder keme, er gefriesch
ware mere von dem guten ritter, oder er funde yne. des eydes wurden
alle myns herren gawans gesellen erfert, und dem konig was leit das er also gesworn
hette.< hei lieber nefe, warumb ließent ir nit ein sache buzenen, das ir
doch zu mym urlage wiedder werent komen zu dem lengsten?>< herre>, sprach
er,< diß muß nu also wesen.> er saczt synen helm uff syn heubt und det im sin
roß bringen. er nam urlob zu dem konig und zu der koniginn und reyt hinweg
mit syner gesellschafft.
da reyt mit im myn herre ywan, des konig friens suon, und key der truchseße
und segrimor liderreis; da reit lucan der schenck und myn herre ydernúts
sun, und giflet dues sun; da reit ywains mit den wißen henden und ywains lidarins.
auch reit dar ywains liavoltres und galegwintins de galois. da
reit gosoains von stragot und gains galans galentins und caradigas magloas;
da reit der herczog callas und keunus von caerec, und keheries und egravins
myns herrn gawans bruder; da reit codoans von kaernusin und keus von straus
und dodineus der wild und carados brebras; da reit der konig von genes und
von males der konig und elyes liblois und myn herre brandis; da reit osenains
kuonlip und ayglins von den dalen und meries und blioblehercz und lais der
stolcz und gales der kale; da reit der konig agwiseans von scotten und her
vins von rinel und konains der kúne, und der vierczigest was banin von bonewig.
diße vierczig suchten alle den guten ritter, wann under yn allen enwas
dheyner so stolcz noch so kúne, er hett sichselber sider fur einen snúdel darumb;
und wart yn sider allesament verwißen das sie darumb meyneidig wurden und
das sie alle zagen waren. das verweiß yn sitherre der konig artus selb, wann
sie alles jar ritten von konigrich zu konigrich und von lande zu land, das sie
von dem ritter nie kein mere kunden vernemen. also ritten sie biß an das ander
urlage zwuschen dem konig artus und galahuot. - nu múßen wir ein wile die
rede laßen von mym herren gawan und von syner gesellschafft und sprechen
fúrter von der frauwen ritter von maloaut und von irselber, wie sere sie zu ungemach
was das sie des guten ritters namen nit wúst und sin thun, wann sie
ynselbe ußermaßen mynnete.
uns sagt die history furbas das die frau von maloaut den guten ritter deth
uß der gefengniß laßen. da er fur die frauwen kam, da wolt er fúr ir fuß nyder
sin gesessen, da nam sie yn by der hant und det yn by sich siczen off das siczbet.
< herre ritter>, sprach sie,< ich han uch lang in myner gefengniß gehalten
umb also große missetat als irselb wol wißent die ir gethan hant. ich han uch
noch mit großen eren gehalten, das ist mym truchsessen vil leit und allem sym
geschlecht, das solt ir mir zu recht danck wißen; das thúnt ir auch, ist als viel
guots in uch als ich wene.>< frawe>, sprach er,< ich weiß uch des so großen danck
das ich uwer ritter sol syn war ir myn bedorffent.> des wortes wart die frauwe
fast fro und dancket im sere.< nu sol ich des schier geware werden>, sprach sie.
< ich bitt uch eyner bete>, sprach sie,< das ir mir sagent wer ir sint und warnach
ir werbent. wolt irs heln, es kúmet nymer furter dann zwuschen uns zweyn.>
< hei frau>, sprach er,< das laßent, des mögent ir uber ein nit wißen; mir ist in
der welt nymant als lieb dem ichs sagen wolt.>< und wolt ir mirs in dheyn wise
nit sagen?> sprach sie.< neyn ich werlich, frauw>, sprach er,< ich ließ mir ee
myn heubt abslagen ee dann ich es sagte.>< das wirt uch werlich leyt>, sprach
sie,< by den trúwen die ich myner nyfftel schuldig bin, ir enkument nymer uß
myner gefengniß hie zwuschen und dem stritt der da sin sol zwuschen galahot
und dem konig artus! und wißent das ir von dißem tage gnug schanden und
ungemaches solt haben; wir haben gar nahe ein jare noch zu dem stritt. hett
ir mirs gesagt, ich hett uch zuhant laßen farn war ir hettet gewolt; nochdann
wil ichs wißen, es sy uch lieb oder leit, ich wil dar farn da man mirs alles sol
sagen.>< wo ist das, frau?> sprach er.< in des konig artus hof>, sprach sie,< sol
man mirs wol sagen.>< des enmag ich nit, frau>, sprach er. sie det yn zuhant
wieder in die joialen thun und gebart als ir sere zorn were und als sie yn
sere haßte. des endet sie doch nit, sie hett yn lieber dann sie yn ye gewann,
und wuohs ir mynne von tag zu tag. sie ging zu ir niffteln und bat sie das sie
im sagte das yn ir frau serer hassete dann dheinen menschen der nu lebete.< und
saget im>, sprach sie,< das ich im alles das leit wil thun das ich erdencken kan!>
diß sagt sie alles umb das das sie wolt das ir nifftel an ir mynne nicht endecht.
die frau bereit sich und wolt zu des konig artus hofe, das sie gefriesch wer
der ritter were, und wolt ser herlich dar farn; sie mochts auch wol thuon.
an dem vierden tag fur die frauw darwert und ließ ir nifftel in ir statt.
< liebe nifftel>, sprach sie,< ich bevilhe dir myn gut und myn lant, ich wil farn
zu des konig artus hoff, ich han vil mit im zu schaffen. hie ist der ritter dem
ich groß fintschafft han geauget; ich bit uch und heiß uch, als lieb als ir mich
hant und uwerselbs ere, das ir im alles das gewinnet das er uch eischet und des
er bedarff. ich haße yn nit, wann ein fast byderman ist; ich wil>, sprach sie,
< das ir mirs mit uwern trúwen gelobet zu thuon.>< seht hie, frau, myn truwe>,
sprach sie,< das ichs gern wil thun!> die frau reit zu des koniges hof wert und
fant den konig zu logers. da der konig gefriesch das sie kam, da reit er gegen
ir und die koniginn, und enpfing sie mit großen eren; und ee sie in die stat kam,
da enhett die frau dalanc einen ritter, der konig hett im synes kleynots gegeben.
also det die konigin den frauwen und den jungfrauwen. der konig enließ
sie anders in dhein herberg farn dann in die sin, wann sie im wol geholffen hett
zu sym urlage. der konig und die koniginn daten der frauwen groß ere. des
abendes da man gaße nam der konig und die konigin die frauwen zwuschen
sich und gingen off ein bette siczen.< werlich frauw>, sprach der konig,< diß
det uch groß not des ich wene, das ir sus ferre zu mir sint komen, ir sint nit
gewon so ferre zu farn von uwerm lande, es thu uch dann groß not.>< endruwen
herre>, sprach sie,< ich kam in undörfften herre nicht, ich wil uch sagen warumb
ich herre kam. ich han ein niffteln>, sprach sie,< die hat einen nachgebur der
sie teglichen urlaget und ir ir gut abgewinnet, und wenet sie vertriben ußer irm
lande. sie enfindet auch dheinen ritter so kúnen der fúr sie fechten getúr wiedder
den ritter der se vertriben hatt, wann er so kúne und so starck ist. nu bin
ich herre zu uch komen und wolt uch gern bitten das ir ir zu statten stúndent
und hulffent ir das sie den guten ritter hette mit den roten wapen, der des tages
den priß hett von dem urlag; man hatt mir gesagt, het ich den ritter, das er
myner nifftel fynt wol uberwunde. nu bitt ich uch, herre, durch mynes dinstes
willen das ir mir helffent das ich yn gewinne, wann ich sin wol bedarff.>
< vil liebe frau, by den truwen die ich uch schuldig bin und myner frauwen
der konigin, die mir lieber ist dann alle die nuo lebent, so glaubent mir das ich des
ritters nicht erkenne nach dem ir fragent, noch kein ritter von myner geselschafft
noch von mym lande als ich wen, ich seh yn als gern als iemand. min
nef gawan sucht yn wol mit vierczig der besten ritter die er in mym hofe kund
finden, des ist wol funffczehen tag das sie von mir schieden. sie enkument auch
nymer in myn herberg wiedder, sie haben yn dann zum ersten funden.> da begund
gund die frau bedechticlich lachen umb die ritter die yn suchten, wann sie affenlich
suchten. die konigin sah sie lachen und wust wol das sie yn unbederbe
nit lachte.< werlich frau>, sprach die konigin,< ich wen wol das ir baß wißent
wo er sy dann myn herre der konig oder ich selb.>< frau>, sprach sie,< by der
trúw die ich uch schuldig bin und mym herren dem konig, ich enhette anders
hie nicht zu schaffen dann das ich wolt wißen wer er were, wann ichs wol wonde
befreischen hie.>< werlich frauw>, sprach die koniginn,< ich wond das ir wol
wústent wer er were, da ir lachetent.>< frau>, sprach sie,< ich lachte darumb
das ich wol horte das ich zu spot getriben was, das ich mich so ferre gearbeit
hett darumb zu vergebens. herre>, sprach sie zu dem konig,< gebent mir urlob,
ich wil morn frú heimwert riten! ich seh wol das ich mich vergebens han gearbeit,
ich han in mym land viel zu thuon.>< wolt ir also schier enweg?> sprach
der konig;< des ensolt ir nit thun, ir solt mit der koniginn acht tag beliben oder
vierczehen nacht, dann solt ir einen ritter kiesen in mym hofe wen ir wolt, der
fur uch fecht wo ir gebietent. ir sint ein frau die ich sere gern eren wil wo mit
ich kan, ir hant mir dick wol geholffen in mynen nöten.>< herre>, sprach sie,
< gott der muß uch lonen! ich enmag nit lenger bliben, ich wil auch keynen
ritter mit mir furen sitherre ich des nit haben mag den ich suche, ich han noch
selb manigen guten ritter in mym lande.> so lang bat sie der konig und die
koniginn, das sie bleib biß an den dritten tag. da reit sie hinweg mit des koniges
urlob wiedder zu lande; und sie was sere fro das sie den in ir gewalt hett den so
manig stolcz ritter suchte. sie reit große tagereite, und erlangete sie sere wann
sie den ritter solt sehen. da sie wiedder heim kam, sie det ir nifftel zu wißen
das sie zu des koniges hof darumb were gefarn das sie wönde das der gefangen
ritter von sym hof were oder ußer sim lande.< liebe nifftel>, sprach sie,< wie
was uch sitt beiden, uch und dem ritter?>< uns was wol, frau>, sprach sie,< ich
gab im wes er bedorfft.> sie hieß den ritter zuhant fur sich bringen und det
als ir fast zorn were.< herre ritter>, sprach sie,< ir verhießet uch sere uwern
namen zu sagen da ich uch darumb fragte, nu han ich doch so vil geritten das
ich uwers thuones ein gut teil weiß; nu schecze ich uch, wolt ir.>< große gnad,
frau!> sprach er,< ich wil mich gern laßen scheczen, mag ichs geleisten das ir
von mir wollent nemen.>< wißent ir was uwer scheczung sol syn? ich wil uch
dry sach heischen, das ir mir ein von den drin thut und sint ledig.>< enwirt
mir auch eine von den dryn nicht?>< so enhelff mir got númmer>, sprach sie,
< ob ir ummer uß myner gefengniß koment, noch durch gott noch durch keyn
bethe die man mir gethun mag.>< frau>, sprach er,< nu sagent uwern willen;
sitherre das es nit anders syn mag, so muß ich das weigeste thun.>< saget mir>,
sprach sie,< wer sint ir und wie heißet ir? enwolt ir des nit thun, so sagent
mir wen ir minnent von rechter mynne. enwolt ir des keynes thun, so sagent
mir ob ir yemer me eines tages als viel gedenckent zu thuon mit den wapen
als ir zu dem jungsten stryt datent der zwuschen dem konig artus was und
galahoten!> da er diß hort, da begunde er fast sere suffczen und sprach:< frauw>,
sprach er,< nu sieh ich wol das ir mich sere haßent, das ir mich als lesterlich
wollent scheczen. als ich uwern willen gesag und mynen großen jamer, wie
machet ir mich dann sicher das ir mich ledig laßent?>< ich gelobes uch>, sprach
sie,< mit myner truwe.> und der ritter begund sere weinen.< frauw>, sprach
er,< sitherre ir mich anders nicht wolt ledig machen, so ist beßser das ich myn
schande sage dann eins andern mannes. das wißent furwar frau, das ich uch
nit sag wer ich bin oder mynen namen, und minnet ich dheyne frauwen oder
jungfrauwen von rechter mynne, so helff mir gott, ich ließ mir ee myn heubt
abeslagen dann ichs uch sagte.>< so mußent ir das ander sagen!> sprach sie.
< das ist ware>, sprach er,< wie groß schande es mir sy, so muß ichs sagen.
das wißent furware, frauw>, sprach er,< git mir got gesuntheit und fare
ich wol, das ich noch me mit den wapen wil thuon dann ich ie getete. nu han
ich uch myn schand gesaget, frau>, sprach er;< mag ich nu farn wann ich wil?>
< ir hant mirs nu gnung gesaget>, sprach sie,< ich mag furter deste baß erkennen.
ir sint ledig und mögent wol farn wann ir wollent. nu bitt ich uch das ir myn
bete thut, wann ich uch erbarlichen han gehalten, es sol uwer fruomm me syn
dann der myn.>< saget uwern willen, frau!> sprach er,< mag es gesin, ich sol
uwern willen fast gern thun.>< große gnad!> spraeh sie.< ich bitt uch durch
mynes dienstes willen das ir hie mit mir belibent biß aber der stritt werd zwuschen
dem konig und galahoten; ich wil uch dann roß und wapen geben und
wes ir bedorffent.>< ich wil uwern willen gern thun, frau>, sprach er.< so wil
ich uch sagen>, sprach sie,< was ir solt thun: ir solt in uwer joiale wiedder gen,
und ich wil uch alles des gnung geben des uwer hercz erdencken mag. ich und
myn nifftel sollen dick by uch syn und sollen uch gute gesellschafft thun; ich
enwil auch nit das ymand wiße das ir ußer der gefengniß sint. nu sagent mir>,
sprach sie,< wie getane wapen ir wollent haben!>< schwarcz, frauw>, sprach er
und ging zuhant in syn joiale. die frau dete im einen schwarczen schilt machen
und gewan im ein schwarcz roß und schwarcz coverturen. also bleib der gut
ritter by der frauwen von maloaut. und der konig artus was in sim lande und
det synen luten groß ere, als yn sin meister gelert hett. er det so viel in eim
jare das sin lút hetten wol tusent huß gemacht in syner marck, und trugen das
in ein das yn lieber were das sie alle dot bliben dann der konig syn lant verlúre,
so viel fruntschafft und ere det er yn. sie furen mit im wol vierczehen
nacht, ee dann der fried ußging, mit großer macht, und legerten off das felt da
der strit solt syn, sie bereiten ir ding und machten sich sere zu vechten. anderhalb
kam myn herre gawan und syn gesellen, und hetten den guten ritter gesucht
in manigem lande und wusten von im wedder cleyn noch groß. des
schamten sie sich sere; wann des koniges not, sie enweren noch nit wiedder
komen. und das riet myn herre gawan; er sprach das beßer were das sie meyneydig
wurden dann ir rechter herre beyde, lant und ere, verlúr.< er soll zu recht
nit geuneret bliben on uns, wir mögen wol geuneret bliben on yne; wir mögen
lant verliesen on syn schande, er enmag keynes verliesen on die unsern.> mit
dißen worten bracht sie myn herre gawan alle vierczig wiedder zu dem urlage.
sie waren dem konig sere wilkomen, und was ir sere fro, wann er angst hett
das sie nit enkemen. alsus was der konig artus mit aller syner macht komen
sin lant und syn ere zu behalten. anderhalb was galahot komen mit großer
crafft und hette ußermaßen viel heres, er hett nu zwier als vil lút als er da vor
hett zu dem ersten stritt, wann die yseninnen necz, die zu dem ersten stritt
umb sin here gingen, die enkunden nuo nit halben weg umb komen. da der fried
ußging, da waren galahotes ritter des strites gierig und fragten yn wen er wolt
der des ersten tags vechte und wie vil volckes er wolt laßen vechten.< ich wil
selbs>, sprach er,< keyn wapen tragen weder vor noch nach, es thú dann not.
ich wil auch nicht das ymant vergattere dann wenig lúte, biß wir besuchen
ob der konig artus icht vil volckes hab; und wann das wir anderwert vergattern,
so wil ich das unser eintwedere entschumpfiert werde.> er gehot zuhant dem
ersten gewuonnenen konig das er vergatterte mit drißig tusent volcks.< als wir
besehen>, sprach er,< wie der konig darzu gebaret und sin volck und wie es sich
anleßet, ich sol uch als vil volckes senden als irselber wolt.> alsus sprach galahot
zu synen luten. anderhalb sprach myn herre gawan zu sim öheim dem
konig:< herre>, sprach er,< entreit galahot morn kein wapen, so ensolt ir auch
keyne tragen!>< das ist mir lieb>, sprach der konig,< ir sollent des volckes ein
teil mit uch furen und sollent an yn vergattern!>
sie bereiten sich in beiden siten des andern tages frú und horten messe,
nach der messe wapenten sie sich. des koniges lut ritten uß vergatern mit hunderten
und mit zweinhunderten cleyn und clein, und wart manig herlich jost
da gethan von beiden siten, und die malien wurden groß an maniger stat und
starck. mit dem vergatert ein fast stolcz ritter von galahotes siten, der sitherre
von des koniges geselleschafft wart, und was genant escorans der arme, und
was ein fast byderman. er was me geminnet dann alle galahotes ritter. er
vergattert allein an einer schare wol von hundert rittern. er kam mit so großer
krafft das yn manig man zu wunder besah. in der schar was vil stolczer ritter,
die ließen yn riten war er wolt. er stach syn glene enczwey off eim ritter, der
was genant gelegwians und was myns herren ywans neve kebeschhalb. und
galegwians sah yn komen und begerte syn so sere das er off escoransen reit
so schwinde mit lib und mit roß das sie beide mit roß und mit all darnyder lagen
und sturczten, das sie beid fúr tot beliben ligen, das sie nit enwesten wie yn
geschehen was. wol sehs ritter kamen von des koniges geselschafft und wolten
escoransen vahen, und wol drißig escorandes gesellen kamen zugeschlagen und
saczten escoranden wiedder uff syn roß, sie fingen galegwianden und sin sehs
gesellen. ywan liavoltres sah diß und ein gut teil syner gesellen; sie slugen
mit sporn und kerten an sie, und wart die malie groß und starck. galahotes
ritter werten sich sere und datens gar wol; sie enmochten sich aber nit lang
gewern, wann ir was so vil nicht, und waren auch so gut ritter nit. da wart
galegwians mit großen eren beschút und syn sehs gesellen, escorans wart
wiedder darnyder gestochen, und wart der strit aller umb escoransen zu beschutten
und galeguinanden. da vergaterten in kurczen stunden wol drißig
tusent man. des konig artus lut datens ußermaßen wol, ir was wol zwenczig
tusent, und galahotes lut waren wol drißig tusent. nochdann hettens des
konig artus lút vil beßer dann die andern. da vergaterte der erst gewunnen
konig und gab yn groß krafft. das sah myn herre gawan und kam inn fliegende
als ein pfil von eim bogen; da enmochten die andern nit geweren und begunden
das felt schentlich zu rumen. diß sah galahot, und muot yn ußermaßen sere;
er sante yn zuhant so vil hilff das das felt alles bedecket wart mit volck. das
sah myn herre gawan und det syn volck by im halten, er bat sie das sie sich
werten unverzagt. mit dem kamen ir fynde under sie schlahende; die bestunden
sie wiedder gar manlich, wann sie manigen stolczen ritter under yn hetten. da
det myn herre gawan wunder und macht syn gesellen kúne mit der großen
ritterschafft die er alleyn det, er macht yn allen groß hercze; große tete enmochten
yn nit wol gehelffen, der da manige wart getan, wann galahot hett
ummer dry man an eynen. min herre gawan und syn gesellen stritten ußermaßen
lang mit yn. da sie nit lenger geduren mochten, da musten sie yn das
felt rumen und wurden mit gewalt off irselbes lecze getriben, allda ließ myn
herre gawan ein teil syner byderbkeit schinen: er deth so viel des tages mit
den wapen das es sinselbs gesellen wunder hett wo er die großen krafft neme,
und galahotes lút erferten sich gar sere. der konig reit zu mym herren gawan
und sprach das er allzumal vil mit sym libe gethan hett. mit dem wart mym
herren gawan syn roß erstochen under im, und er bleib zu fuß stende und facht
als ein lewe. der konig nam myn herren ywan und bevalh im sin volck zu leiten
das noch nit gefochten hett. min herre ywan reit mit yn vergatern mit großer
gewalt an die fynde. der konig von uber den marcken vergatert anderhalb
wol mit zwenczig tusent, und wart der stritt starck und groß, und datens beidenthalb
ußermaßen wol. myn herre ywan det des tages so vil mit den wapen das
er nye eins tages so vil gethan enhett, er stach den ersten gewuonnen konig darnyder
und saczt myn herren gawan off das roß mit gewalt, der so sere geschlagen
was das er númer sitherre als wol gesunt wart als er da vor was. da
begund myn herre ywan syn gut ritterschafft offenbaren, und myn herre gawan
enbleib nochda hindann nicht. also weret der stritt allen den tag das es die
ein nicht vil beßer hett dann die ander, wann welches erger hetten den sante
man zuhant hilff. also daten sie beidenthalb biß an den abent, sie begunden
ytweder site affter ziehen und schieden sich. beidenthalb enwas wedder ritter
noch knecht, er were so múde das er nicht me enmocht. galahotes lúte furten
einen myns herren gawans gesellen mit yn gefangen, das sah myn herre gawan
und ylet yn zu beschutten; herumb enwust myn herre ywan nit. der gefangen
was genant gueheries von karrehue. ein knapp kam zu mym herren ywan
ritende.< herre>, sprach er,< man vehet uwern gesellen, ir ritent dann bald zu
im und beschuttent yn.> min herre ywan warff das roß umb, und wart im so
zorn das er im nymand hieß volgen; nochdann volget im manch stolcz ritter.
er kam wiedder under die fynde und fand mynen herren gawan sere vehten,
er was geschlagen das im muont und nase blutet also sere das er on bichte wonde
sterbe. er saß off sym roß noch, und was die malie groß und starck umb yn.
zu derselben stunde geschach me schadens dann allen den tag geschehen was,
da wart vil ritter gefangen und gewunt und dot geschlagen. des konig artus
lút hettens aber beßer und namen mynren schaden, sie entschumpffierten jhen
und fingen ir ein gut teil. der konig was sere unfro umb synen nefen, der sere
geqwetschet was; der konig fragt yn wie es umb yn stunde, er anwort im ein
wort nicht und viel zuhant in unmacht. der konig und die koniginn begunden
sere zu weynen und santen nach allen den guten arczten die sie wústen. sie
leiten yn nyder und funden im zwey rippe in dem libe zurbrochen; sie wústen
aber nit wol was im was, sie wonden das er in dem libe zurißen were, und des
engetorsten sie dem konig nit sagen. sie sprachen das er sich wol gehielt, sie
wolten yn wol generen. alles des koniges here was unfro umb myn herren gawan,
sie weyneten alle und sprachen das númmer keyn so gut ritter mere enwurde.
da was auch ein teil lút dieß fro waren. der frauwen ritter von maloaút hetten
myn herren gawan in onmacht sehen gevallen vor sym pavilune, sie horten
hinder ine sprechen das myn herre gawan dot were. myn herre gawan bleib
also ligend, und die ritter furen zu maloaut wert. da sie heim kamen, da fragt
ir frauwe mere von dem urlage. sie sagten ir das myn herre gawan das urlage
von beiden syten uberwunden hett, er wer aber so sere geqwetschet, das etschlich
lút sprechen, er múste sterben, und etslich sprechen, er were yczunt dot.
dirre mere was die frauwe sere unfro und sprach das nummer dheyn ritter
sturbe also fry und also edel als myn herre gawann were. diße mere gingen
uber allen den hof, so ferre das sie der ritter erfuore in der joialen und machte
den grösten jamer den ye keyn man gemacht.< werlich frau>, sprach er,< so
großer verlust wirt nymmer in dem lande uberwunden.> da die ritter all zu
herberg kamen, da besprach der ritter von der joialen die frauwen und fragt
sie ob myn herre gawan dot were.< neyn er>, sprach sie,< er ist aber so geqwetschett
das ers nymmer genyeset.>< so helff mir gott>, sprach er,< das ist der
gröst jamer von der welt, des tages so er stirbet so mag wol aller der werlt freud
mit im sterben! ai liebe frauw>, sprach er,< warumb hant ir mich so bößlich
verraten? ir gelobetent mir doch das zu sagen so man strite!>< hett ichs uch
gelobet>, sprach sie,< so saget ichs uch yczunt, und sag uch das unser lute großen
schaden hant genomen.>< nu sagent ir mirs zu spate, frauw>, sprach er.< ich
enthun>, sprach sie,< ir koment noch bezitt gnung dar, man sol aber vechten
von hut uber dry tage. ich han uch uwer roß und uwer wapen bereit als ir mich
batent, ich rat uch aber das ir alhie verlibent biß off den tag als man striten
sol.>< das ist mir lieb, frauw>, sprach er und ging wiedder in syn joiale. des
andern tages kam die frau zu im und nam urlob zu im.< herre>, sprach sie,< ich
bevilhe uch got, ich muß morn anderswa farn da ich zu schaffen han.> der
ritter dancket ir sere der eren die sie im gethan hett.< frauw>, sprach er,< ich wil
alles myn leben uwer ritter sin und uwer dienst umb die ere die ir mir gethan hant.>
die frauw reit dannen und fur in des koniges here, sie kam fur den konig
und die koniginn. da ward sie gar ersam enpfangen, sie nam der konig und die
koniginn, und ging fur mynen herren gawan, der die frauwen sere gerne sah.
sie fant yn michel baß zugerechte dann man ir gesagt het, und was des gar fro.
alsus bleib die frau da die nacht biß an den andern tag, und der konig hett
groß angst umb den stritt, wann er syns volcks viel verlorn hett. der frauwen
nifftel, die zu maloaut was beliben, gab dem ritter syn wapen an dem abent da
der stritt morn solt wesen, sie leit yn schlaffen uff ir frauwen bette und was so
lang vor im biß das er entschlieff. ir frau hett sie geheißen das sie alles das
dete das sie im gethun mocht durch irselbs ere. des morgens stunt der ritter
sere frú off, und die jungfrau was alda gereit und halff yn wapenen und dete
im syn roß bringen. er bevalh die jungfrauwen gott und reit syn straß. da
er off das felt kam da man striten solt, da ging die suonne off. er bleib off derselben
statt halten da im der lecker den schilt hett genomen zu dem ersten
stritt; er sah aber frauwen und jungfrauwen an jhener leuben stan da myn herre
gawan siech lag. da was die konigin off und die frau von maloaut und ander
frauwen und jungfrauwen gnung. des konig artus lut waren all bereit und
ritten uber das waßer mit großen scharen, und die der jost gerten ritten vor
den andern, also glich daten galahotes lút. in kurczer wil wart das felt alles
bedeckt mit luten, sie jostierten sere und vergatterten mit großen scharen.
herumb enwúst der ritter nicht, der noch off eyner stat hielt und leynet off syner
glenen. er hett die konigin gesehen off der leyben und gedacht sere nach ir; er
hett nach ir alles sin augen gekert gegen der leuben da die jungfrauwen und
die frauwen uff waren. die frau von maloaut sah den ritter halten und bekante
yn wol.< herre got>, sprach sie, das es die frauwen all horten,< wer mag jhener
ritter sin der dort heltet off jhenem waßer? er ist wedder mit uns noch mit
jhenen.> da besahen yn alle jhene frauwen und jhene jungfrauwen, und myn
herre gawan fragt ob ern icht gesehen mocht.< ich wil yn uch wol thun sehen>,
sprach sie und macht imselb ein geseß fur ein fenster, und saczten yn daroff,
und er ubersah jhen wiesen alle da der strit off solt syn und iemittend was. er
sah den ritter mit dem schwarczen schilt, der úber sin glen leynte.< frau>,
sprach myn herre gawan zu der koniginne,< gedencket uch icht das ich hie
offwert alsus geqwetschet lag? da sahen wir off derselben stat( da der ritter
yczunt heltet und gedencket) einen ritter halten mit roten wapen; der hielt
nemelich off syner glenen und gedacht als der yczunt thut mit sym schwarczen
schilt. derselb ritter het da den prise beidenthalb von dem urlage.>< das glaub
ich wol>, sprach die konigin;< warumb sprechent ir diß?>< darumb sprechen ichs
das ich wolt das ers were; ich gesah nye keynes mannes ritterschafft als gern
als die synen. wir bedorffen sin auch wol an dißem tag hut.> sie retten lang
von im, und er gereit noch nie einen fuß von der stat. und der konig artus
hett syn here geschart in vier schare, in yglicher schar waren funffczehen tusent
man, der waren yczunt wol zehentusent vergatert.
der konig yder leytet die fördersten schare, er was ein sere gut ritter und
det es des tages ußermaßen wol, die andern schar leyte hernix von rinel, der
wúst me von urlage dann kein ritter den man lebendig wúst. die dritten schar
leyte agwiseaus der konig von schotlande, der was des konig artus neve. die
vierden schar leyte der konig yons, und myn herre ywan des konig fryens sun
hett selb ein groß schare gemacht wol von zwenczig tusent rittern, da er zuletst
mit vergattern solt. alsus hett der konig artus funff groß schare. galahot
hett auch funff groß schare, der vier hett ygliche zwenczig tusent man, und die
funfft hett vierczig tusent; sin förderste schare leite malagwins sin truchses, der
was kune und stolcz. die andern leytet der erst gewunnen konig, die dritten
furt der konig valean, die vierden furt clamadex, die funfften mit den vierczig
tusent mannen leytet bandemagus von gorre, der ein sere gut ritter was und
ein gut ratgebe. des tages entrug galahuot kein wapen anders dann ein kurz
banzir und einen yseren huot als ein schariant; sin schwert hett er umb gegurt
und ein holcz in syner hant, das was kurcz und tapffer. er saß off eim meisterlichen
roß, der hett er me dann dhein herre den man lebende wuost. alsus waren
sie beidenthalb bereit zu vergatern, und der schwarcz ritter hielt noch alles an
einer stat und gedacht. die frau von maloaut bat die konigin das sie eynen
botten zu dem ritter sente und enböte im das er durch yren willen vergaterte,
das man doch sehe wem er helffen wolt:< so sehen wir wol ob er byderbe sy
oder böse.>< liebe frauw>, sprach die koniginn,< ich han ander angst underhanden
dann die ir sehent. wol das myn herre der konig in großen engsten ist
und forchtet syn lant und sin ere verliesen, darzu lit myn nefe hie siech, das
mich nit gelustet zu spotten. ich han gesehen das ichs wol gethan hett, wann
nuo ist mir alles spotten vergessen. wann enbietent irs im oder diße andern
frauwen ob ir wolt!>< wolt ir, frau>, sprach sie,< ich enbút es im von uwern wegen.>
< ich underwinde mich nichtes, frau>, sprach die konigin,< enbietent irs im und
die andern frauwen ob ir wollent!> da sprach die frau von maloaut, woltens im
die frauwen einhalb enbieten, sie enbút es im anderthalb von iren wegen. da
sprachen die frauwen, es were yn lieb; und die koniginn lehe yn ir jungfrauwen
eine, die dem ritter die bottschafft solt sagen. die frauw von maloaut saget der
jungfrauwen die botschafft, was sie dem ritter solt sagen, und myn herre gawan
sante im zwo glene mit eim knappen.< jungfrauw>, sprach die frauw von maloaut,
< ir solt dem ritter sagen der da heltet das yn alle die frauwen grußen
und alle die jungfrauwen die in konig artus hof synt, dann myn frau die konigin
alleyn die grúß syn nicht. saget im das wir im enbieten das er noch huot also
mit den wapen thú das wirs im dancken mögent, und das er noch huot so vil
thu das er ummer prise und ere habe als lang als unser keyne lebet, und
gebent im diße zwo glene von myns hern gawans wegen!> die jungfrauw saß
uff ir pfert und reyt yren weg, und der knapp reit mit ir der die zwo glen furt.
die jungfrauw kam zu dem ritter und sagt im ir botschafft als sie die frau von
malout geheißen hett by den frauwen.
da er die jungfrauwen hort sagen von mym herren gawan, da fraget er
zuhant wo er were, und die jungfrauw sagt es im.< er ist>, sprach sie,< off jhener
lauben, und da sint frauwen und jungfrauwen by im gnug.> er nam urlaub zu
der jungfrauwen und hieß den knappen mit im ryten, er zoh furbas und trat
in sin stegereiffe und saczt sich in synen sattel; und ducht mynen herren gawan,
da er yn besah, er were einen großen halben fuoß gewahsen da er versiczende
begunde. er nam das roß mit den sporn und reyt jhene wiesen nyder was er
geriten mocht. das sah myn herre gawan und sprach zu der koniginn:< frauw,
frauw>, sprach er,< sehent ir den ritter? alle die welt hatt keynen so guoten, ich
gesah auch nye keynen dem syn wapen also wol fúgeten noch der sich so wol
behelffen kunde.> da lieffen frauwen und jungfrauwen zu den fenstern und besahen
den ritter. er reyt so er baldest mocht, und man jostierte sere schon
beydenthalben umb yn, und die batellen waren groß und starck umb yn an
manger statt. da sah er wol hundert ritter komen an eyner schare; er kose
einen under yn der yn der best ducht, und schlug under sie und stach jhenen
das er mit roß und mit all uber viel, und sin glen brach. er schlug mit dem stuck
das im in der hant was blieben als lang als es werte, er durchbrach sie allesampt
und reyt wiedder zu dem knecht der die zwo glenen fuort. er nam die ein und
reyt wiedder under sie. da begund er so freischlich zu jostieren das die andern
alle ir jostieren ließen syn und sahen im durch wunder zu. er det so viel mit
den wapen, ee dann er syn glene all dry zurbrach, da myn herre gawan das
urkunde gab mit sym muonde das er biß an die stunt nicht hett erfarn ob kein
ritter ye halb als viel mit sym libe gethun mocht; so manige herlich joste thet
er ee dann syn glene alle dry brachen. da sie alle dry gebrochen waren, da reyt
er wiedder off dieselben stat da im die jungfrauw die botschafft gesaget hett,
und sah sere gútlich zu der louben wert. min herre gawan sprach aber die konigin
an:< frauw>, sprach er,< besehent den ritter, er ist der thúerste der in der
werlt lebet! ir hant uwer sere vergeßen mit der botschafft die zu im gethan
wart, das er uch icht verschmahe; wann ir frauw richer synt dann diß ander
frauwen, darumb gedencket er licht das ir yn versmacht habent und unwert
in uwerm herczen.>< entruwen>, sprach die frauw von maloaut,< mich dúncket
wol wie er nit mer durch unsern willen thun wölle.>< frauw>, sprach myn herre
gawan zu der konigin,< wie duncket uch, han ich uch icht recht gesagt?>< vil
lieber nefe>, sprach sie,< was wollent ir das ich darzu thú?>< das wil ich uch
sagen, frau>, sprach er,< den guten man mag man mit gold nit vergelten, manig
hohe sach ist dick zu ende bracht mit eines byderben mannes rat und mit syner
hilff, die suost villichte zumal ubel verendet were. nu wil ich uch sagen, frauw,
was ir sollent thun: sendent zu im und heißent yn sere grußen von uwerntwegen,
und enbietent im das yn das konigrich von logres erbarme und das er
myns herren des konigs not ansehe, der hut in angsten ist syn lant und syn ere
zu behalten, die er forchtet verliesen; und heißet im sagen, ob er úmmer hoffe
ere oder freude oder gnade zu behaben von uwer hilffe, das ers noch hut also
thu, das er ummer uwer minne und uwer fruntschafft habe als lang als ir beide
lebent, das man gewar mög werden das er uwer ere lieb habe und myns herren
des koniges. ich weiß auch wol furware, wil er sin macht und sin hilff darzu
thun, das myn herre der konig noch hut sin ere behelt und sin lant. ich wil
im zehen glene senden mit sere schniden ysen, die kurcz und starck syn, da
von ir noch huot manche schön jost sollent sehen; darczu wil ich im senden dru
schön roß groß und starck, die wil ich mit mynen wapen thun verdecken. wil
er noch hut syn macht daroff thun, er erleit sie alle vier, das syn zu den mynen.>
alsus sagt myn herre gawan der konigin vor wie sie thun solt, und die
konigin sagt, was er dem ritter von yren wegen enböt das were ir lieb. des
was die frauw von maloaut so fro das sie wonde wie sie flög, und ducht sie das
sie nuo wol solt befinden das sie manigen tag gejaget hett. min herre gawan
rieff der jungfrauwen zu im die auch ee dem ritter die botschafft hett gesagt,
und sant sie wiedder zu dem ritter, er sagt ir die botschafft und rieff syner knappen
vier zu im.< gett hinweg>, sprach er,< und verdeckent mir dru die besten roß
die ich han mit mynen wapen; ir solt mit dißer jungfrauwen farn>, sprach er,
< und uwer yglicher sol off ein roß siczen, und sollent die dru roß dem ritter geben;
der vierd sol nemen zehen starck glenen, die stercksten die ich han, und sollent
sie im auch geben!> die jungfrauwe fur zu dem ritter und die knappen mit ir.
sie sagte ir botschafft, wie im die koniginn enbott und wie im myn herre gawan
die roß und die glenen gesant hett.< jungfrauwe>, sprach er,< wo ist die koniginne?>
< herre>, sprach sie,< sie ist off jhener louben, da lyt myn herre gawan
off siech, und sint da vil frauwen und jungfrauwen mit im, die uch sere sollent
besehen und uwer ritterschafft brúfen.>< jungfrau>, sprach er,< sagent myner
frauwen das ir wille allersamen múß beschehen, und sagent mym herren gawan
groß gnad syns presandes das er mir gesant hatt. ich sol zu recht vil deste beßer
syn von myner frauwen botschafft und von myns herren gawans gabe!> er
nam die stercksten glene von den zehenen und bevalh den knappen das sie im
steteclich volgeten und by im weren. die jungfrauw nam urlob zu dem ritter
und fuor wiedder zu der konigin und zu mym herren gawan und saget yn als
yn der ritter enbot. des begunde die frau von maloaut zu lachen gar sere, und
alle die da waren besahen sie. der ritter reit fur sich hinweg was er mit sporn
geritten mocht, er ließ alle die cleynen batellen umb yn und gebaret als ers
nit ensehe. der konig yder was ir letze fur farn und hett vergattert an den
konig mit den hundert rittern, und datens beidenthalben ußermaßen wol. die
vergaterung furreit der guot ritter und fuor fuore; da sah er wo der erst
gewuonnen konig kam gerant mit zwenczig tusent rittern und wolt yczunt vergatern.
der ritter kert das roß darwert und warff die glene under den arm und
rant under sie mit lib und mit herczen und mit willen; er neigte syn glene da
ers allerbest wont bestatten, vor siner glenen enkund nicht bestan wedder ritter
noch roß, er enstechs alles zumal darnyder. diße vergaterung sah manch stolcz
ritter von des konig artus gesellschafft: key der truchses was da by da der gut
ritter vergatert, und sah syn jost. da was segremors liderreis und giflet, dues
sun, und ywains liavoltres und myn herre brans de liz und keheries myns
herren gawans bruder. diße kamen alle ongeschart umb groß ritterschafft
zu thun; minnen priß machten sie licht und bekerig, und der schnellest under
yn wonde nymer volle enczit komen zu strit. darnach kamen wol hundert ritter
die alle girig waren groß ritterschafft zu thun. key der truchses rief funff synen
gesellen zu im.< ir herren>, sprach er,< ir hant wol gesehen die schönsten jost
die ye von eim ritter wart gethan und die schönst vergaterung; wir sint komen
umb ere und prise zu bejagen, wir engewinnens villicht númmer als gut statte
als huot an dißem tage. ich wil nemelich jhenem ritter volgen, er ist sicherlich
ein fruom ritter. der nu prise und ere wol bejagen der volge mir! ich han also
uffgeleit das ich den ritter talang wil begeben, ich werde dann tot geschlagen
oder gelemet an der ferte.>
herre key der truchses nam das roß mit den sporn und reit vergatern und
sin gesellen mit im. der schwarcz ritter hett sin glene enzwey gestochen und
hett durch die schar gebrochen; er hett aber ein glene genomen zu dem knappen
und kam anderwert gefarn. da begunde er roß und ritter zu fellen und zu treten,
er brach helm von heubeten und schilt von helsen und macht das wunder das
yn alle die besahen zu großem wunder die by im waren. myn herre key und
sin gesellen volgten im so sie nehst mochten. alda det er so vil das syn zehen
glene zurbrochen wurden und syner roß eins, die im myn herre gawan gab,
tot lag. da das der knecht einer sah, der bracht im ein anders; nochda stund
er zu fuß, und die hundert ritter brachen durch, und man gab im das roß, und
er sprang daroff. da was er als frisch als da er begund zu fechten. da myn herre
key und sin gesellen sahen das er off myns herrn gawans roß saß, da wundert
sie sere wie im das roß zu were komen. sie sprachen da das sie priß wolten bejagen
mit im oder sie wolten mit im tot bliben. sie volgeten da im und begunden
allererst mit dem wapen zu thuon. zu den ziten ennam kein ritter den
andern mit dem zaum, uff einen ritter enslugen auch dri ritter oder vier nicht,
wann der mit den wapen me thun mocht der tets, und als manigen als er mocht,
einen nach dem andern. also taten des schwarczen ritters gesellen und erselb;
nochdan hettens sies unglich wiedder zwenczig tusent zu fechten, und enmöchten
auch nit lang geturt haben wiedder das groß volck, were ein abentur nicht
geschehen die yn geschah.
da der konig yder vergattert an des koniges schar mit den hundert rittern,
da bestunden sie sie mit so großer krafft das des koniges schar mit den hundert
rittern durchbrochen wart und wart zuhant entschumpffiert. sie wurden mit
gewalt hinder getriben uff des ersten gewuonnen koniges schar. des schampt
sich der konig mit den hundert rittern sere und was es gar unfro, er was selb
ein sere gut ritter wolbewerter. da die enschumpfiert off die ander kam geschlagen,
da enmochten sie furter nicht gefliehen und wurden sere gekrefftiget
mit des ersten gewuonnen koniges volck. sie blieben halten, und die einen werten
sich mit den andern, und waren ir wol vierczig tusent da sie zuhauff kamen,
und dißer waren nicht dann funffczehen tusent. allererst da mocht man des
schwarczen ritters biederbekeit prúfen die er hett an großer ritterschafft. welchen
ritter er recht traff, der must ie die erd suchen, es were an stechen oder an schlagen.
er wond manigem ritter den helm abe furen, den er úberall under das roß
warff; also dete er beide, mit schilten und mit helmen, und wene er recht mit
dem roß traff, den furt er gancz darnyder, und macht groß wunder in kurczen
stuonden. er bracht sie zu letst darzu das er nit wust wen er schlagen solt, so
gar rumeten sie im den weg; wann wene er recht mit dem schwert traff, der
must ie darnyder, oder er wuont yn das er kam genase, da enschirmte yn kein
wapen fur. er dete so viel das nymands synes schlagens erbeiten torst, und
dethe nahelich alleyn das syn gesellen alle solten thun, und was ir aller trost;
er trost sie mit syner großen ritterschafft und mit synen großen theten. myn
herre key und syn gesellen wunderten sich sere wer er wesen mocht, und sprachen
das sie nye keynen ritter hetten gesehen der halb als vil mit den wapen
gethun mochte; und gingen die mere als wit als des konig artus here was, das
man von nyman nicht enrette dann von dem schwarczen ritter. dasselb det
man in galahotes here uberal, und alle die syn groß dete sahen die sprachen
das er vil beßer ritter were dann der mit den roten wapen, und das jhener nicht
gegen dißem were. alsus streit der schwarcz ritter ußermaßen lang, biß im
aber syn roß zu tot wart gestochen. da facht er so lang zu fuß biß im der knecht
noch eins bracht, und syn sehs gesellen, die ich genant han, die begunden sere
zu múden, die im wol geholffen heten und allen den tag by im waren gewesen.
key der truchses sagt dem knappen der das roß bracht hett:< fare hinweg>,
sprach er,< zu hervius von rinel, der under jhenem banir haltet mit den barren
von golde! du solt im sagen, das ich im enbiet das ich fúrter me von im wil
clagen und darnach alle die werlt, das er einen den besten ritter leßet sterben
den die werlt hatt, und das er das wol wiße: und stirbet er alhie, das die blum
von konig artus gesellschafft mit im stirbet; und wand er im solt helffen und
im nit enhilffett, darumb sol es im all die werlt ummer mere verwißen zu schanden!>
der knapp reit zuhant hinweg und sagt hervius von rinel also als im
enbotten was. da er diß horte, da schampt er sich gar sere und sprach:< gott
helff mir als werlich als ich nie ein verreter wart noch nymer enwird, ich were
auch zu alt darzu! nu ritt wiedder schnelliclichen zum truchseßen und
sag im das er sich so lang behalt biß ich zu im mög komen, ich sol im also helffen,
das er nicht enspricht das ich ein verreter sy!> der knapp kam zu dem truchses
und saget im wie hervius gesprochen hett, und key begunde lachen, wie sere
er zu ungemach were.< nu sage mir>, sprach er,< wer ist der schwarcz ritter dem
du die roß brecht?>< entruwen herre>, sprach er,< ich enweiß es.>< warumb
sante im myn herre gawan die roß dann?>< herre>, sprach er,< ich weiß darumb
nicht.> key saczte synen helm wiedder off syn heubt, den er abgethan hett,
und vergattert wiedder mit großem zorne. mit dem kam hervius zuslagen und
vergatert mit sym volck, er schrei sie so lut an das man nie mannes keln enhort
dann die syn uber alles das volck. des lacht myn herre gawan gar sere, als
siech als er was. der stritt wart hart und groß, und bleib manig gut ritter da
dot und wunt. und die ritter datens ußermaßen wol die mit hervius von rinel
kamen, und wart sin hilff ußermaßen schon. da sah man manigen schilt und
manigen helm off der erden ligen, da enwas keyn man der sich an gewinnung
kerte, wann da lag manig gut ritter sere gewunt und dot; darumb stunden sie
nicht nach gewinnung, als viel das ymand da were der einen helm off húbe.
hervius det so vil mit den wapen das key und syn gesellen herlich wurden
beschút umb die botschafft die er im enbott; er det des tages so viel das es im
darnach unrecht kam, wann er ein alt ritter was von sehczig jaren. an dem
tag datens des konig artus lút sere wol allenthalben in dem urlage, wann der
schwarcz ritter det so vil das manig ritter sin wolthun ließ und sah yn zu wuonder
ane. galahotes volck verzagt sere, und vachten kurcze wil darnach da hervius
vergaterte, doch was syns volcks wol vierstunt als viel als des koniges. der
konig von valdean sah das galahotes lút entschumpffiert waren, und kam yn
zu hilff mit synem banir, andersytt kam der konig agwiseaus von schottenlant
mit synem banir zuslagende. die zwen konig lengeten den strit sere an beiden
siten, und datens beide sere wol und ir ritter allesament. darnach vergatert der
konig clamados, und der konig yons kam andersitt gegen im.
alsus waren ietwedersitte vier schare vergattert, und galahott hett zwenczig
tusent ritter me dann der schwarcz ritter, doch werten sie sich als helde
und daten galahotes lúten großen schaden. und sagt uns die history das sie
sich nicht mochten erwert han, dann der schwarcz ritter mit synen großen
theten erfert alle syn fynde und bracht sie darzu das sin nymand getorst erbeiten;
und ducht sie alle wie yn vil volckes nit gehelffen mochte. manige
under yn kerten den rúcke und flohen lasterlichen wiedder gegen ir pavilune.
galahot sah sie komen, und wundert yn was sie da mit meynten, wann er wol
wúst das syns volckes wol zwiernet als vil was als des andern. er reit zu yn und
fraget was der mere were.< was, herre?> sprach ein ritter der des strites nit girig
was,< der an dem wnnder wol sehen der fare dar dannen wir komen, da mag er das
meiste wunder sehen das ie cristenmensch gesah!>< was ist das?> sprach galahot.
< herre>, sprachen sie,< da ist ein ritter der alles uwer here entschumpffieret
und es alleyn úberwindet; yn enkan kein man verdulden den er trifft, er muß
mit roß und mit all darnyder. der ritter mit den roten wapen, der fernat den
prise hett von dem stritt, der was nit eins hellers wert gegen dißem; er wirt nit
múde, er ist allweg glich frisch und sin lip geruoget hut, er fechtet allen dißen
tag, das duncket mich groß wunder.>< das sol ich schier befinden>, sprach galahot,
< ob das war ist.> er reit zu der großen schar da vierczig tusent manne inne
was, und nam zehentusent man daruß und det sie sunderlichen halten, und
sprach zu bandemagus das er des húte, als lieb im syn lip were und sin ere,
das er sin lút nit ließ vergatern, er hieße yns dann selb mit synem munde. das
selb bevalh er den zehentusent rittern die er von den andern gescheiden hett,
und hieß sie ferre von den andern halten biß erselbs zu yn keme. er reit zu
dem stritt mit denselben wapen die er allen den tag an gefurt hett, sin volck
was alles entschumpffiert und floch zu den pavilunen wert. galahot sah diß
und det sie allesampt wiedder keren mit im. der konig clamidex sah galahoten
komen und gewann wiedder ein hercz und trost sich uff synen herren; er rieff
syn zeichen und reit wiedder inn vergatern. galahot hieß die sinen, die er bracht,
das sie bald vergaterten ungescharet.< enhant keyn angst!> sprach er,< ich sol
uch hilff gnung senden.> da vergaterten sie uff irs herren trost und erholten
sich sere, und galahotes zeichen wart an maniger statt geschruwen, und wonden
beide, die ein und die andern, das yn groß hilff were komen. des konig artus
here wart sere uberladen und were mit einander hinder sich getriben, wann des
schwarczen ritters tat nit were gewesen. er nam die burd allzumal off sich,
er rucht nit wie vil ir was, er streit zu nide und zu nöten, er ließ sich auch triben
nicht. alda wart sin roß under im erstochen, und bleib er zu fuß sten; da waren
syne roß alle dru tot. das getrenge was groß umb yne, also das nyman zu im
kunde komen der im ein ander roß hett gegeben. alda dete er groß däte und
bleib stan an eyner stat als ein stanthart, er schlug allumb sich und macht rume,
und wene er mit dem swert traff da enkund nicht vor gesteen, es ging durch.
er spielt yn ir schilde und schlug yn manigen ritter darnyder mit roß und mit
all und stalte groß wunder. diß sah alles galahot, und ducht yn das gröst wunder
das er ie gesehen hett, das eins mannes lip als viel mocht volbringen und als
viel erliden, und gedacht in sim herczen das er all diß welt nit neme das ein
so gut ritter von synen wegen dot blieb. er schlug das roß mit den sporn und
reit zu im durch jhens getrenge und hett syn holcz in syner hant. er schlug
einen und andern und schied die malien mit großen pinen, wann sie groß was
allumb den ritter.
galahot sprach zu dem ritter das er keyn angst enhett.< ich enhan auch,
herre>, sprach er sere stolczlich.< herre ritter>, sprach galahot,< ich wil uch von
myner syten ein teil sagen: ich verbiet allen mynen luten das ir dheyner dalang
so kúne enwirt der uch dheynen schlag gebe, alldiewil das ir zu fuß sint und
uch weren wolt. wann sehe ich das ir uch nicht me enwern woltent und
ergebenlich gebertent, so mústent ir sicherlich gefangen sin; als lang als ir aber
uch werent, so enfehet uch nymant. nu han ich uch mynen willen gesagt. wie
uwer roß dot sy, darumb ensolt ir nicht verczagen, ich wil uch alle die roß geben
die ir mogent verriten in dißem tage. enmag ich uch auch múde nicht gemachen,
so enmachet uch off ertrich nymand múde.> er erbeißet von sim roß und gabs
im, und der ritter sprang zuhant daroff und vergattert manlich als von erst
und gebaret als er des tags nie schlag geslagen hett. galahot saß off ein ander
roß das man im zuhant bracht, und reit wiedder hinder sich und hieß die zehentusent
ritter vergatern sere bald. er reit selb mit yn und det einen ferre von
dem andern riten, das ir viel schienen. wie sie by den strit kamen, da det er
sin buosunen blasen und sin hörner, der was so viel das alles das lant da von
erschrack. der schwarcz ritter sah sie komen, und ducht yn wie des volcks
gar viel were. er det sich zu syner gesellschafft und sprach zu yn:< ir herren,
ir sint des koniges frúnde, ich enkan uwer aller genennen nicht, und sint fur
byderbe lút geachtet. nu mag man wol sehen were byderbe ist; ders nuo wol
thut den sol man zu recht wol loben.> mit dem vergaterten jhene all ungeschart,
und myn herre ywan was by der andern siten mit sim volck und kam allgemachlich
zuslagen.< ir herren>, sprach myn herre ywan zu synen lúten,< sit sicher
das wir dalang me kein angst durffen gewinnen von den luten die ich noch gesehen
han, wir triben sie war wir wollent!> das sprach er darumb das er wonde
das galahotes lut gar in den strit komen wern. myn herre gawan der wust
aber wol das sin letste schare gar da nit enwas da er sie vergatern sah. da die
zwenczig tusent vergatert hetten, da was da groß gelút von busunen und von
hornern, und des koniges lút werten sich ußermaßen sere. und enhalff das doch
nit, ir enwurd ein gut teil nyder gestochen, so schwinde kamen die andern off
sie schlagende. min herre ywan vergatert und gab yn große krafft. sie bedorfftens
auch wol, wann sie entschumpffiert weren gewesen, were er nit komen; mit
so großer krafft kamen die andern. min herre ywan und die synen triben galahotes
volck mit gewalt, und galahot reit wiedder hinder und bracht alle sin
macht.< ir herren>, sprach er,< sehent das ir manlich vergaternt! ich gesah nie
volck als freischlich gefechten als sie thun. nu fahent uwer ding wißlich an,
das rat ich uch, uwer ist michel me dann ir, und ir sint allesament frisch, wann
sie hant allen dißen tag gefochten.> sie ritten den tal hien zu dem strit wert,
und ir volck was wider getrungen von mym herren ywan ders ußermaßen wol
det; und alle sin gesellen datens so wol das sichs alle die welt wundert. da der
konig galahot kam, da wurden sie zugar sere uberladen mit großem volck, und
wart der gut ritter darnyder geritten und sin sehs gesellen die allen den tag
by im gesehen waren. das sah galahot und gab im aber ein roß, das syn was
alles zurhawen. da er off das roß kam, da was er als frisch als des morgens da
er begunde fechten; er begund allererst sin macht versuchen, und det so vil
das galahot selber urkundete das nye kein ritter halb als viel getete, und wunderten
sere, wieß eins mannes lip alles volherten möcht das er des tages tet,
und alle syn fynde erferten sichs. also det er biß in die nacht, das nye die zit
enwart, sin lút hettens beßer dann galahotes lut. da es yczunt nacht was, der
strit schiet sich in beiden siten; und der gut ritter reit dannan so er behendeclichst
mocht. er reit die wiesen off zwuschen dem gebirge und dem waßer. galahot
sah yn enweg riten, und wart vil eben war er sich kerte, und reit nach im so er
behendeclichst mocht, biß er by yn kam.< herre>, sprach er,< got gebe uch selige
nacht!>< got muß uch lonen!> sprach er vil krencklich.< herre>, sprach galahot,
< wer sint ir?>< ir mogent wol sehen, herre>, sprach er,< das ich ein ritter bin.>
< so helff mir gott!> sprach galahot,< das ist ware, ir sint der best ritter der nu
lebet, da von thet ich uch gerner ere dann allen den rittern die nu lebent. ich
han lang nach uch geritten darumb das ich gern sehe das ir dalang mit mir
herbergent.>< wer sint ir dann>, sprach der ritter,< das ich mit uch herbergen
solt?> und det als er yn nie me gesehen hett.< herre>, sprach er,< ich bins galahot
der schonen risinen suone und bin herre uber alles diß groß here, das ir hut
gesehen hant, und konig. doch hant ir hut dem konig syn ere behalten und
der koniginn uwere frauwen, und darnach hant ir yn diß konigrich von logres
behalten, das ich hut sicherlich behalten hette, det ir alleyne.>< herre>, sprach
der ritter,< ir sint myns herren des konigs fynt und bittent mich das ich mit
uch fare herbergen? mit uch wil ich herbergen nit als lang als es zwuschen uch
und mym herren dem konig also stat.>< hei lieber herre>, sprach galahot,< was
sprechent ir? ich wolt vil me durch uwern willen thun dann irselb wenent.
gedencket uch nit das ich uch fried macht vor mynselbs luten, das sie uch keynen
slag gaben allediewil das ir zu fuß warent? darumb bitt ich uch das irs thúnt
und herbergent mit mir, uff solche rede das ich thú wes ir mir bittent.>
der ritter bleib haltende und besah galahoten.< werlich herre>, sprach
er,< ir kúnent sere wol geloben, ich weiß nit wie ir leisten kúnnent.>< nu solt
ir wol wißen furwar>, sprach galahot,< das dhein rich man in der welt ist der
als wenig gelob und als vil gebe als ich thun. nu sag ich uch als ich ee sprach:
wolt ir mit mir herbergen, ich wil noch thun wes ir mich bittent, und wil uch
des sicher machen ee dann ir von mir scheident.>< herre>, sprach der ritter,
< man hatt uch fur ein fast byderben man, uch stund nit wol das ir gelobetent
das ir nit gedechtent zu leisten.>< herre>, sprach galahot,< das dörffent ir keynen
zwivel han das ich uch dhein ding gelob, ich wol es uch dann leisten. das enließ
ich nit umb das konigrich zu logers, des wil ich uch myn trúw geben, als ein
ritter dem andern zu recht trúw sol geben, konig enbin ich noch nit. diß wil
ich thun umb das das ich dalang me uwer gesellschafft mag han; und mag ich
sie lenger han, ich nim sie gern. engnúget uch nit mit myner trúwe, ich wil
uch sicher gnug thun als irselber vorsprechent.>< mich duncket, herre>, sprach
der ritter,< das uch myn gesellschafft lieb were, meynet irs also mit dem hercen
als irs mit dem mund sprechent. ich wil dalang mit uch herbergen uff das das
ir myn bete thút, und des wil ich uwer truw haben und darzu ander sicherheit,
ob ich sie nemen wil.>< das wil ich ußermaßen gern thun>, sprach galahott
und sichert im also zu thun als sie gesprochen hetten. sie kerten beyde wiedder
umb und ritten zu galahotes pavilune. diß sach myn herre gawan da er lag
uff der louben, wie der ritter alleyn hinweg reyt zwuschen dem waßer und dem
gebirge. er sah nach im als ferre als ern gesehen mocht, und was des ußermaßen
unfro das er also hinweg reyt. er rieff dem konig und sagt es im, darumb das
er bald nach dem ritter fure und behielt yn mit im ob er mocht und thet im groß
ere.< ir sollent im ein groß lant bieten und großen rychtum, wann er ists wol
wert!>< ist er hinweg?> sprach der konig.< ja er>, sprach myn herre gawan,
< er reit zwuschen jhenem waßer und jhenem gebirg hinweg.> der konig saß zuhant
off und all syn besten ritter mit im, und volgten dem ritter. sie wonden
yn vergahen und ritten biß es finster nacht was. sie funden sin nicht und ritten
wiedder zu herberge. der konig kam wiedder zu mym herren gawan und sprach
das er syn nicht funden hett. min herre gawan wart ußermaßen zornig und
was gar unfro.< ay herre>, sprach er zu dem konig,< man hatt dick gesprochen
das ir einen man baß geeren kúndent dann alle die hut lebent; das hant ir hut
gar vergeßen, das ir den nit geeret hant der uch hut uwer lant und uwer ere
hat behalten.> darumb was der konig unfro und die koniginne und myn herre
gawan. min herre gawan hett groß angst das er galahotes gesell wurd, wann
sich galahot sin gerumet hett. da galahot und der gut ritter by das here kamen,
da sprach der gut ritter zu galahoten:< herre>, sprach er,< ich wil das ir mir
zwen man thút herkomen den ir allerbast getruwent.>< das wil gern thun>,
sprach galahot und reit zuhant nach yne.< ir herren> sprach er,< volgent mir,
ich sol uch noch den richsten man thun sehen der in der werlt lebet!>< sint ir
das nicht>, sprachen sie,< herre?>< neyn ich>, sprach er,< ich wúrd aber noch
hint der richste man der lebet.> der zweyer ritter was der konig einer mit den
hundert rittern, und der ander was der erst gewunnen konig. den zwein getruwet
galahot allerbast. da sie den ritter sahen, da waren sie sin ußermaßen
fro und bekanten yn mit synen wapen wol. der ritter fragt sie were sie weren,
und sie nanten sich beide.< ir herren>, sprach er,< uwer herre hatt uch groß ere
gethan, er spricht, er getruw uch baß dann ymand in der werlt. wir zwen hant
ein ding in ein getragen, das wil ich das ir wißent: er hatt mir gelobet zu geben
was ich im heisch, darumb das ich dalang mit im herberge. ist das war?> sprach
er, und galahot sprach:< ja.>< so will ich, herre>, sprach er,< ob irs nicht thút,
das mir diße zwen herren in myn hant sichern das sie mit mir farn war ich wil,
und mir zu helffen als sie uch bißherre geholffen hant, und mir als getrúlich
helffen wo ichs bedarff.>< ich wil das ir im sichernt>, sprach galahot.< herre>,
sprach der konig mit den hundert rittern, der sin nefe was und sin truchses,
< herre galahot, bedenckent uch wol was ir thuot, ee dann wirs im geloben; es
ist ein vil hohe sach!>< das lat zu mir>, sprach galahot,< und sichernt im bald!>
sie sicherten im beide als er vor gesprochen hett, und galahot rieff zu dem erst
gewonnen konig:< und sagent allen unsern barunen das sie mit großen eren
gegen uns komen und das sie dißen ritter mit großen freuden enpfahen, und
sagent yn myn gewinnunge was ich hint gewunnen han, und heißent mir alle
die lecker gewinnen, die man mag gewinnen in dem here, und alle die freud machen
die ymand gemachen kan; und wann der ritter in myn pavilun kum, das er alle
die freud dinne finde die man erdencken mag!> der erst gewuonnen konig reit
hinweg fur das er úmmer mocht und det sins herren gebott. galahot und sin
truchses hielt den ritter so lang mit der rede das sin gebot wol mocht vollenbracht
werden. uber ein kurcze wil kamen wol zweyhundert ritter gegen yn
riten, die allesament galahotes man waren, und waren sieben und zwenczig
konig under den zweyhunderten, und die andern allsament waren herczogen
und graven. sie daten allesament dem ritter groß ere, als uns die history saget,
das unbekantem ritter nie so groß ere wart gethan. sie sprachen allesampt:
< wilkum, bluom von aller ritterschafft!> des schampte sich der ritter sere. also
kamen sie zu galahotes pavilune rytende und funden da manigerhande spiel
und die meisten freude von aller der werlt. mit so großen eren wart der gut
ritter enpfangen. man entwapent yn zuhant, und galahot hieß im herliche
cleider bringen, die det er größlich uber synen willen an, und die spise was bereit.
galahot hieß waßer geben und wolt gan essen. da man gaß, da hieß galahot
vier bette machen in syner kamern, die waren rilich und schön; und eins
hieß er höher und breiter machen dann der andern keyns, und hieß es decken
mit aller der gezirde die man uff ein bett legen sol; an dem bette solt der guot
ritter schlafen. da man schlaffen solt gan, da sprach galahot zu dem ritter:
< herre>, sprach er,< das ist uwer bette>, und wiset im das groß.< herre>, sprach
der ritter,< wer sol uff dißen betten schlaffen die hie stant?>< das sollen myne
knappen thun>, sprach galahot,< die uch geselschafft sollen thun. ich wil hie
by uch ligen in einer andern kamern, das ir deste baß rugent und hie me gemaches
habent dann mit mir.>< durch gott, herre, nuo enduot mir die schand nit
das ir mich icht höher legent dann ander ritter!>< nu habent kein angst darumb
das uch úmmer kein man verkere das ich uch heiß thun!>
galahot hieß den ritter guot nacht han und ging hinweg. der ritter begund
gedencken an die großen ere die im galahot gethan hett, und ducht yn wie er
ußermaßen ein byderber man were. er ging off syn bett und was gar schier
entschlaffen, wann er des tages sere gefochten hett und múde was gewesen. da
galahot sah das er entschlafen was, da leyt er sich by yn off das nehst bette
zu im wert so er nehelichst mocht; uff den andern zweyn schlieffen zwen ritter.
der ritter schlieff alle die nacht fast sere, wann er múd was, und clagt sich in
dem schlaff alle die nacht. das hort galahot, wann er des nachtes wenig schlieff,
er lag und gedacht wie ern by im behielt. galahot stunt des morgens fru uff
ee dann sin der ritter geware wurd; darnach stunt der ritter off, und horten
messe. noch der messe hiesch der ritter sin wapen, und galahut fraget was im
die wapen solten. er sprach, er wolt riten.< hei lieber herre>, sprach galahot,
< blibent lenger by mir, nicht wenet das ich uch triegen wolle da mit das ich uch
bliben heiß, ir kúnnent mir nicht geheischen, ich geb es uch! ir sollent auch
furwar wol wißen das ir wol richer gesellschafft mögent gewinnen dann mit mir,
ir engewinnent aber gesellen nummer dheinen der uch also lieb hab als ich uch
han, ir enfindent auch dheinen man der so viel thete uwer gesellschafft zu gewinnen
als ich es thet, und der me durch uch thet dann dhein man in der welt.>
da gedacht der ritter:< nu wer ich gar unversunnen, hett ich sin geselschafft
nit lieber dann ymands anders der nu lebet.>
< ich wil mit uch bliben, herre>, sprach der ritter,< wann mich wol duncket
das ich kein beßser gesellschafft múge han dann die uwer; ich wil uch auch sagen,
wie ich mit uch bliben wil und anders nit.>< nu sagent uwern willen!> sprach
galahot,< er wirt sicherlich gethan, mag ich yn gethun.> der ritter rieff den
zwein konigen die sin burgen waren und sprach fur yn beiden:< herre>, sprach
er,< myn bete ist das ich wil, wann ir den konig artusen entschumpffiernt und
er sich nit me erwern mag, das ir zu im ritent wann ich uch mane, und bietent
yne gnad und uch genczlich in sin gnad gebent.> da galahot diß hort, da erschrack
er gar sere und begunde herumb zu gedencken.< herre>, sprachen die
zwen konig,< warnach gedenckent ir nu? ir bedenckent uch zu spate, ir hant
es so sere gelobet das irs nu nicht wiedder mögent komen.>< nein nicht>, sprach er,
< ich gedencke umb das hohe wort das er gesprochen hatt. wer alle diß welt myn,
ich getorsts im wol geben; nymant gesprach so hoch ein wort als er gesprochen
hat. so helff mir gott>, sprach galahot zu dem ritter,< ich wil uwer bethe sere
gern thun, wann was ich durch uch thun das thun ich one laster. darnach
bitt ich uch das ir mir uwer gesellschafft baß gúnnent dann eim andern, wann
ich me durch uwern willen thun dann ymand off der erden durch uwern willen
dethe, und me dann ich durch yemands willen thet.>< seht hien myn truw>,
sprach der ritter,< das ichs gern thun wil!> und galahot nam des syn truwe. mit
dem was die spise bereit, und gingen essen. galahot was ußermaßen fro das
der gut ritter bliben was. anderthalb was der konig artus sere unfro und alles
syn here, das sie nit enwusten war der gut ritter komen was; und myn herre
gawan was sin so unfro das er nit enwúst was er thun solt von unfreuden. also
ging der tag hien. des andern tags fru stunt galahot und sin geselle uff und
horten ein messe. nach der messe sprach galahot zu sym gesellen:< herre>,
sprach er,< hut ist der tag das man vergatern sol: wolt ir nach hut wapen tragen?>
< ja ich, herre>, sprach er.< so bit ich uch>, sprach galahot,< das ir noch hut myn
wapen furent uff anefang rechter gesellschafft.>< das wil ich gern thun>, sprach
der ritter,< ir mußent aber selb ritters wapen tragen mit uwerselbs libe.> man
bracht galahotes wapen, und er wapente den ritter da mit, on den halßberg,
der was sinselbs. man bracht im ein herlich roß und alles das er han solt, und
er wapente sich allgemechlich. also det des konig artuses here, und gebot der
konig das nymand uber das waßer fúre, wann er forcht entschumpffiert werden
wann er des guten ritters nicht enhett. das gebot enhalff alles nicht, die jungen
batschelierer ritten uber das waßer, die resch und starck waren, und wart da
manig schon jost gethan von beider sitten, und vergaterten beidersitt sere mit
großen scharen. und des koniges lút datens zu dem ersten ußermaßen wol,
und der konig was selbs by sym stanthart und vier stolcz ritter by im, den er
gebotten hett die koniginne hinwegzufuren, ob das volck enschuompffiert wurde.
da des koniges volck alles vergattert hett, da vergatert der gut ritter zu
allerletste der galahotes wapen ane fuort; und alle die yn sahen wonden das es
galahot selbs were und sprachen das galahot selbs vergatert hett; und myn
herre gawan sprach alles zu:< er ist es nicht, es ist sicherlich der gut ritter mit
dem schwarczen wapen, ich kenne yn wol, er sol unser volck alles fluchtig machen,
das weiß ich wol.> uber ein kurcze wil darnach als der gut ritter vergattert
hett wart des koniges volck alles entschumpffiert und flohen von des guten
ritters forchten, wann er wiedder yn was; nochdann enwústen sies nicht ob
ers were oder nit were. sie wurden zuhant innerhalb ir lecze gejaget, wann sie
zu sere uberladen waren von galahotes lút, die sich wol zuhauff hielten und
stritten vast. vor der lecz striten etschlich gut ritter, die da vor durch strit beliben,
und werten sich sere und datens ußermaßen wol und daten vil guter
dethe. das enkunde aber doch nit gehelffen, wann sie waren zu sere uberladen
mit luten. des konig artus lút waren sere beengstet, nochdann vertrug yn
der guot ritter und schonet ir wo er mocht. da er sie uber die lecz gejaget hett,
er kerte wiedder umb und wert den andern die yn wolten volgen. er sah allumb
ob er galahoten iergent sehe, er begund im lut zu ruoffen. galahott kam
zuhant gerant was er mit sporn geriten mocht.< lieber frúnt, was wolt ir?>
< ich wil>, sprach er,< das ir thút als ir gelobet hant.>< nu sagent mir>, sprach
galahot,< was das sy! ich wils gern thun.>< uch gedencket wol, herre>, sprach
er,< was ir mir gelobetent; nu ist es zytt das irs thunt.>< herre>, sprach galahott,
< ich wils gern thun, wann irs gebietent.>< herre>, sprach der ritter,< yczunt ist
es zitt!> galahot slug das roß mit den sporn und reit zu dem konig under den
stanthart. und die koniginn was auch off geseßen und wolte sin geflohen, und
der konig was so unfro das im syn hercz bynach gebrochen was in sym libe,
wann er sin lút also entschumpffiert sah. da galahot zu dem konig kam, da
furten die vier ritter die koniginn hinweg, wann sie dheynen trost me hetten,
sie músten ir lant und ir ere verliesen. sie bereiten ein roßbare und wolten
myn herren gawan hinweg daroff furen, wann das myn herre gawan sprach
das im lieber were das er alda dot bliebe dann er ere zu unere werden sehe und
freud zu unfreuden; er viel so dick in onmacht, das alle die wonden dieß sahen
das er dot were. der gut ritter sah galahoten zu dem konig farn, da er sin schand
und synen schaden so sere wolt thun durch synen willen und sich so sere demutigen
durch synen willen. er gedacht in synem herczen das er nye keinen
so guten frunt gewúnne noch so guten gesellen. er begunde sere zu suffczen und
zu weynen umb das er yn so sere erbarmet.< herre, herre got>, sprach er,< wie
sol ich dißem herren der eren ummer gedancken die er mir thuot!>
galahot kam zu dem stanthart und fragt nach dem konig. der konig kam
fur galahoten geritten als der sin ere und sin lant wonde verlorn han genczlichen.
< herre>, sprach er,< ir mogent wol fúrwert riten on angst, ich wil ein
wenig wiedder uch reden.> und einer sprach zu dem andern ob das galahot
selb were. da wundert sich der konig was er wolt, und kam furter. da der
konig fur kam, da stunt galahot von sim roß und viel off syne knye und leit
sin hende zuhauff und sprach:< herre>, sprach er,< ich gib mich in uwer gnade
von den misseteten die ich wiedder uch han gethan und gib mich schuldig, als
ein missetetig man zu recht sol thun, und was ich wiedder uch han gethan das
ist mir leit.> des wart der konig ußermaßen fro und kerte sin hende zu himel
wert und lobte gott unsern herren und demútiget sich sere wiedder galahoten.
er hub yn off, und was im leit das er so lang gelegen het vor im. galahot stunt
off und kußte den konig; der hett so groß freud in sim herczen das yn ducht
das er nye so groß freud gewúnne.< herre>, sprach galahot,< nu thúnt uwern
willen mit mir und sint fro! ich wil alles thun das ir mich heißent. ist es uch
lieb, ich fare zu mynen lúten und wil sie heißen hinweg faren, und wil ich herre
wiedder zu uch komen.>< das ist mir fast lieb>, sprach der konig.
galahot reyt wiedder zu synen luten und thet sie wiedder affter ziehen.
da sante zuhant der konig nach der konigin, die sere großen jamer macht.
die botten kamen zu der koniginn und sagten ir wie fro der konig were und
wie galahot getan hett. sie enkunde es nicht glauben, biß sie ir ein wortzeichen
seiten von dem konige. da kerte sie wiedder umb mit großen freuden. der
konig fur zu mym herren gawan und sagt im wie galahot gethon hett; er wart
so fro das yn ducht das er gancz und gar genesen were. min herre gawan
fragt den konig wie er herrezu keme.< so helff mir got>, sprach der konig,< ich
weiß syn nit wann das unser herre gott villicht also wil.> alles das here wundert
sichs wie diß komen were oder were dißen fried gemacht hett. galahot hett
sin lút hinweg getriben und kam zu sim gesellen.< was wollent ir>, sprach er,
< das ich nuo thú? ich han uwer gebott gethan, des bin ich fast fro sitt es uch
lieb ist. ich muoß wiedder zu mym herren dem konig farn, aber ich wil uch zu
allererst gesellschafft thun biß in unser herberg, ich han uch noch cleine geselschafft
getan, das ist mir sere leit.>< neyn herre>, sprach der ritter,< ir solt zu
mym herren dem konige farn und sollent im alle die gesellschafft thun die ir
mogent, ir hant durch mich so vil gethan das kein man ist ders gedencken
getorst. wann ich bitt uch durch got, ob uch ymand nach mir frage, das ir
nymant sagent wo ich sy.>< das wil ich gern thun>, sprach galahot. alsus kamen
sie redende biß fur ir pavilune, und galahot det ruffen in das here das der fried
gemacht were und wie er gemacht wart. des was maniger unfro der lieber
geurloget hett dann gemach gehabet. die zwen gesellen entwapenten sich, und
galahot dete sin besten cleider bringen und det sie ane und fur zu hofe mit
sins gesellen urlobe; er gebot synen luten das sie dem ritter me ere teten dann
imselber. galahot kam zu hof, und der konig was entwapent und reyt gegen
im und die koniginn und die frau von maloaut und frauwen und jungfrauwen
ein michel teil. sie ritten zu der louben da myn herre gawan siech off lag. da
myn herre gawan gefriesch das das galahot selb was, da macht er sich michel
fröwer dann im in dem mut were, wann ern nye me gesehen hett. und als ferre
als ern sach, da sprach er:< sint gottwilkum, herre, und mir!> sprach er,< ir sint
ein man des kuntschafft ich me begeret han dann aller der die nu lebent. man
sol auch uwer byderbekeit wol zu recht prisen und uwer gut, es wart nie herre
der baß geminnet were under sim volck dann ir sint. ich wen auch wol das nie
kein man einen guten man als wol kund erkennen und gerne, das schinet allhie
zuhant wol.> alsus sprach myn herre gawan zu galahot; und galahot
fragt yn wie er fúre.< ich was nehelich tot>, sprach myn herre gawan,< aber
uwer fruntschafft und myns herren des konigs hat mich erneret. wie möcht
yemant wol farn, dwil als groß haß it zwuschen zweyn den túresten mannen
die nu lebent in der werlt?> galahoten wart groß ere gethan von dem konig
und von der koniginne und von mym herren gawan, und was die meist freude
in des konig artus hof von aller der werlt. in manige wise wart da geredet,
wann des schwarczen ritters wart nye gewehet, wann des zu schiere was. gegen
abent nam galahot urlob zu dem konig und spraeh, er wolt farn sehen was sin
volck thete.< das ist mir lieb>, sprach der konig,< ir mußent aber zuhant herwiedder
komen!> er reyt hinweg zu sim pavilune und fant synen gesellen alda,
er fragt yn wie er sitherre gethan hett.< gar wol>, sprach er.< was sol ich thun,
geselle?> sprach galahot,< der konig bat mich das ich noch darwiedder keme,
und ich laß uch sere not on mich.>< nein herre>, sprach er,< ir sollent gern thun
alles das uch myn herre der konig gebút, er ist werlich der frúmest man den
ir ie bekantet. ich bit uch eyner bett die uns beiden gut sol sin.>< herre>, sprach
galahot,< sagent allen uwern willen! was ir gebietent das muß geschehen, ich
han uch lieber dann alle die ere die mir off ertrich geschehen mag.>< das vergelt
uch gott, herre!> sprach er;< ich bitt uch das ir mich nit enfraget wie ich
heiße, ich sag uch selb mynen namen wol so michs zytt dúncket.>< so wil ich
gern beiten>, sprach galahot,< sit irs ratent, wann das were das erst gewesen
das ich gefragt hett, und hettent ir ein wil geswigen. nuo engere ichs nit zu wißen
ee dann uch lieb ist.>< wie behaget uch des koniges thuon>, sprach der ritter,
< und siner gesellschafft?> - der koniginn wolt er nicht nennen.< werlich>, sprach
galahot,< der konig duncket mich ein fast byderbe man, und ist mir sere leit
das ich sin lang kund nicht han gehabet; und myn frau die koniginne ist ein
frau als guot das ich nie ir glichen gesah.> da der ritter hort sagen von
der koniginn, da ließ er das heubt hangen und begunde fast sere zu gedencken,
also das im sinselbes vergaß. und galahot sah das im die trehen von den augen
runnen, des wundert sich galahot sere; und wann er beide, wise und húbsch
was, da begund er von andern dingen zu reden.< fart hinweg>, sprach der ritter
zu galahot,< und thunt dem konig dalang gesellschafft; und hört ir icht von mir
reden, das merckent und sagent mir morn was sie von mir geredet haben!>< das
wil ich gern thun>, sprach galahot. er halst yn und bevalh yn gott, er bevalh
den zweyn konigen das sie im alle die ere theten die sie im gethun möchten.
galahot fur zu hofe und beleibe die nacht mit dem konig in sym pavilune;
da bleib myn herre gawan und myn herre ywan des konig fryens sun. die
konigin schlieff uff der leuben da myn herre gawan off siech lag. by ir was die
frau von maloaut, die anders da nicht endete dann das sie spehte wieß zu letst
solt ergan an den sachen darumb sie dar was komen. da waren auch ander
frauwen und jungfrauwen vil. der gut ritter was by den zweyn konigen blieben,
die daten im me eren dann imselbe lieb was. die nacht schlieffen die zwen konig
mit dem guten ritter in galahotes pavilune durch synen willen und auch, das
sie ettwas an im wolten enpfinden. sie sagten im das sie anderswar wolten
geen schlafen, anders er enhett uff dem hohen bette by yn nit gelegen. da er
off syn bett kam, da begund er zuhant schlaffen; nach der mitternacht kert
er sich und want sich hien und here und begund so jemerlich gebaren das es
die konig beyde wundert. er weint so sere das das bett alles naß wart und syn
backen. er sprach dick:< hei armes mensch, was sol din werden?> das sprach
er so stille das er wonde das es nymand gehort enhett. also lag er biß an den
tag. da er ein wenig begunde vor tag zu ruogen, da stunden die konig beide uff
so gemechlich das er ir nit geware enwart, und wunderten sich sere was dem
ritter were das er nachtes so jemerlich gebaret. by andersitt was galahot frú
offgestanden und was komen in sin pavilune, das er synen gesellen sehen wolt;
er fant die zwen konig uff gestanden und fragt sie was sin geselle thete. sie
sagten im das er alle die nacht den meisten jamer hett gemacht den ie kein
mensch gehort. des was galahot ußermaßen unfro und ging zu im in die kamer.
der ritter hort yn komen und trucket bald syn augen, wann da er erwacht, da
weind er noch me dann da er schlieff. galahot hort yn weinen und wond das
ers in sym schlaff thet; er ging zuhant wiedder uß der kamern. darnach uber
ein kurcze wil stunt der gut ritter off, und galahot kam fúr yn gande, er sah
das im syn augen rot waren und geschwollen, und was so heiser das er kam ein
wort mocht erluten. die cleider die under sym heubt lagen waren als naß als
ob man sie in ein waßer hett gestoßen, so sere hett er geweint. doch
er fast frölich wiedder galahoten und stunt zuhant gegen im off.
galahot nam yn mit der hant und leyte yn einhalb abe.< lieber geselle>,
sprach er,< warumb wollent ir uch selber alsus döten? von wannen komet uch
diße große unfreude die ir alle diße nacht hant gemacht?> und der ritter lauckent
sere das er darumb nit enwúst.< das schinet uch an uwerm libe wol das ir darumb
nit enwißent>, sprach galahot,< und uwern augen. ich bitt uch durch gott>,
sprach er,< das ir mir sagent was uch gebreche; ich gelob uch, das es so groß
nit mag gesin, ich wil uch darzu raten und helffen das sin uch ein gut ende wirt.>
der ritter erschrack so sere das er ein wort nit kund gesprechen, und begunde
herczlich zu weynen und gebart als jemerlich als ob alle sin frúnd dot weren
und uff legen. galahot nam yn zwuschen sin arme und kußt im augen und
munt.< lieber frunt>, sprach er,< sagent mir was uch sy, es ist kein so hoch man
off ertrich der wiedder uch icht hat gethan, er múß uch beßern nach uwerselbs
willen!>< mir enhat niemant nicht gethan>, sprach er.< lieber geselle, warumb
sint ir dann so unfro, ist uch leit das ir myn herre sint und myn geselle?>< nein
herre, durch got>, sprach er,< ir hant vil me durch mich gethan dann ich ummer
umb uch verdienen mag; alles das ungemach das ich han das dut mir myn
hercz, das mynner krafft hatt dann ye keyns menschen hercz gewann, und
forcht ich sere das mich uwer gut soll döten.> galahot was sere zu ungemach
umb synen gesellen und trost yn so er meist mocht. sie gingen meß hören.
da der capplan unsers herren lichnam in dru geteilt, da nam galahot synen
gesellen mit der hant und wißte yn die dru teil von unsers herren lichnam.
< herre>, sprach er,< glaubent ir das das unsers herren lichnam sy?>< ja ich,
herre, ob gott wil>, sprach der ritter.< so schwere ich by den dryen teiln die
ir da sehent, das ich nymer gethun wil das uch leit ist mit myner wißenheit
als lang als ich lebe; mit demselben eyd schwere ich uch das ich allweg wil thun
das ich weiß das uch lieb ist das ich gethun mag.>< das vergelt uch gott, herre!>
sprach der ritter der so vil mit den wapen gethan hett,< mir ist sere leit das ir
uch so sere muwent durch mynen willen umb das das ich nymmer voldienen
mag umb uch, das weiß ich wol.> sie schwiegen biß messe gesungen wart, und
galahot fragt syn gesellen was er thun solt.< herre>, sprach der ritter,< ir sollent
mynen herren den konig nit begeben, ir solt zu im farn und solt im geselschafft
leisten! hörent ir icht von mir sagen, des bitten ich uch das irs helent und es
nymant sagent dann mir.>< des habent kein angst>, sprach galahott,< das ich
úmmer gesage das ich weiß das ir helen wolt.> er reit zu hofe und bevalh aber
synen gesellen den zweyn konigen, das sie sin wol pflegen. galahot kam zu hof
und was fast wilkomen. nach eßsen ging der konig und galahot und die koniginne
vor myn herren gawan siczen alda er siech lag. min herre gawan hieß
sie wilkome syn und sprach zu galahot:< herre>, sprach er,< ich fragete uch
gern ein wenig, wúste ich das es uch nit leit were.>< herre>, sprach galahot,
< ir mögent mich wol fragen wes ir wolt.>< herre>, sprach er,< by den truwen die
ir schuldig sint dem liebsten das ir in dißer welt hant: wer machte den fried
zwuschen uch und mym herren?>< werlich herre>, sprach galahot,< ir
hant mich so sere beschworn, das ich uch die warheit muß sagen: ein ritter>,
sprach galahot,< macht den fried.>< wer ist der ritter?> sprach myn herre gawan.
< so halff mir gott>, sprach galahot,< ich enweiß were er sy.>< wer was der ritter>,
sprach die konigin,< mit den schwarczen wapen?>< das mögent ir uns wol sagen>,
sprach myn herre gawan,< und da mit sint ir ledig>.< ich han mich wol erlost>,
sprach galahot,< von dem da umb ir mich beschwuort, da ich uch sagt das es ein
sitter thet der den fried mecht. ich enwil uh nu nit me sagen; ich enhett es uch
auch gancz nicht gesaget, hettent ir mich so thúr nicht besworn. nu wil ich
uch me sagen: der den fried macht, das ist der der mir in der welt allerliebst ist>.
< so helff mir gott, herre>, srach die koniginne,< das was anders nymant
dann der swarcz ritter.>< frau>, sprach er,< der schwarcz ritter? darumb enweiß
ich nicht>, sprach sie,< und was mit uwern wapen gewapent zu allem wortzeichen.>
< frau>, sprach er,< das ist ware, ich gesah yn aber nymer sither das ich zu letst
von mym herren dem konig schiede>.< wie>, sprach der konig,< bekennet ir des
ritters nit mit den schwarczen wapen? ich wonde das er von uwerm land were.>
< er ist von mym lande nicht, herre>, sprach er.< also enist er auch von dem
mynen>, sprach der konig,< als ich wenen wil.> sie retten alsus lang von dem
schwarczen ritter und das sie synen namen gern hetten gewust. min herre gawan
sprach zu dem konige das er die red ließ beliben, wann er gedacht das es galahoten
vertrúß.< werlichen>, sprach er,< er ist ein byderman, wer er ist, und in
dißer welt ist kein ritter der im glichen möge, das weiß ich furwar wol.> da
die rede gar beliben was, da begunde galahott aber von dem ritter zu reden
und fragt den konig ob er ie einen so byederben man gesehen hett.< werlich>,
sprach der konig,< ich gesah nye keynen ritter des gesellschafft ich als gern hett
als die sin umb sin gut ritterschafft.>< nu sagent mir>, sprach galahot,< by den
truwen die ir myner frauwen schuldig sint und mym herren gawan, die beide
hie by sint: wievil woltent irs uch laßen kosten das ir úmmer syn gesellschafft
mustent haben als lang als ir lebetent?>< als werlich helff mir gott!> sprach
der konig,< ich wolt im das halbes geben das ich han in dißer welt, on diße frauwen
alleyn, an der ich nymand teil wil geben.>< intruwen>, sprach galahot,< so ließent
irs uch gnug kosten. wievil woltent irs uch laßen kosten?> sprach er zu mym
herren gawan,< so uch gott úmmer gesunt ließ werden?> sprach er;< sagent
mir die warheit!>< so mich gott ummer gesunt laß werden>, sprach er,< ich wolt
das ich ein die schönst jungfrau were die ie geborn wart, off das das er mich
must minnen als lang als wir beide lebten, ob allen frauwen und ob allen jungfrauwen.>
< werlich herre>, sprach galahot,< ir hant ußermaßen wol gesprochen.
nu sagent mir, frauw>, sprach er,< wievil woltent irs uch laßen kosten>, sprach
er,< das ein so gut ritter alwege zu uwerm dinst bereit were wo ir gebútent?>
< herre>, sprach sie,< myn herre gawan hatt alles das gesagt das frauwen darzu
mögen gethun, frauwen wißen anders ich enweiß was zu geben dann als er gesprochen
hatt.> da begunden sie alle zu lachen.< nu hant ir uns alle beschwurn,
herre>, sprach yn herre gawan zu galahoten,< by der truwe die ir schuldig
sint dem liebsten das ir in der welt allerliebst hant: wievil woltent irs uch laßen
kosten das er allweg uwer geselle must wesen?>< herre>, sprach er,< by derselben
trúw da by ir mich besworn hant, ich wolt myn groß ere darumb zuschanden
laßen werden, off das ich syner geselschafft allweg als sicher were als er der
myner wol wesen mocht ob er wolt.>< so helff mir got!> sprach myn herre gawan,
< so woltent irs uch gnug laßen kosten ir hant auch viel me darzu gethan dann
unser keyner.> da allererst gedacht myn herre gawan das der schwarcz ritter
den fried gemacht hett zwúschen yn zweyen und das er durch synen willen
sin ere zu uneren gemacht hette, da er den konig entschumpffiert hett und synes
libes und syner eren gewaltig was und sins gutes. min herre gawan runde der
konigin in ir ore das es der schwarcz ritter were der den fried gemacht hett.
sie retten lang von dem schwarczen ritter, und die koniginn stund off und ging
ußer der kamern da myn herre gawan inne lagk vor ein fenster stan. galahot
stund off und ging mit ir. die konigin sprach zu galahot:< herre>, sprach sie,
< ich han uch sere lieb und sere wert und dete durch uwern willen me dann ir
wenent; ir hant den guten ritter, das weiß ich wol furware, er ist uwer geselle.
ich wene auch wol das ich yn solt kennen, und sehe ich yne. darumb bitt ich
uch durch myner fruntschafft willen und das ich durch uwern willen thú was
ich in der welt gethun mag mit mynen eren, das ir den radt tút das ich den
ritter bespreche.>< frauw>, sprach galahot,< des ritters bin ich nit geweltig, ich
gesah yn auch númmer sitherr das der fried gemacht wart.>< des enist werlich
nicht>, sprach sie,< ir wißent werlich wol wo er ist.>< werlich frau>, sprach er,
< ich wen wol das er in mym land sy, und mag ich yn finden, so wil ich sicherlich
myn macht darzu thun das irn sehent und sprechent, umb das ir mich so sere
gebetten hant.>< ich weiß wol>, sprach sie,< wollent ir uwer macht darzu thun
das er mich wol besprichet, ich sehe yn gerner dann keynen man der nuo lebet,
umb syn groß byderbkeit. guot man und gut frauwen vertrúßt númmer gut
ritter zu sehen, also ist mir.>< nu sint des wol sicher, frauw>, sprach er,< das ich
myn macht darzu sol thun.>< große gnad>, sprach sie;< nu fart hinweg und
schaffent das ich yn bespreche, so ir allerschierst mögent!>
galahot ging wiedder zu dem konig und zu mym herren gawan, und der
konig sprach zu im:< galahot, unser her das groß ist zurriten, und sin beide heimelich
gnung, ich sehe gern das wir heimelich by einander weren; thut uwer
lut hernaher ziehen, oder ich thun die myn den uwern naher ziehen!>< herre>,
sprach galahot,< ich wil myn lut herre die ander sit off das waßer thun ziehen
und wil myn pavilun gegen dem uwern heißen beslagen, und ein schiff mußen
wir han da mit wir uber das waßer farn.>< ir hant ußermaßen wol geredet>,
sprach der konig. galahut fur zuhant zu sim pavilune und fant synen
gesellen trurig. galahot fragt yn wie er dethe.< ich fúr wol>, sprach er,< dann
das ich groß angst han.>< wes hant ir angst?> sprach galahot.< ich forcht sere
das ich hie bekant mög werden.>< nu habent kein angst>, sprach galahot;< bi
den truwen die ich uch bin schuldig, ir werdent hie númmer bekant, es sy uch
dann selber lieb!> darnach saget er im wie der konig und die konigin und myn
herre gawan gesprochen hetten von im, und wie yn die konigin gebeten hett
das er ir schúff das sie den guten ritter bespreche, und wie yn der konig gebeten
hett das er sin lút by die synen ließ logiern.< er wil auch>, sprach er,< das myn
pavilune jhensit off dem waßer sy und das sin andersit, recht gegen einander.
ir solt auch wol furwar wißen das myn frauw die konigin>( sprach er)< in dißer
welt nymands als gern sehe als uch. nu sagent mir welches uwer wille sy was
ich hiermit thu, wann es alles an uch steet!>< ich radt uch wol das ir alles thut
das uch myn herre der konig heißet, des endorffent ir uch nymer beschemen.>
< nu sagent mir>, sprach er,< was ich myner frauwen der konigin sol sagen!>< ich
weiß werlich nit was ir sagen mögent>, sprach er und begund sere zu weynen;
er kert sich umb und wúst nit wie im geschehen was.< herre>, sprach galahot,
< habent kein angst, uwer wille sol aller geschehen; sagent mir mer was ir wolt!
mir wer auch lieber das alle die welt erzörnet wer dann ir alleyn, und alle die
uch lieb hant die sint gewißlichen myn frunde. darumb sagent mir uwern willen!>
< was ratent ir mir?> sprach der ritter,< ir múßent mir radt geben. darumb das
ich in uwer gewalt nu bin, so muß ich thun alles das ir mir ratent.>< so helff
mir gott>, sprach galahot,< ich enkan nicht gedencken wie uch kein args da von
geschehen möcht das uch myn frauw die konigin gesehe und bespreche.>< da
hort groß müsal zu>, sprach der ritter,< und große freud.> da allererst prúfete
galahot was im were. und der ritter bat yn einer bet, die must er im geloben;
das muost aber so stille gethan werden das das nyman geware wurd dann die
konigin.< so bitt ich uch>, sprach er,< das ir miner frauwen der koniginne sagent
das ir in uwer lant nach mir habent gesant.>< das verwißent mir, ob ich uch
daran nit bewar>, sprach galahot.< nu thunt zuhant uwer pavilune bereiten
und alles uwer ding und logiert uff das waßer gegen des koniges pavilune!>
galahot reit wiedder mit kleiner gesellschafft, und die koniginn stunt off
der leuben und sah galahoten kumen. sie kam hernyder gegen im und fragt
yn wie er gefarn hett.< frauw>, sprach er,< ich han uwer ding also geworben,
mir helff dann got, so han ich darumb verlorn das ich in der welt allerliebst
hett.>< so helff mir got>, sprach sie,< ir verliesent nymer daran das ir durch mich
gedút; und verlörent ir durch mynen willen icht, ich wolts uch zwiveltig gelten.
was wenent ir darumb verliesen?> sprach sie.< denselben ritter>, sprach er,
< den ir so gerne sehent, wann ich sere forcht das er villicht etschlich ding verneme
darumb ich yn verliesen muß.>< des enmocht ich uch werlich vergelten
nicht>, sprach sie,< geschehe das; doch hoff ich zu got das ir yn von mynen schulden
icht verliesent. wann sol er doch komen?>< so er úmmer allererst mag>,
sprach er,< ich han einen botten nach im gesant, der beide, nacht und tag, nach
im ritet was er ummer mag.>< so sol er schier komen?> sprach sie.< so er erst
mag, frauw>, sprach er. da kamen galahotes lút und slugen sin pavilune off
das waßer gegen des koniges pavilune. das pavilune was so herlich das es alle
die welt zu wunder besah. da das volck alles gelogiert was, da beschlugen sie
ir pavilun allumb mit yseren ramen. des wundert sich des koniges volck fast
sere, wann sie nye me so groß herheit gesehen hetten. galahot kam des abendes
wiedder zu sym gesellen und sagt im das die konigin größlich zu ungemach
were und das sie yn gern sehe; des gewann der ritter groß angst in sym hercen
und groß freude. sie retten lang sament, und galahot reit wiedder mit syns
gesellen urlob, und die konigin fragt yn aber ob er kein mere vernomen het von
dem ritter.< neyn ich noch nit, frau>, sprach er.< lieber frunt>, sprach sie,< lengent
mir nit das ir mir wol kurczen mögent, ob irs gern kurczen wollent!>< so
helff mir got, frauw>, sprach er,< mir were als lieb das es gefurdert were als uch
selben!>< nu wene ich eins dings wol>, sprach sie,< warumb ir mirs túre machent:
es geschicht vil dick das der man allermeist begeret und allergernest neme das
wirdet im dick thúre. das komet da von das dick lút in der werlt sint, wann
sie wißent das lút gerne ein dinck nemen, so machent sies yn allertúrest das
sie doch nit vil kostet. ir dorffent nit sorgen das ir von mynen wegen ummer
schaden gewinnent!>< des lone uch gott, frauw!> sprach galahot. mit sußgethaner
rede ging galahot und die konigin allen den tag umb, und galahot
beleib die nacht mit dem konig, wann er wolt sin von im nit laßen. des morgens
frú stunt galahot off und fur zu sym gesellen, er sagt im alles das die konigin
geredet hett und trost yn so sere das er vil deste gemechelicher lebt. er gewann
guten mut und beßert sich fast sere an dem libe und gewann sin farb wiedder,
wann er bleich was worden von großen slegen. im waren sin augen rot gewesen
und geswollen; die waren nu wol wiedder komen, und was nehelich als schön
als er ie wart. des was galahot ußermaßen fro und sprach:< herre>, sprach
er,< ob mich myn frau fraget die konigin umb uch, was wollent ir das ich sprech?>
< alles das uch selber gut duncket>( sprach er)< herre, ich wils furter uff uch laßen.>
< ich weiß wol>, sprach galahot,< das sie uch morn gern wolt sehen, ich radte
uch das ir sie sehent.>< herre>, sprach der ritter,< den tag wolt ich vertriben
han mit eren und mit freuden>, und wurden im zuhant die augen vol waßers.
das sah galahot und ließ zuhant die rede bliben; er saß off das roß und reit
uber das waßer zu dem konig, und die konigin kam behendiclichen aber zu im.
sie fraget yn ob er kein mere wust von im. es were noch zu bezit, sprach er,
< morn sollen wir sicherlichen mere von im vernemen.>< ich weiß was ich me darzu
thun wolle>, sprach die konigin,< ir mögents wol fördern und suomen ob ir
wolt; thunt mir als ir woltent das ich uch thete, ob ichs also gut macht hett
als irs hant!> da begunde galahot zu lachen, und die frau von maloaut was
yn so nahe komen das sie gern vernomen hette was sie zwey so lang geredet
hetten; sie gedacht das es umb den guten ritter were. alsus fuor galahot
des morgens frú und des abends spate zu sym pavilun da sin geselle was, und
allwege so er wiedder kam so fragt yn die konigin ob der ritter noch kumen
were. die nacht bleib galahot aber by dem konig, und des andern tages fru
fuor er zu sym gesellen wiedder.< herre>, sprach er,< die konigin muß uch noch
huot sehen.>< hei herre> sprach er,< so bitt ich uch durch gott das irs also machent
das es nyman gefreisch dann wir zwene und sie, wann in des koniges hof ist
noch manig man der mich wol bekent, und sehe er mich.>< habent darumb
kein angst!> sprach galahot,< ich sol das wol bewarn.> galahot rief sim truchseßen
und saget im das er bereit were zu im zu komen wann ers im enböt,
und brecht synen gesellen mit im also das es nymand geware wurd were er
were. der truchses seyt, er thete es fast gern. galahot kam wiedder zu des
koniges pavilune, und die konigin fraget yn ob der ritter komen were.< ja er,
frau>, sprach er,< der blume von allen rittern ist komen.>< hei herre got>, sprach
sie,< wie sol ich yn gesehen?>< das muß verholn geschehen>, sprach er.< ir hant
ußermaßen wol gesprochen>, sprach sie,< ich enwil nit das ymant darumb icht
wiße dann wir dru.>< also wil auch er, frau>, sprach galahot;< er forcht das
etschlich ritter yn besehen von uwerm hofe die yn erkennent.>< und erkennen
yn unser ritter?> sprach sie.< etschlich erkennen yn, frauw>, sprach er.< herre
got>, sprach sie,< wer mag es syn?>< so helff mir got, frauw>, sprach galahot,
< ich enweiß es, er gesagete mir nye were er were.>< enthete er?> sprach sie,
< ich höre wuonder. nu belanget mich fast sere wann ich yn sehen sol.>< frau>,
sprach galahot,< ir sollent yn noch hint sehen, und wil uch sagen wie das
wesen muß:
wir sollen dort abhien farn uns banichen> - und wiset ir ein stat by der
wiesen, die vol kleyner blúmlin stunt -< dar sollen wir mit kleyner gesellschafft
komen, und der ritter sol dar zu uns komen an dem abende.>< ach herre got,
wie hant ir nuo so wol geredet>, sprach sie,< wolt got von hymel das es yczunt
an dem abende were!> sie begunden beide lachen, und die konigin halst yn,
und waren beide ußermaßen fro. diß sah die frau von maloaut und gedacht
das es schier by dem ende were. die konigin was ußermaßen fro das der ritter
komen was, und belanget sie sere wann es nacht wolt werden. also was die
konigin sere zu ungemach biß an die nacht und spielt manigerhand spiel, umb
das sie den tag kurczer wolt machen. des abendes da man gaße da begunde
die nacht zu herzugeen; und die konigin nam galahoten mit der hant, und
gingen beyde jhens waßer nyder: die frau von maloaut und jungfrau lore von
kardoel und ir jungfrauw. alsus gingen sie das waßer nyder. und galahot
sah eynen synen knappen und rieff im zu im.< gang hinweg bald zu dem truchseßen
und sag im das er zu mir kum!> sprach galahot. das hort die konigin
und fragt yn ob er syn truchses were.< neyn er, frauwe>, sprach er,< myn truchses
sol mit im komen.> mit dem kamen sie zu der stat da galahot wesen wolt.
die konigin und galahot saßen nyder uff das graß ferre von den andern die mit
yn waren komen. der knapp kam zu dem truchseßen und sagt im syn botschafft.
der truchseß nam den guten ritter mit im, und gingen beide darwert;
sie furen uber das waßer und gingen die wißen nyder - sie waren beide zwen
die schönsten ritter die die welt hett -, sie kamen by die frauwen gangen. und
die frau von maloaut kante den ritter zuhant, wann er manigen tag mit ir gewesen
was. sie enwolte sich nit laßen erkennen und kart sich zu der jungfrauw
loren wert, biß sie hinweg fúre kamen. der ritter und der truchseß grußten
die frauwen und gingen hinweg furwert. galahot sprach zu der koniginne:
< frau>, sprach er,< nu mögent ir den besten ritter sehen der nu lebet.>< welches
ist er?> sprach die koniginn.< welcher duncket uch das es sy>( sprach er)< frauw?>
< sie sint werlich schön ritter>, sprach sie,< wann ir yetweder mocht als vil byderbkeit
haben als der schwarcz ritter.>< den ir heißent den schwarczen ritter,
das ist nemlich ir einer.> mit dem kam der gut ritter fur die konigin gegangen
und zittert so sere das er die konigin kam mocht gegrußen, und wart miteinander
bleich. die konigin hett groß wunder was im were. der gut ritter und der truchses
knyten nyder fur die konigin und grußten sie, der gut ritter doch kumeclich.
er slug die augen off jhen erden als der sich sere schampte; da wúste die konigin
zuhant wol das ers was. galahot sprach zu sym truchseßen das er zu den
zweyn frauwen ging und dete yn gesellschafft; der truchseß thet syns herren
willen und ging zu den frauwen. die konigin nam den ritter mit der hant und
dete yn fur sich siczen.< uns hatt sere nach uch belanget, herre>( allachende
sprach sie das),< nu sy got gelobet das ir hie sint und galahot hie by mir siczet;
nochdann enweiß ich nit ob ir der ritter sint den ich meyn oder nit, wann galahot
hat mir gesagt das irs sint. nu wolt ichs gern von uwerm muonde hören
wer ir sint, obs uch lieb were selber.>< ich enweiß es, frau>, sprach er und gesah
sie under die augen nye, wes sie yn fragte. das wundert die konigin sere was
im were, und begund geware zu werden bi sym geleze was im ware. und galahot
begund zu gedencken das er villicht durch synen willen als blöteclich gebere
und das er licht vor im nit wolt sagen was im war; er sprach zu den frauwen,
das sieß horten, aldar sehende:< nu bin ich werlich sere ungezogen>, sprach
er,< das ich jhenen frauwen keyn gesellschafft thun und jhenen jungfrauwen,
die under yn allen nicht dann einen ritter hant.> er stund of und ging zu yn,
und die frauwen stunden off gegen im, und er saczt sie wiedder nyder. er saß
by sie und begund zu sprechen von manigerhand sachen. die konigin begunde
zu allererst reden und sprach:< lieber herre, warumb decket ir uch so sere wiedder
mich? ir mögent mirs wol sagen ob ir der sint der den stritt des tages uberwant.>
< nein ich, frau>, sprach er.< warn uwere wapen nit schwarcz, so ensint
irs auch der ritter nicht dem myn herre gawan die roß sante.>< ich bins, frauw>,
sprach er.< hettent ir des tages galahotes wapen an da das urlag gefriedet
wart?>< ja ich, frauw>, sprach er,< got lones im!>< uberwundet ir den stritt
nicht den ersten tag und den andern?>< neyn ich, frauwe>, sprach er,< ich
was es nicht.>
die konigin hort an im wol das er sichs nit rúmen wolt das er das urloge
uberwunden hett, und priset yn fast sere darumb in irm herczen.< nu saget mir,
herre>, sprach sie,< were uch ritter mecht!>< das datent irselb, frau>, sprach er.
< wann dete ich das?> sprach sie.< gedencket uch nit, frauw>, sprach er,< das
ein gewunt ritter zu mym herren kam dem konig zu kamahelot, dem zwey
glenestuck in dem lib steckten und ein stuck von eim schwert in dem heubte,
und ein knap was da der des sunnentages ritter wart darnach? desselben tages
was sant johans tag; ich weiß ob es uch gedenck oder enthú.>< es gedencket
mir sere wol>, sprach sie;< so helff uch gott, wart ir der knapp mit den wißen
cleidern den die jungfrauw mit ir bracht?>< ja ich, frauw>, sprach er.< warumb
sprechent ir dann das ich uch ritter mechte?>< es ist alware>, sprach er,< frauw,
ir wißent wol das ir mir ein schwert santent und hießent michs umb gúrten
von uwerntwegen. da was sitt in dem konigrich von logres das nymant ritter
enwere, im were dann sin swert zum ersten umbgegurt, und der im sin swert
gurte der macht yn ritter. ir santent mir ein schwert und hießent michs gurten,
darumb hant ir mich ritter gemacht; wann myn herre der konig myn vergaß
und gab mir mynes schwertes nicht, darumb enbot ich uch das ir mich ritter
mechtent. da santent ir mir ein schwert, got muß uch lonen! ir datent uwer
húbscheit daran.>< so helff mir gott>, sprach sie,< des bin ich fro. war rittent
ir da ir von kamahelot furt?>< ich fur zu der frauwen von noaus, frauw>, sprach
er,< und facht fur sie; da kam key der truchses und halff mir.>< enbotent ir
mir hie zwuschen ichtes?> sprach die konigin.< ja ich, frauw>, sprach er,< ich
sante uch zwo jungfrauwen.>< so mir myn lip>, sprach sie,< ir sagent ware! und
da ir von noaus rittent, fundent ir da dheinen ritter der spreche das er myn
ritter were?>< ja ich, frau>, sprach er,< ich fand einen ritter off eim furte, der
sprach, er were uwer ritter; er sprach das ich im myn roß gebe. da fraget ich
yn wes ritter er were; er sprach das er uwer ritter were, und hieß mich bald abstan.
ich sprach, durch wes willen ich das solt thun. « durch nymans willen »,
sprach er, « dann durch mynselbs willen. » ich hett den fuß uß dem stegreiff
gethan und wolt im das roß han gegeben, umb das er sprach, er were uwer ritter.
darnach da ers von uwerntwegen nit wolt und nort von sinselbs wegen, da
stieß ich mynen fuß in mynen stegreiff und wolts im nit geben, er gewúnne mirs
dann an mit jostieren. da jostierten wir, und halff mir got das ich yn falte;
des bitt ich uch, frau, das ir mich darumb begnadent und nement besserung
wie ir selber wollent.>< vil lieber frunt>, sprach die konigin,< ir missetatent wiedder
mich daran nit, er was myn ritter nit, er saget mir auch wol als ir gesagt hant,
und ich wuste es im großen undanck das ers ie wiedder uch gesprach, da es
nichts enwas.>< nu sagent mir, ware furent ir da?>< ich fur zu der dolorosen
garden, frau>, sprach er.< wer gewann die burg?> sprach sie.< ich enweiß, frau>,
sprach er;< ich kam darinn, anders enweiß ich nit darumb.>< wißent ir icht
ob ir mich ie da gesehent?>< ich han uch me dann zu einer stunt da gesehen,
frau>, sprach er.< nu sagent mir ein wortzeichen dannen!> sprach sie.< ich fand
uch zu einem mal zu der porten haltende und fraget uch ob ir darinn woltent.
da sprachent ir « ja. » alsus fraget ich uch zwirnet. zu dem ersten da ich
uch fraget da hett ich einen schilt, der was wiß mit einer roten barre, zu dem
andern male hett ich einen mit zweyn barren.>< diß wortzeichen bekenne ich
wol>, sprach sie.< sah ich uch irgent me?> sprach sie.< ja ir, frau>, sprach er,
< ir sahent mich da ir myn herren gawan und sin gesellen wondent han verlorn,
da die lút hie nyden rieffen zu mym herren dem konig: « vaht yn! vaht yn! » da
dete ich einen schilt mit dryn barren uberczwerch, da wart ir und myn herre
der konig off einer loien. da ich da by uch kam, da rieff alles das volck: « vahen,
konig! vahen, konig! » da ließ er mich farn, das vergelt im gott!>< das was
mir werlich leit>, sprach sie;< hett er uch gefangen, so wer alles das zauber ab
gethan das in der burg was. nu sagent mir>, sprach sie,< ob ir myn herren gawan
und sin gesellen ußer gefengniß erlostent!>< ich thete myn macht darzu, frauw>,
sprach er. sie fraget yn vil, und er sagt ir die warheit umb das das sie yn fragete.
da pruofete sie an manigen dingen das er lancelot were, von dem myn
herre gawan so viel zu hoff hett gesaget, und was im sere sanfft mit im redende.
< nu sagent mir>, sprach sie,< ob ir iemer sitherre zu kamalot kement sitherre
das ir zu allererst dannen furent!>< ja ich, frau>, sprach er,< ich was da,
da datent ir mir ein gute hilff, ich were anders dot belieben alda, wann ir, da
ir mir myn herren ywan ußer dem waßer hießent helffen.>< warent ir der ritter>,
sprach die koniginn,< den der blöde dagenot finge?>< ich weiß nit, frauw,
wer er were der mich fing; gefangen was ich, das ist ware.>< war woltent ir da?>
sprach die koniginn.< ich volget eim ritter>, sprach er.< da wir uch farn ließen,
war ritent ir da?>< ich reit aber nach dem ritter dem ich volget.>< stritent ir
mit im?>< ja ich, frauw>, sprach er.< wie ferre volgetent ir im?>< ich volget
im so ferre, frau>, sprach er,< biß ich zwen michel gebure fant, die mir myn
roß dot slugen. da kam myn herre ywan, dem gott gute abenture geben muß,
und gab mir sin roß.>< hei>, sprach sie,< nu weiß ich wol were ir sint, ir heißent
lancelot von dem lack.> da schweig er schon und antwort ir nit.< es ist vil
lang>, sprach sie,< das wir uwern namen wusten, myn herre gawan bracht yn
zu hofe.> da sagete sie im alles wie myn herre gawan zu im gesprochen hett
da myn herre ywan zu hofe kam, und sagete wie ein jungfrau zu im gesprochen
hett das das die dritt vergaterung were. darnach fraget sie yn warumb er sich
den blödesten ritter ließ vahen von der werlt und mit dem britel zu yne leiten.
< ich ließ mich vahen, frau, als der synes libes noch syns herczen keinen gewalt
hett.>< nu sagent mir>, sprach sie,< warnt ir verne zu dem urloge?>< ja ich,
frau>, sprach er.< was wapen trugent ir da?>< rote wapen, frau>, sprach er.
< so mir myn kopff, ir sagent ware!> sprach sie;< durch wes willen datent ir des
tages so vil mit den wapen da man streit?> er begunde ser zu suffczen,
und die koniginn rette deste kurczlicher, wann sie wol geware wart wie dem
ding was.< sagent manlich>, sprach sie,< ir enwerdents nymer vermeldet; ich
weiß wol das irs eintweder durch frauwen oder durch jungfrauwen datent. nu
sagent mir wer sie sy, by den truwen die ir mir schuldig sint!>
< ach liebe frauw, habent myn gnade! ich siehe wol das ichs sagen muß:
ir sint es selbe.>< bin ichs?> sprach sie.< ja ir, frau>, sprach er.< ir enbrachent
durch mynen willen die glene nicht die uch die jungfrauwen santen, ich endete
nicht me darzu dann das ich yn ein jungfrauwen lehe, die uch die botschafft
seyte.>< ich dete durch yren willen das ich yn schuldig zu thun was, durch uweren
willen dete ich darnach alle myn macht.>< nu sagent mir>, sprach sie,< durch
wes willen datent ir alle die guten ritterschafft die ir ie hant gethan?>< durch
uwern willen, frauw>, sprach er.< hant ir mich so lieb?> sprach sie.< ja ich,
frauw>, sprach er,< min selbs lip han ich als lieb nit als ich uch han.>< wie lang
hant ir mich so lieb gehabt?> sprach sie.< von dem tage, frau>, sprach er,< das
ich ritter geheißen was, nochdann enwas ichs nit.>< by den truwen die ir mir
schuldig sint>, sprach sie,< wannen komet uch die groß mynne die ir an mich
geleit hant?> mit dem das sie zwey alsus saßen und retten, da hub die frau
von maloaut as heubt off und rustert sich als der da sprichet: ich weiß wol was
ir meynent. der ritter warff das heubt umb, wann er sie dick gehort hett, und
bekant sie. des wart er sere erfert und wart so unfro das er ein wort nicht gesprechen
kund. da begund er so sere weinen das der samet aller naß wart den
er ane hett; so er die frauwen von maloaut me besah, so syn hercz me zu ungemach
was. des wart die konigin geware und prufete das er fast blödiclich
geyn den frauwen wert sah.< nu sagent mir>, sprach sie,< wo von die mynne
komme von der ich uch yczunt fragte!>< ich han uch geminnet, frau>, sprach er,
< von dem tag das ich uch von erst sah.>< wie geschah das?> sprach sie.< ir
datens mir, frauw>, sprach er,< da ir mich uwern amis machtent und uwer munt
so gutlich wiedder mich sprach.>< wie machte ich mynen amis von uch?> sprach
sie.< ich kam fur uch, frauw>, sprach er,< da ich urlob genomen hett zu mym
herren dem konig, und nam urlob zu uch; ich sprach das ich uwer ritter were
war ich mich bekert, und bevalh uch gott. da sprachent ir zu mir: « got múßent
ir bevolhen sin, schoner sußer amis! » das wort enkam mir nummer sitherre
ußer mynem herczen; das was ein wort das mich noch byderbe sol machen ob
got wil. ich enkam auch nymer sitherre in so groß angst, mir gedecht desselben
wortes. das wort hat mich getrost zu allen mynen noten, das wort hat mich
beschirmet in allen mynen nöten vor allen mynen finden, das wort hat mich
ußer allen mynen sorgen bracht, es hatt mich sat gemacht so ich hungerig was,
es hatt mich ußer großen armuten bracht und hat mich fast rich gemacht.>< so
wart das wort zu guter zitt gesprochen>, sprach die koniginn,< und got der michs
also gesprochen zu manigem ritter, der wenig daran prufete, also endete ich
selber. diß sprich ich darumb nit das ir hie mit icht ubels habent gethan das
ir diß wort also eben hant geprufet, - uwer gedenck waren húbsch und gut, und
ist uch wol da mit geschehen. das uch das wort als vil guts hat getan als ir
sprechent, das enweiß ich nit ob es ware sy oder nit; es sprichet manig man
das mit dem munde das er mit dem herczen nicht enmeynet. mich duncket
auch wol an uwerm geleze das ir jhener frauwen ein mynnent die dort siczent;
ir siczent und sehent allweg darwert allweinende, wann ir nit recht darwert
geturrent sehen. da by weiß ich wol das ir mich als sere nicht enminnent als
ir gebarent; darumb bitt ich uch das ir mir sagent uff uwer truwe welche ir
minnent under den frauwen die dort siczent by den rittern.>
< ach frau, durch got habent myn gnad>, sprach er,< als werlich helff mir
gott als der frauwen nie kein in mym herczen keynen gewalt gewan!>< neyn>,
sprach sie,< diß enhilffet uch nit, ich han des vil gehört, ich sehe wol das uwer
hercz alda ist, wie wol uwer lip alhie sy.> diß sprach sie darumb das sie im ungemach
wolt machen ein wil, doch west sie wol das er nirgen anders minnete
dann sie, und was ir mit sim ungemach fast wol und sanfft. im was auch sere
ungemach, also das er nahe in ungemach vor irn fußen was gevallen, wann das
er sich mit großen pynen enthielt durch die frauwen die andersitt saßen; und
die konigin ergreiff ynselber mit dem heubetloch, da sie sah das er so sere von
imselber kam, und was ir leit das sie so vil gesprochen hett. sie rieff galahot
das er bald zu ir keme. er sprang uff und ging bald zu ir. da er synen gesellen
so sere zu ungemach sah, da wart im sere ubel zu muot.< ach frauw, durch gott
sagent mir was mym gesellen gewerre!> die koniginn saget im wes sie yn geziegen
hett.< ah edele frau>, sprach galahot,< ir mögent licht mit suß gethanem
zorn machen das ich yn genczlich verliesen.>< ir hatt des werlich recht>, sprach
die konigin.< wißent ir icht>, sprach sie,< durch wes willen er so vil mit den
wapen gethan hab?>< so helff mir gott, frau>, sprach galahott,< was er uch
darumb sage das mögent ir im wol glauben, wann als er der best ritter ist von
der werlt, also ist auch sin hercz gerecht vor allen herczen, das er not kein ding
wolt sagen, es enwere ware.>< das mochtent ir wol zu recht sprechen das er gut
ritter were>, sprach sie,< wustent ir recht wie manig gut ritterschafft er gethan
hatt sither das er ritter wart!> da begunde sie alle die guten ritterschafft galahoten
zu sagen die er gethan het und wie er an dem strit da vor des andern
jares rote wapen getragen hett.< wißent auch das er diß alles hat gethan durch
eins wortes willen das ich sprach>, und saget im welches das wort was.< ach
frauw, durch got habent sin gnad>, sprach galahot,< er wil iemer gerne uwer
dinst darumb syn und ich mit im, und gedenckent daran das ich uwere bete
gern thet und noch ummer gern thun wil!>< was gnaden wollent ir das
ich im thú?> sprach sie.< ir wißent wol, frau>, sprach er,< das er uch lieber hat
dann alle diß welt, er hat auch me durch uwern willen gethan dann ie keyn
ritter getete, und wi uch bescheiden wie: er macht den fried zwuschen mir
und mym herren dem konig, den in der werlt nymant möcht han gemacht dann
er.>< das weiß ich wol>, sprach sie,< das er vil me durch mynen willen hat gethan
dann ich ummer umb yn verdienen möge; und hett er nicht me durch
mynen willen gethan dann das er zwuschen uch und mym herren den fried
macht, so mocht er mich dheynes dinges gebitten das ich im zu recht versagen
mocht. er bittet uch aber nicht wedder groß noch kleyn, und siczen hie beide
verzagt und unfro als ir wol sehen mogent. sither das er auch die frauwen begund
ansehen, so getet er niemer anders dann weinen; doch glaub ich wol das
er ir keyne mynne, er forchtet licht das yn ir etschlich erkenne, und ist darumb
unfro.>< laßen wir allerley rede bliben>, sprach galahot,< und habent syn gnad
ob aller der welt!>< ich dethe alles das er geböte, bete er mich ichtes>, sprach
sie.< werlich frau>, sprach galahot,< er hatt der macht an imselber nicht das
er uch ichtes kúnne gebitten; wann ich bitt uch fur yn. und enbete ich uch fur
yn nicht, nochdann soltent ir zu recht darnach sten das ir ein so herlichen schacz
gewúnnent als er ist; großer richeit enmocht ir nymer gewinnen dann sin lip.>
< diß weiß ich wol>, sprach sie,< ich wil allen uwern willen da mit thun.>< große
gnade, frauw!> sprach galahott.< so bitt ich uch, frauw>, sprach er,< das ir im
uwer mynne gebent und haltent yn fur uwern ritter als lang als ir beide lebent,
und sint sin getruwe frauwe: also machent ir yn richer dann ob alle die welt
uwer were und irs im gebent.>< so wil ich auch>, sprach sie,< das er myn sy all
die wil das wir leben, und ich sin; darzu wil ich weders unser nicht enleistent,
das es besser nach uwerselbs willen.>< große gnad, frau!> sprach galahot,< nu
wil ich das wir diß feste machen.>< sprechent selb wie ir wolt!> sprach sie,< das
thun ich allessament.>< ir sprechent sere wol, frau>, sprach galahot;< so kußent
yn alhie vor mir off ein bestetigung gerechter mynne!>< ich wolt yn ußermaßen
gern kußen>, sprach sie,< hetten wir die stunde und tag und stat. des enzwivelt
nicht, ich sy es als willig als er, wann jhene frauwen wundert sere was wir als
lang hie thún, das weiß ich wol; und kúst ich yn sie sehens, das wer mir große
schande. wil ers nochdann enbern nicht, ich kúß yn vil gern.> des wart der
ritter ußermaßen fro und erfert sichs darzu so sere das er mit großen pinen
sprach das es ir got lonen must.< nu wil ich uns darzu guten radt geben, frauw>,
sprach galahot,< wie ir yn gekußent das es nymant gemercken kan. wir sollen
alle dru unser heubte by einander halten und gebarn als wir yrgent umb runen;
also mögent ir yn kußen.>< ich enweiß auch wes ich mich suß lang laß bitten>,
und det ir heubet by die andern zwen. der ritter bleib alschon siczen; das sah
die konigine und begreiff yn mit dem kinne und kuost yn so lang das es die frauw
von maloaut gewar warde.< vil lieber frunt>, sprach die koniginne, als ein wise
frau sprechen sol,< ir hant so vil durch mynen willen gethan das ich uwer bin
und ir myn, des bin ich sere fro. nu hutent uch das diß also verholn sy als wirs
beide wol bedorffen! wann dhein frau in der werlt ist, von der man als groß ere
gesaget hab als von mir und als groß byderbekeit; machet ir dann das myn ere
minner wirt, so wirt unser minne böse und schedelich. hene galahot>, sprach
sie,< ich bitt uch desselben, ir sint wiser dann er; geschicht mir ubel da von,
das hant ir mir gemacht, geschicht mir auch ere und freude da von, das hant
ir mir auch gegeben.>< frau>, sprach galahot,< myn geselle hat die macht nit
das er wiedder uch icht mög gethun das missetan sy; ich han auch durch uwern
willen gethan, da mit ich nicht truw han missetan noch nummer gein uch missetun
wille. nu wil ich uch einer bette bitten, frau,> sprach galahot.< gebietent
mir was ir wollent!> sprach die konigin,< ich wils gern thuon.>< so bitt ich uch>,
sprach er,< frauw, das ich sin gesellschafft múß haben als lang als wir leben
beide.>< werlich herre, hettent ir des nit, so hettent ir den großen schaden ubel
bestat den ir durch synen willen gethan hant.> sie nam den ritter mit der rechten
hant und sprach zu galahoten:< ich geb uch dißes ritters gesellschafft>, sprach
sie,< als lang als ir beide lebent, uff das das wir hie geredet hant; so gebt im uwer
tru!>< ich thun, frauw>, sprach er.
< wißent ir nu>, sprach sie,< wes gesellschafft ir hant?>< neyn ich, frau>,
sprach galahot.< ir hant lancelotes gesellschafft von dem lack, des konig
bannes sun von bonewig.> also det die koniginn lancelotes namen sym gesellen
kunt, und er schamptes sichs fast sere. galahot der was es aber fröwer dann er
ye me wart, er hett dick von im gehort sagen, als dick mere affter lande fliegent,
das lancelot der beste ritter were der in der welt lebte und der abenturlichst;
er wust auch wol das der konig ban ein fast edelman was gewesen und das er
groß macht von luten hett und groß lant. sie stunden alle dru uff und gingen
wiedder dar dannen sie kamen. der abent ging yn fast zu, und der mon scheyn
schone. sie gingen alle dru fur des koniges pavilune wert, und der truchses
kam nach gande mit den frauwen. da sie by des koniges pavilun kamen, da hieß
galahot synen gesellen uber farn zu sym pavilun und sinen truchseßen mit im.
der ritter nam urlob zu der konigin und fur uber das waßer; galahot ging furter
mit der koniginn alda der konig was, und der konig fragt wannen sie kemen.
< herre>, sprach galahott,< wir waren ußgan baniken uff jhens waßer.> sie saßen
alle dry nieder off ein bette und begunden von manigerhande ding zu reden;
galahot und die konigin waren wol zu gemach. uber ein wil stund die konigin
off und ging schlaffen. galahot nam urlob zu ir und sprach, er wolt by synem
gesellen gan slaffen.< ich wil im die zitt kurcz machen, ich weiß auch nu wol
wo mit.>< ir hant ußermaßen wol geredet>, sprach sie,< und er wirt uwer sere
fro.> galahot ging zu dem konig und batt yn das ers fur úbel nit enhet, er múst
dalang mit sinem gesinde schlaffen.< sie hant mich sere lieb>, sprach er,
< und darumb wil ich sie zu frúnd behalten wo ich mag.>< ir hant werlich wol geredet>,
sprach der konig,< ir sint wol schuldig uwer lút zu eren wo ir mögent.>
galahot nam urlob mit syn gesellen zu farn, und fur uber zu im. sie gingen
beidsamen schlaffen uff ein bette und retten alle die nacht von den dingen da yn
allersanfftest mit was.
nu mußen wir diße rede ein wil laßen von galahot und von sym gesellen
und sprechen furter von der koniginn, die was off die löuben komen, da sie slafen
solt, fro und wol zu gemach; wann sie wonde ir ding vil heimelicher han geschaffet
dann sie hette, wann die frau von maloaut hett es alles wol gesehen und
gehört was sie daten oder sprachen. da galahot von der konigin was gescheiden,
da ging sie an ein fenster stan und gedacht darnach da ir allersanfftest mit was.
die frau von maloaut ging by sie stan und sprach so sie heymelichst mocht:
< ach frau>, sprach sie,< wie gut geselschafft hant vier!> die koniginn antwort
ir ein wort nit da sies horte, sie dete als ob sies nicht enhörte. uber ein kurcze
wil sprach die frau aber also.< warumb sprechent ir das?> sprach die koniginne.
< ich enwil uch nit me sagen, frau>, sprach sie,< ich han auch wetlich me gesprochen
dann ich zu recht solt wann ich weiß wol, machet man sich herren und frauwen
heimlicher dann yn lieb ist, das man ir fintschafft da mit gewinnet.>< so helff
mir gott>, sprach die konigin,< ir möchtent mir des nicht gesagen darumb ich
uwer fint wolt syn, wann ich uch so guot und so húbsch weiß das ir nöt keyn
rede sprechent die mir leyt were. ich wil das ir mirs sagent und bitte es uch.>
< so wil ich uchs sagen, frau>, sprach sie.< ich sprach das vier ein gut gesellschafft
were, ich han gesehen die fruntschafft die ir gemacht hant und der ritter der by
uch saß in dem grase da wir huot waren, ich weiß auch wol das er sinselbs lip
als lieb nit enhat als er uch hatt. darumb hant ir kein unrecht das ir yn mynnent,
ir mögent auch uwer mynne nymer baß bestaten dann an im.>< bekennent ir
yn dann?> sprach die koniginn.< ja ich, úrau>, sprach sie,< die stunde ist huwer
dick gewesen das ich yn uch als wol hett gegeben, ob ich hett gewolt, als ir mirn
nu wol gebent ob ir woltent; ich hett yn wol anderthalb jar gefangen. es ist
derselb ritter der fernt den prise hett mit den roten wapen, er hett auch den
prise zu dem letsten stritt, da waren sin wapen schwarcz. da er des tages off
dem waßer hielt und gedacht, da hett ich gern gesehen das ir im enbotten hettent
das er durch uwern willen ritte vergatern, wann ich wol gedacht das er anders
nymands minnete dann uch. ich han auch die stund gesehen das ich wonde
das er mich minnete, zu letst da befande ich wol das des nicht enwas.> da begunde
sie ir sagen wie sie yn anderhalb jar in gefengniß hett gehabt und warumb
sie yn gefangen hett, und wie sie zu hofe was komen umb synen namen zu erfarn;
und sagt ir alles biß er ußer gefengniß kam.< nu sagent mir>, sprach die koniginne,
< warumb ir huot sprachent das vier gut gesellen weren! ein sach verlibet
baß verholn die dry wúßen dann die vier wißen.>< das ist war>, sprach sie.< so
ist beßer dryer gesellschaft dann vierer>, sprach die koniginn.< frau>, sprach sie,
< vierer gesellschafft were hie beßer dann dryer, und sage uch wie: der ritter
minnet uch, das ist ware, das weiß galahot. nu sollent sie ir kúrczwil und ir
freude haben wo sie sint, sie mögen hie nit lang bliben, das wißent irselb wol.
so blibent ir alleyne und mußent die burden alleyn tragen, die uch ander
frau mocht helffen tragen ob sies wust, die uch heimlich und getruw were. wúst
ich das es uch lieb were, ich were die vierde und hulff uch uwer burde tragen:
also viel were uch deste baß.>< wißent ir>, sprach die koniginne,< wer der ritter
sy?>< nein ich werlich, frau>, sprach sie,< ir hant doch wol gehort wie ich yn
ußer gefengniß ließ.>
< so helff mir gott, frauw, ir sint alzu schalckecht das ir des gewar wurdent.
sitherre das ir des gewar wurden sint und es wißent, so wil ich wol das ir geselle
mit uns sint und helffent mir myn burden tragen.>< das wil ich gern thun>,
sprach sie,< und dißer hohen geselschafft bin ich sere fro.>< so enmag ich uwer
enbern nit, ir mußent allweg mit mir syn!> sprach die koniginn.< es stet also
mit mir: wen ich minnende wird, den mynne ich me dann ie kein frau getete.>
< ich wil mit uch syn, frau>, sprach sie,< zu allen stunden die ir gebietent.>< nu
laßent mich gewerden, ich wil morn frú die geselschafft vest machen zwúschen
uns vieren>, sprach die koniginn und begunde ir sagen wie lancelot weinde da
er zu den frauwen wert sah die by ir saßen.< nu weiß ich wol>, sprach sie,< das
er uch bekante; er heißt lancelot von dem lack und ist der best ritter der in
der werlt nuo lebet.>
die konigin was fast fro der nuwen geselschafft die sie hett an der frauwen
von maloaut, und ließ sie die nacht nirgent schlaffen dann by ir. die frau von
maloaut schlieff nöte by einer so hohen frauwen als die konigin was. da sie
off ir bette kamen, da begunde die konigin von ir nuwen minnen reden und fragt
die frauwen von maloaut ob sie irgen minnete in der welt.< nein ich, frau>,
sprach sie,< ich geminnet nye dann zu einem male; von der minne enhett ich
anders nit dann gedencke.> das sprach sie von lancelot, den sie lieber hett gehabt
dann irn eigen lip, nochdann sagt sie der koniginn nicht von im. da gedacht
die konigin das sie die minne wolt machen zwuschen galahot und ir, ob galahot
anders nyrgen enmynnete. des morgens frú stunt die konigin off und ir gesellen
und gingen zu des koniges pavilune wert. sie funden den konig off sym bet
ligen; das det er umb myns herren gawans willen und umb ander syner gesellen,
das er sie wolt laßen rugen.< diß ist werlich fast ubel getan>, sprach die konigin,
< herre, das ir zu dirre zitt tages off uwerm bette ligent!> sie kerte umb und ging
wiedder ußer jhem pavilun; die frau von maloaut ging mit ir und noch dry
frauwen und darzu jungfrauwen. sie gingen jhene wiesen nyeder und kamen
off dieselben statt da die minne gemacht wart zwuschen lancelot und der
koniginne. die frau von maloaut ging bi die koniginne siczen, und die koniginn
sprach, das sie dieselben stat iemer lieber múst hann dann ein ander. da sagte
sie ir darnach lancelotes geberde allesament und wie er vor ir so erfert were das
er kam kund gesprechen. darnach begund sie galahoten prisen, wie schön er
were und wie byderbe und wie húbsch, und wie wol er alle die kund geeren die
man zu recht eren solt.< ich wil im werlich unser zweyer fruntschafft sagen wann
er nuo komet, ich weiß wol das ers ußermaßen fro sol sin>, sprach sie.< nu steen
wir off und geen hinweg!> sprach die koniginn,< ich weiß wol das er schier zu uns
sol komen.>
sie gingen zu des koniges pavilune, und der konig was offgestanden und hett
nach galahot gesant. galahot kam, und die konigin nam yn zu ir. sie sagt im
zuhant von ir gesellschafft under ir und der frauwen von maloaut; und ee sie
im icht sagte, da fragt sie yn by den trúwen die er ir schuldig were, das er ir
sagte ob er keyne frauw minnete von rechter mynne.< nein ich, frau>, sprach er,
< by den truwen die ich uch schuldig bin!>< wißent ir icht, warumb ich uch han
gefraget? ich han myn minne nach uwerm willen gegeben, nu wil ich das ir
uwer mynne nach mynem willen gebent, ich wil uch sagen wo: ir solt mynnen
ein schön frau die ich uch sol geben; sie ist hubsch und wol gemacht, sie ist edel
und rich.>< frauw>, sprach galahot,< ir mögent mit mym herczen und mit mym
libe alles das thun das ir wollent. nu sagent mir were die frauw sy!>< es ist die
frauw von maloaut, herre>, sprach sie,< seht wo sie siczet!> und wißt sie yn mit den
augen. da sagt sie im wie sie im gewartet da sie dru zuhauff retten, und seyt
im wie sie lanceloten anderhalb jar gefangen het, und alles das lancelot weinde
das were darumb wann er sie kente und sie yn.< ich weiß wol>, sprach sie,< das
sie ein die byderbste frau ist die nuo lebet; darumb wil ich das ir sie minnent.
es ist auch wol recht das ein der túreste man der lebet ein die besten frauwen
mynne von der welt. so mögent ir mynen ritter trösten und er uch, wann das
ir in fremdem land sint, und mögent uch banichen mit uwern worten. dasselb
mögen wir zwo thun, wann wir sament sint; also mag unser ieglichs des andern
burden tragen.>
< frauw>, sprach galahot,< ich geb uch beide, myn hercz und mynen lip,
uwern willen mit zu thun.> die konigin rieff zuhant der frauwen von maloaut
und sprach:< ich wil, frauw, das ir alles das thút das ich uch heiße.>< ich wil
alles das gern thun>, sprach sie,< das uch lieb ist.>< das ist sere wol gesprochen>,
sprach die konigin. sie nam galahoten mit der einen hant und die frauwen von
maloaut mit der andern hant.< seht hie>, sprach sie,< ich geben uch diße frauwen
zu einer gerechten amien, uwer mynne zu tragen als lang als ir beide lebent;
also gebe ich uch dißen herren, frau>, sprach sie,< zu eim getruwen amise.> da
det sie so vil das eins das ander kust.< nu sage ich uch was ir thun sollent>,
sprach die frauw zu galahoten, die koniginne,< ir sollent den radt thun das wir
noch hint alle viere zusamen reden!> sie stunden off und gingen zu dem konig.
< herre>, sprach die koniginne,< wollen wir gan hören ein messe?>< ich han uwer
da mit gebeitet>, sprach der konig. der konig stund off und nam galahoten mit
der hant und gingen messe horen. da die messe gesungen wart, die spise was
bereit, und man ging eßsen. da man gaße, da ging der konig und die konigin
und galahot zu mym herren gawan, darnach uber ein gut wil gingen sie zu den
andern siechen rittern, der da ein michel teil wunt was; der konig leite die frauwen
von maloaut, und galahot leite die koniginn. alda wart gemacht das sie viere
zusamen solten komen desselben nachtes an dem abende an dieselben stat da
lancelot und die konigin zuhauff waren komen. und die konigin sprach zu mym
herren galahot:< ich wil>, sprach sie,< das myn herre der konig alda mit uns
sy, und solt minen ritter aldar mit uch bringen; er darff kein angst haben das yn
ymant bekenne. der man ist böse zu bekennen der sich decken wil. also mögen
wir alle abende zuhauff komen, aldiewil das myn herre hie ist. so me lút da
ist, so man ie minre darzu mag gedencken.>< ir hant wol gesprochen>, sprach
galahot. gegen abende fur galahot wiedder zu sym gesellen und sagt im wes
sie zu radt worden weren. er sprach, es were im lieb. galahot ging und hieß
im synen truchseßen eischen und sprach zu im:< ir sollent zu mir komen>, sprach
er,< und sollent mynen gesellen mit uch nemen, wann ir mich sehent die wiesen
nyder gende mit mym herren dem konig!> er fur wiedder zu dem konig mit
großer gesellschafft von rittern, und der konig beite syn mit dem eßsen. da
man gaß, da fragt die konigin den konig ob er sich wolt gen banchen off jhens
waßer.< ja ich, frau>, sprach er. der konig stunt off und ging jhen wiese nyder
mit großer gesellschafft von rittern, und galahot ging neben im. da ging die
konigin mit großer gesellschafft von frauwen und von jungfrauwen, und die
frauwe von maloaut ging neben ir. der truchses sah sie jhen wiesen nieder geen
und nam lanceloten mit im und fur uber jhens waßer. sie kamen zu des konigs
gesellschafft und gingen mit yn. da die konigin off die stat kam da sie sin wolt,
sie saßen nyder und retten allerley. mit dem kam der konig yons und wolt den
konig artusen besprechen, wann im botten von synem land waren komen und
hetten im solche mere bracht das er iemer zu land múst. der konig artus stunt
off und ging mit im bysit, da sprachen sie lang. innendes stunt die konigin
off und die frauw von maloaut und hiesch galahoten und synen gesellen dannen
von den andern rittern, und gingen alle vier furter in ein ander stat siczen da
dicke riser gewachsen stunden, und saßen da nyder. die koniginn wiste lanceloten
die frauwen die yn so lang gefangen hett; des schampte er sich ußermaßen
sere. an derselben stat saßen sie lang und halßten sich und kuosten sich, das
sie nye kein wort anders gesprachen. uber ein kurcz wil gingen sie wiedder da
der konig was und ieczunt hinweg wolt geen zu synem pavilune wiedder. und
der truchseß nam lanceloten und leite yn wiedder zu galahotes pavilune, und
der konig was wiedder komen mit syner gesellschafft.
alsus sprachen sie iegliches nachtes alle vier sament, das sie anders
nicht endaten dann helsen und kúßen; und wann das sie scheiden musten, so
was yn so ubel zu muote das yn ir hercz in irm libe wond brechen. also blieben
sie gut wil alda und kamen ymer des abends zuhauff und daten als uch geseit
ist. eins tags ducht myn herren gawan wie im senffter were, und were gerne in
dem lande gewesen da er minnete; und ging zu dem konig und sprach, er mocht
alles das jare da nicht geligen, er múst anderswa riten.< vil lieber nefe>, sprach
der konig,< das ich hie blib, das macht nuor uwer qwetschung und galahotes gesellschafft,
die ich sere lieb han.>< herre>, sprach myn herre gawan,< ir solt yn
bitten das er mit uch kome und baniche sich ein wil mit uns. kúmet er mit
uns, das ist uns ußermaßen lieb; thut er des nit, so solt ir yn aber schier sehen,
ob got wil.> der konig sprach, er wolt es gern thun, und kam des nehsten tages
zu galahoten und bat yn das er mit yn fure in sin lant und banichet sich ein wil
mit im.< herre>, sprach galahot,< das enmag ich zu dißen ziten nit gethun, ir
solt es fur ubel nit haben, ich han sere viel in mym lande zu schaffen.>< so bitt
ich uch>, sprach der konig,< das ir nit lang enlaßent, ir koment wiedder da ich
uch gesehen möge.>< das wil ich gern thun>, sprach galahot. des abendes kamen
aber die vier gesellen zuhauff und machten alda einen tag, das sie aber zuhauff
solten komen zu der ersten vergaterung die geschee in dem konigrich von
logers. die konigin nam ein guldin fingerlin, das fast rilich was, und gab es
lancelot.< herre>, sprach sie,< diß fingerlin han ich sere lang gehalten, wann
der stein große krafft hat; darumb bitt ich uch das irs lieb habent durch mynen
willen, wann ir myn hercz mit uch furent.> mit dem fingerlin fing sie yn umb
synen hals und kuost yn dick an synen munt.
alsus schieden die zwene ritter von ir zweyn frauwen mit großem jamer,
und galahot trost synen gesellen, da sie geschieden herdan, so er meist mocht.
die konigin kam zu dem konig und bat yn das er die frauwen von maloaut
bete das sie mit ir zu lande fure und allweg mit ir bliebe in sym hofe.< ich
han ir geselschafft lieb, wann ich wol weiß das sie mich lieb hat und gern myn
ere sehe.>< das wil ich sere gern thun>, sprach der konig. er kam zu der
frauwen von maloaut und bat sie so lang biß das sie bleib, und gebart als ob
sies nöt dete. des morgens frú schied der konig und galahot, und meniglich
fur zu sym lande. - nu múßen wir ein wil schwigen von dem konig und von
siner gesellschafft und sagen furter von galahot und von sim gesellen wie
sie gefuren.
uns sagt die history das galahot und sin geselle lang ritten biß das sie
kamen in ein lant das hieß sorelois; uber das lant was galahot herre und hett
es dem konig gloyer abe gewunnen, des koniges neven von nortumberlande,
und was zum stritt tot beliben. im blieb ein jungfrauwe lebende die sin dochter
was, und die mutter was dot bliben da sie der jungfrauwen gelag. die jungfrau
det galahot sere wirdeclichen halten, darumb das er sie eim synem neven zu
wib wolt geben und wolt im das lant da mit geben, wann das er ritter mocht
werden. das lant was ein ußermaßen gut lant und was gelegen zwuschen galles
und den fremden wierden. in dem land was vil guter rivier und vil waldes, es
was auch von des konig artus land nit ferre gelegen. galahot bleib alda gute
wil, wann er minnet das gejegde alzu sere mit den hunden, er beißte auch gern
mit den falcken und mit den habichen, des fand er alles da gnug. darumb bracht
er synen gesellen aldar. das konigrich von sorolois was ußermaßen veste an
allen syten, die sitt zu des konig artus lande wert was wol beschloßen mit eim
großen starcken waßer und tieffem. andersit ging das mere alumb das lant,
da stunt manig fest burg inne beide, uff felsen und uff schlechtem lande. das
groß waßer das gegen des koniges lant da umb ging das was genant assirichie,
und flußen alle die rivier darinn die durch das lant flußen, und das waßer fluoß
in das mere. und were von des konig artus lant wolt in das lant von sorelois
der muost uber das waßer faren das da assirichie hieß. man kunt auch in das lant
nit komen dann zu zweyn passaien, aldiewil das die abentur werten in dem
konigrich von logers und in den wirden die umb das konigrich lagen. die zwo
passaien waren zwen steinwege, die mülich waren und vesticlich gemacht. sie
waren hoch und dryer claffter breit, sie waren wol sieben tusent claffter lang und
funffczig, und von den steynwegen biß an das waßer waren wol siebenczig
claffter. uff ieglichem end von dem steinweg was ein thurn gemacht, der groß
und fest was, und uff yglichem thurn was ein ritter, der allermeist gepriset was
von guter ritterschafft und von großen däthen. mit im waren zehen sariande
wol gewapent, und het ieglicher ein starck helenbarten in syner hant, und hetten
glene und schwert. diße lagen off dem thurn und warten ob kein fremd ritter
durch das lant fure. reit er mit gewalt durch, so schreib man synen namen;
und wann er geschriben wart, so mocht er dardurch riten wann er wolt, fru oder
spate. warde er aber uberwunden, so bleib er in des ritters gnade und in der
zehen sariande, und von jare zu jar ward ein ander ritter uff den thorn gethan
und zehen ander sariande die priß und ruom bejagen wolten. die abentur in dem
lande von logers und in dem konigrich werten siebenzehen hundert wochen on
zehen. uns sagt auch die recht history furware das der konig lohois, des koniges
glogiers vater, hieß die zwen steynweg machen, aldiewil das er die abentur
vor sagte die geschehen solten. da was der konig lohois herre uber das lant
von sorelois und det die passaien machen, darumb das er forcht das im ieman sin
lant angewúnne mit abenturlichen dingen. in dem lande, das also vest was, bleib
galahot und sin geselle alle wile und alles sin gesinde; er was alda so er heimlichst
mocht, umb das das er wolt das nyman synen gesellen bekante. auch wust
keyner von synen gesellen lancelotes namen dann er alters ein und die
zwen konig die er zu búrgen hett enpfangen. also blieben sie lang in dem konigriche
von sorelois und hetten gute kurczwil mit hebichen und mit hunden zu
wald und zu riviere.
alles diß spiel halff lanceloten nit, alldiewil das er der nit ensah die sin
hercz mit ir hett, und kam auch ußer den gedencken nit weder tag noch nacht.
das was galahot sere leit, und trost yn so er meist mocht, und sprach das er
sich wol gehabte, man solt schier mere freischen von dem thorney. in den vier
wochen das sie dar warn komen sante die frau von dem lack einen knappen zu
lancelot und enbot im das ern als lang mit im hielt biß er ritter wolt werden.
er was des knappen sere fro und sprach, er wolt yn gern halten. er det im groß
ere umb siner frauwen willen die im dick ere hett gethan; also det galahot durch
sins gesellen willen und auch durch des knappen willen selber, wann er ußermaßen
byderbe was und schön. er was auch lancelotes nefe und was des konig
bohortes suon von gaune, der lancelotes vetter was gewesen. da er das erfure
das er sin nefe was, da ward er so fro das er alles sines leites vergaß da mit, und
der knapp was des ritters noch fröer. er was lyonel genant und was elter dann
sin bruder bohort. das im der nam gegeben wart, das geschah da er geborn
wart. als schier als das kint geborn wart, da bleib syn muter in onmacht ligen,
da fand man mitten an siner brust einen roten flecken, der was geschaffen als
ein lewe der an einen schilt gemalet ist. das kint halßt den lewen mit beiden
armen und zwang yn als ob es yn wurgen wolt. diß beschauweten alle die da
waren zu wunder und nanten das kint lewechin. er dett auch sitherre manige
herliche ritterschafft, als uns diß buoch furter wol bescheiden sol. der fleck bleib
lang off syner brust steen. lancelot was synes nefen sere fro und bot im groß
ere. - nu laßen wir ein wil die rede von lancelot und von galahot und sprechen
furter von dem konig artus, der wiedder zu sym lande ist komen.
hie spricht die history das der konig artus wiedder zu land kam und gab
groß gabe, er hielt großen hoff und starcken und beßert syn siten ußermaßen
sere; er reit von stet zu stete und dete alles das das yn sin meister hett geheißen
und geleret. die konigin und die frau von maloaut hetten andersitt groß freud
und groß kurczewil und verwandelten dick ir farbe, als sere zwang sie die mynne.
der konig was nit lang in sim land gewesen, das myn herre gawan reit war er
wolt, beide zu riviere und zu wald. des waren alle die fro die in des konig artus
hof waren. er was aber doch so wol nit genesen das er úmmer sitherre gesunt
wurd als er da vor was gewesen, doch det er sitherre manige herliche joste und
slug sither manigen schonen slag.
da der konig zu allen sinen steten was gewest, als ich uch gesagt han, da
kam er wiedder zu kardoel. da was er vierczehen nacht und richte alle die hohen
sache von dem land und bleib da als lang, wann er was auch nyrgen als gern
lang als zu kardoel. er hielt großen hoff und was synen luten fast lieb, beide
richen und armen. er gab so viel das siehs all die welt wunderte wo ers neme
das er vergab und das er vertet. in den funffzehen tagen riecht er alle die hohen
sache die in sim lande waren; mit im waren auch ritter gnug die gern recht hulffen
stercken und unrecht trúcken: wann die sach beidenthalb wart gesagt, so wart
zuhant gerecht urteil daroff gesprochen. an dem funffczehenden tag was die
konigin zu radt worden und die frau von maloaut das sie den konig mit listen
darzu solten bringen das er einen tag mechte da sie beide ir lieb solten sehen
und sprechen. des geschah aber nit, und sage uch wie das kam: uns sagt die
hystory das der konig desselben tags großen hoff hielt, er saß uber der tafeln
und wart gedencken. da das drit geriecht fur getragen wart, er leit sinen backen
in syn hant und leynte off synen ellebogen, er vergaß synes eßsens und alles
das umb yn was und darzu sinselbes; er begunde sere zu suffczen und zu weynen.
also saß er fast lang. und key der truchses wart des geware, er ging zu mym
herren gawan und sagt es im. er sagt es mym herren ywan und lucan dem
schencken und sagt es segrimore liderreis und giflet des koniges dues sune.
diße sehßse dienden zu dem eßen, und waß yn ußermaßen sere leit das der
konig verdacht saß under den fremden rittern. da sprach myn herre gawan,
er wolt yn sicherlichen uß dem gedanck bringen. er rieff eim knappen zu im
und hieß yn das er zu der jungfrauwen ging die vor dem konig stunt und diende,
und hieß sie zu im komen und:< halt den kopff>, sprach er,< den sie heltet, biß
sie wiedder kuom!> die jungfrau was nuowes zu hoff komen und was lore genant
von carduel, wann sie zu cardoel gezogen was. sie was des koniges dochter von
norwege und was des koniges artuses swester tochter. ir vatter was meisterschenck
gewesen in dem konigrich von logers; dasselbe ampt enpfing die tochter
zuhant da sie zu hofe kam. sie was ein die schönst jungfrauwe die man lebendig
wuste. der knapp kam zu der jungfrauwen und sagt ir myns herren gawans
botschafft. sie gab im den kopff in die hant und ging zu mym herren gawan.
< vil liebe nifftel>, sprach myn herre gawan,< geent hinweg zu dem konig und
sprechent das wir im enbieten by den truwen die er uns schuldig sy, wann er
unser rechter herre ist, das er uch sag warumb er so lang gedacht habe, ob er
wolle, das auch wir im unser gedenck sagen!> die jungfrau ging fur den konig
da er noch off sinem elenbogen lag, und knyet fur yne, sie was sere beengstet
wie sie yn angespreche. sie nam das tischlachen und zoh es so sere nach ir das
dem konig die hant von dem backen fure, und slug im der arm off jhene tafeln.
er ließ sin gedencken und sah alumb sich.< herre>, sprach die jungfrau,< myn
herre gawan sant mich herre zu uch und jhene funff ritter die dort by im stent,
und hießen uch fragen by den truwen die ir yn schuldig sint, das ir yn sagent
warnach ir so lang gedacht, off das das ir auch ir gedenck wißent.> da besah
der konig die jungfrauw mit großem zorn und sprach:< geent zu yn und sprechent
das sie mich mit gnaden laßen; wann westen sie recht warnach ich han gedacht,
sie ließen mich wol mit gnaden!> die jungfrau kam wiedder zu den rittern und
sagt yn wie der konig gesprochen hett. da sprach myn herre gawan, er ließ
es also nicht:< liebe nifftel, gent wiedder zu mym herren und sprechent, wir
wollens úmmer wißen!> sie ging wiedder zu dem konig und sagt es im. der
konig gebarte noch zorneclicher dann zu dem ersten:< nu geent hinweg>, sprach
er,< und sagent yn, dwil sies nit enbern wollen, das ich gedenck nach yren großen
schanden!> die jungfrau ging zu yn und sagt es yn. sie waren ußermaßen sere
erfert und stunden lang und bedachten sich. da sprach myn herre ywan zu allererst,
es bliebe nymer also.< geen wir alle fur yn, so wißen wir wie er nach unsern
schanden gedencke.> sie gingen alle sehs fur den konig und sprachen:< herre,
ir hant uns enboten das ir nach unsern großen schanden habent gedacht; wir
bitten uch by den truwen die ir uns sint schuldig, wann ir unser rechter herre
sint und wir uwer man, das ir uns sagent wie ir nach unsern schanden habent
gedacht.>< ich radt uch>, sprach der konig,< das irs alsus laßent, wann die sach
ist zu groß das ir sie nicht gebeßern mögent, ob irs gern woltent thun.> sie sprachen,
möchten sies wißen, sie ließens nymer also, und baten yn sere das ers yn sagte.
< wolt irs uber ein wißen>, sprach der konig,< so wil ich uchs sagen. ich gedacht
werlich nach uwern großen schanden, das ist ware. gedencket uch nicht>, sprach
er,< das uwer wol vierczig ritter waren allesament ußerkorn, und schwurt das
ir númmer wiedder gekertent, ir hettent denn zum ersten den guten ritter funden
mit den roten wapen, der das urlage uberwant zwuschen mir und galahoten,
oder ir brechtent solche wortzeichen von im das man yn wol bekente? ir kament
also wiedder das ir wedder den ritter brachtent noch die wortzeichen von im;
darumb sprechen ich das ir allsamen meyneidig sint und on ere. nu han ich uch
gesagt warnach ich gedacht.>< so helff mir got, herre>, sprach myn herre gawan,
< ir hant war und hant recht, und duoncket mich wol recht das ir uns in uwer
gesellschafft nit laßent sither das wir geuneret sint. ich wil es uch auch wol
erlaßen zu mynem ende; nochdann ist mir lieber das wir allsament meyneidig
sint worden dann ir uwer ere hettent verlorn und alles uwer lant. werent ir
geuneret und vertriben one uns, so uberwunden wir die schand nymer.> er ging
zu eim fenster wert und rackt die hant gein eyner kirchen die er sah, und sprach
so lut das es alle die horten die in dem sale waren:< so helff mir got>, sprach er,
< und all die heiligen die in jener kirchen sint, ich enkum nymer me in des konig
artus huß, es sy dann myns undanckes, ich hab dann zum ersten den guten ritter
funden, ob man in finden mag! ir herren>, sprach er,< die zu nehst mit mir waren,
ich manen uch alle mit den truwen die ir schwurt da ir mir volgetet, ob ir ummer
ere oder priß wollent gewinnen oder bejagen, so volgent mir!> und myn herre
gawan ging zu syner herberg, und die funff ritter die mit im waren gingen zu
den yren. die mere brachen uß und breiten sich in jhem sale, das sies allesament
wol befunden darumb myn herre gawan hinweg reit und sin gesellen. diß vernamen
der ritter wol vierczehen die mit im waren gewesen an der suchung, und
gingen zu ir herbergen; sie waren alle da nicht die mit mym herren gawan geschwurn
hetten, sie waren zu lande allermeniglich in sine urbor.
die vierczehen wapenten sich mit jhenen sehsen, und der konig was sere
leidig, wann er wol wúst das er groblichen gesprochen hett, und gedacht wie er
den radt getet das myn herre gawan blieb. er sprang off von jhener tafeln mit
großen unfreuden und ging in die kamern zu der konigin und sagt ir wie im
geschehen was, und bat sie das sie mynen herren gawann behielt, ob sie möcht.
< ich thun wol den rat>, sprach sie,< das er hie belibet.> die konigin stunt off unde
ging zu myns herren gawans herberg, der yczunt gewapent was biß an das
heubt und an die hende. da er die konigin sah komen, da stund er off und ging
sere frölich gegen ir, wann er allwegen unverzagt was.< lieber nefe>, sprach
die koniginne,< ich sieh, ir wollent diße reise ye riten.>< ja ich, frau>, sprach er.
< so bitt ich uch>, sprach sie,< by den truwen die ir mym herren schuldig sint und
mir, das ir mir ein bete gebent der ich uch bitte.>< frau>, sprach er,< mir gedencket
noch einer bete die ir mich batent desselben tages da myn herre der konig die
beitunge jungfrauwen in syn beschirmung nam ein jare und einen tag: ir batent
mich das ich by uch bliebe; da bleib ich by uch und det als ein schnúdel. ich
sah dick die stunde sitherre das ich geuneret darfur wolt syn gewesen und dot.
da von sage ich uch das er nit lebet durch des willen ich blibe, es were dann der
gut ritter selber, ob er hie were.> da vernam die konigin wol das ir beth nicht
enhalff, und sprach:< vil lieber nefe, sit irselber nicht enwißent wen ir suchent
und laßt uwern öheim in den meisten unfreuden die er ye gewann, so thut doch so
wol und beitent biß all die ritter komen die zu der suchung hörent, und lat sie mit
uch farn; so dút ir mym herren lieb.>< frau>, sprach myn herre gawan,< ir ist
hie ein teil die zu recht dar sollen faren, das sie yren eydt losen, wann uns myn
herre der konig allsamen fur meyneidig hat. der woll, der fare mit mir. wann
by den truwen die ich uch schuldig bin, ich wil da hien, und solt ich auch tot
bliben in der suchung! und wil auch nymer me in des konig artus hoff komen,
ich bring dann den guten ritter oder ich bringe ein gut wortzeichen von im, das
man mirs da by glauben mag; nochdann enweiß ich nit were er sy oder wo ich
yn finden möge.>< nu thunt so vil durch mynen willen>, sprach die konigin,< das
ir zu mym herren dem konig koment und besprechent yne ee dann ir hinweg
farnt!> sie rieff einer jungfrauwen zu ir und hieß sie dem konig sagen das sie
mynen herren gawan nicht behalten kunde, und das er im all die ritter zu fuß
thu fallen die in dem hof sint und yn thu bitten darumb. die jungfrauw ging
zu dem konig und saget im also. der konig dete allen synen ritter zu im komen
und saget yn allen sin missehabe.< ich bitt uch herren allsament>, sprach
er,< das ir yn bittent und im vil flehent das er blib.> sie gingen allesament zu
mym herren gawann, der was fur den sale komen also gewapent. der konig
bat yn und fleht yn das er doch so lang blieb biß syn ander gesellen kemen die
mit im gesworn hetten den ritter zu suchen. min herre gawan wolt es nit hörn,
und der konig sah die ritter ane die nach im kamen. sie vielen allsament mynem
herren gawan zu fußen, und er wart so zornig das er nahe ußer synen sinnen
was komen. die frawen und die jungfrauwen waren allsament off ir knye gevallen
und baten yne das er bliebe. er sprach, er blieb in dhein wise nicht, und hiesch
synen helme; den bracht man im, und syn gesellen waren alle mit im gewapent.
dem konig was sere ubel zu muot, wann er wond synen neven nummer me gesehen.
er rieff yn ane als er úmmer allerlutest mocht, und wolt im zu fußen
vallen. min herre gawan begreiff den konig zwuschen sin arme und batt yn
durch got das ern wiedder synen willen nit hielt.< wolt ir daruber ich blibe,
wann so helff mir gott und all die heiligen die in der capellen sint!> - und rackt
sin hant darwert gein der capellen -< thút ir mich bliben, ich döt mich selber,
wann ich sin statt gewinne; und laßent ir mich aber farn, ich kuom zuhant herwiedder
wann ich mere von dem guten ritter gefreische.>
< lant yn farn, herre>, sprach die konigin,< sit er nicht bliben enwil, er ist
zu maniger suchung gewesen dannen er mit eren schied, also sol er auch von
dißer thun, ob got wil!>< das ist ware frau>, sprach der konig,< myn hercz sagt
aber mir das ich yn nymer me gesehe wann er nu von mir fert.> er ging zuhant
in ein kamer, da viel er off ein bette und macht großen jamer. die konigin bleib
by mym herren gawan und nam yn einhalb hien.< vil lieber nefe>, sprach sie,
< ir wollent hinweg farn und wißent selb nit ware.>< das ist ware, frau>, sprach
er.< nu wil ich uch sagen wie ir den ritter mogent finden; ir mußent mir aber
mit uwern truwen geloben das irs nymmer man noch wib gesagent.> da gedacht
myn herre gawan das sie wol wúst wer er were.< nu sagent mir wer er sy!>
< ich weiß nit>, sprach sie,< wann sichert mir, herre!> er sichert ir.< nu wil ich
uch sagen was ir thun solt>, sprach sie,< ir sollent recht farn da ir galahoten zum
ersten mögent finden, ir findent sicherlich den guten ritter.> sie wúst wol das
ern nit neher kunde finden dann by im. min herre gawan nam urlob zu der
konigine und fur hinweg. da er uß der stat kam, er saczt syn helm off syn heubt
und hieng synen schilt umb synen hals und reit also selbzwenczigst hinweg. ich
wil uch bescheiden wer sie waren: da reit myn herre ywan der groß und myn herre
bruns delis und key der truchses, segremor liderreis, gnosains de strans, giflet
dues sun, carados brebrans, caradigais, ywan von leonel, dus tallas, canus von
caret, der rot ritter von genes, adains der schöne, gales lichaus, der vinne von
nors und der konig yder. diße nunczehen suchten den guten ritter mit mym
herren gawan; und die konigin was mit im uß der stat geritten mit großer geselschafft
von rittern. min herre gawan, der wise und listig was, bedacht sich eins
dings und sprach zu der koniginne und zu den rittern die mit ir waren alsus:
< frauw>, sprach er,< und ir herren die hie bliben, ich wil das ir ein ding wißent,
das mir leit were, hett ichs vergessen: unser gesellen, die zu letst mit uns in der
suchung waren mit geschwornen eiden, die sint alhie nit, wann die wil ich, ob
wir den ritter finden, das sie ires eides ledig sint als wol als wir. finden wir
aber sin nit, so wollen wir das sie yne als wol suchen als wir und lösen irn eydt den
sie geschworn hant. duncket es uch herren also gut?> sprach er zu synen gesellen.
sie sprachen, sie lobetens wol. die konigin bevalh sie allsament gott, also daten
all die ritter die mit ir da waren, und kerten wiedder mit großen unfreuden.
da myn herre gawan und sin gesellen so ferre von karidoel kamen das sie der
stat nit me gesehen mochten, da kamen sie off ein wegscheiden ritende, da ein
michel stein stund, der geheißen was merlins steyn, darumb das er alda einen
gauckeler tot geslagen hett. alda bleib myn herre gawan halten und sprach:
< ir herren>, sprach er,< wir farn in der hohsten suchung da unser keyner ie inn
kam, wir mußen sicherlich daroff also gedencken das wir icht geuneret werden
umb solche sach als da wir yczunt inn sint. herumb ducht mich gut das wir
uns schieden und ieglicher sunderlichen fure, so mochten wir unser sach deste
schierer volbringen, wolt ieglicher mit fliß darnach steen.>< wir wollens gern
thun>, sprachen sie,< dwil irs ratent.>< nu wil ich uch sagen>, sprach er,< was ir
me sollent thun: wo ir hörent sagen von eim fremden ritter, dahien solt ir ymmer
keren, also mag einer zu dem andern komen. und zu der ersten vergatterung
die in dem konigrich von logers geschiecht solt ir alle komen, so mag einer
wißen wies dem andern stett; und wann ir dar koment>, sprach er,< so solt ir
uch decken so ir meist mögent, das uch myn herre der konig noch syn gesellen
nicht bekennent, und solt uwer schilt alsamen verkern. also mögen wir alsamen
einander underkennen.> sie schieden sich allsament, biß an myn herren gawan,
der fur salbfunfft hinweg. mit im fure myn herre ywan und key der truchses
und segremors der unbescheiden und giflet dues sun. diße funff ritten ein
gute wil sament, wann sie einander ußermaßen lieb hetten; zu letst musten sie
doch scheiden. - nu mußen wir ein wil schwigen von den andern und sprechen
zu dem ersten von mym herren gawan, wann er meister was von der suchung,
wann hett er getan, sie were nit geschehen. nochdann spricht das buch furter
von ieglichem sunderlich wies im herging.
nu saget uns die history das myn herre gawan allein fure und was mit
großen engsten begriffen wo er den guten ritter zu allererst suchen mocht.
also reit er zwen tag, das im nie kein abentur wiedderfur, da von wir zu dißen
ziten icht sprechen wollen. er was so ferre geritten das sich die sprach wandelt,
das er kam verstunt was die lút retten. des dritten tages was er fru off
gestanden, als uns die history sagt, und reit alle die morgenstunde biß zu primzitt;
es was in dem sumer, und die morgenstund was schön, und die baum waren
grun, und die wißen waren bedecket mit grase und mit blumen. nu saget uns
die history das myn herre gawan kam ußer dem wald ritende uff einen schönen
plan, der was einer engelschen miln lang und breit. da reit er den großen weg
biß das er nehelicher mit fliß uber den plan kam. da sah er wo vier ritter ußer
eim wald kamen gegen im, alle gewapent und bereit zu jostiern. sie wurden sin
auch geware, und einer zaugt yn dem andern. da sie ein wenig furter kamen,
da erspranckte einer von den vieren fuor uß und warff den schilt fur die brust
und sin sper under sinen arme. diß sah myn herre gawan und det also. sie
waren beid bereit zu jostieren und namen die roß mit den sporn; und da sie
yczunt zuhauff wolten, da erkante der ritter myn herren gawan und wiedderhielt
sin roß mit großer crafft, das ers nehelich uber rúck geworffen hett. das
sah myn herre gawan und hielt auch syn roß off und sah wo es segremors der
unbescheiden was. segremor schampt sich sere das er so viel hett gethan.< ach
herre, durch got habent myn gnade>, sprach er,< ich bekante uwer nit ee ich by
uch kam!>< das weiß ich werlich wol>, sprach myn herre gawan und ergreiff
yn umb den hals, und einer was des andern fro ußermaßen. die dry gesellen
wunderten sich wo von die groß gesellschafft so schier were komen, und lacht
einer zu dem andern. da fragt myn herre gawan were die ritter weren die da
hernach kemen.< es ist myn herre ywan, herre>, sprach segremor,< und key
und giflet.>< sint ir vier zuhauff komen?>< ja wir, herre>, sprach er,< es ist
nit lang das wir dort oben zuhauff kamen zu einer wegscheiden mit abenturen.>
mit dem kamen die dry gesellen herzu ritende wol inniclichen bald, wann sie
wundert wo von die fruntschafft komen were zwúschen den rittern. da sie hienzu
kamen, da erkanten sie myn herren gawan wol und waren sin sere fro; sie
lachten sere und sagten mym herren gawan wie gereit sie weren zu jostieren
wiedder yn da sie yn von ferren sahen komen.< so helff mir got>, sprach herre
key,< ich gesah nye keyn jost so nah komen die nit geschehe, auch von zweyn
also guten rittern als ir sint beide.> da sprach myn herre ywan:< so helff mir got,
dwil uns got gesamelt hat, wir gescheiden uns nymer mit mym rat, wir haben
dann zu erst abentur funden!>< das wil ich werlich wol loben>, sprach myn herre
gawan. sie ritten all funff sament fur den plan und kamen einen berg off und
sahen aber einen schönen plane, da schön holcz umb stunt. der plan was schöne
und groß und wol geziert mit grase und mit bluomen; enmitten in dem grase
stunt ein pinbaum schön und groß und so hoch das sie ducht das sie keynen
so hoch nie heten gesehen noch so schonen. under dem baum sprang ein bruonne
schön und groß, und was geheißen der bruonne von dem pinbaum. von dem
bruonn kam ein bach fließende durch den tal, das der tal aller deste schöner was.
die funff gesellen ritten zu dem baum und kamen in den tal. min herre gawan
und myn herre ywan ritten fúr und sahen einen knappen komen so er baldest
mocht zu jhem baum, und furt ein gebunt sper mit im, und reit schnelliclich zu
dem baum und leinte die spere umb den baum und kerte die ysen zu berg. darnach
dete er einen schilt von sym halß, der was schwarcz und cleyn mit silber
besprengt. er nam den schilt und hing yn an den baum. darnach sprang er off
syn pfert und reit denselben weg wiedder den er komen was, was er ummer mocht.
myn herre gawan und sin gesellen sahen das und ritten wiedder in den walt.
< ich will nymmer von hinnen komen>, sprach er,< ich wiß dann zu allererst was
diß sy!> da sie unlang gehielten, da sahen sie wo ein gewapent ritter kam uff
eim großen roß geritten was er ummer mocht. er kam under den pinbaum und
besah die sper; darnach stund er von sim roß und ging uff jhen brunnen siczen.
er knyet nyder und tranck einen michelen zug, er saczt sinen helm wiedder
uff syn heubt und stieß sich an jhenen schilt den der knapp an den baum hett
gehenckt. er sah uffwert und ersah den schilt und begund den meisten jamer
zu machen den ie kein man gemacht; er zwang sin hende und sprach dick das
die stund vermaledit múß sin da er geborn wart. da er diß lang angetriben hett,
da begund er sichselber trösten und schelten in sym herczen, umb das das er
so jemerlich gebart hett; er begund wiedder lachen und macht als groß freud
als er da vor jamer hett gemacht und mere. da er ein wil große freud gemacht
hett, da begund er aber sin unfreud machen als von erst, darnach uber ein wil
begund er aber sin freud machen wiedder als ee; also dete er wol sieben mal
oder acht mal, das er alles nach unfreuden freud macht. des wunderten sich die
funff ritter sere, was er hermit meynte.< so helff mir got>, sprach key,< mich
duncket wie dißer der meist schnudel sy der ie wart, ein wil weint er, ein wil
lacht er, die dritten wil lacht er und weinet mit einander.>< es duncket auch mich
so wunderlich>, sprach myn herre gawan,< das ich in guter wil so wunderlichs
nit han gesehen.>< so mir got helff>, sprach key,< ich wil zu im riten und wil
yn fragen was er da mit meyn. und wil ers nit sagen, so wil ich sicherlich mit im
striten!>< so fart hinweg>, sprach myn herre gawan,< und sagent im das wir
funff farn ritter sint und heißen yn gutlich bitten das ers uns sag warumb er
so großen jamer gemacht hab und darnach so groß freud!>< ich wil es gern thun,
herre>, sprach key;< saget er mirs auch nit, es wirt im gewißlich zu leide!> mitt
dem wolt er dar riten, und segremor ergreiff yn mit den zugeln und sprach:
< neyn herre, ir sollent dar nit riten! ir wißent lang wol das die unbescheidenheit
myn ist und das ich das recht daruber han von myns herren des konigs
wegen.> darumb hieß er segremors der unbescheiden. da sprachen die andern
das er recht hett. da bleib myn herre key sins undanckes, und segremor reyt
zu dem ritter. da er zu im kam, da sprach er zu im:< herre ritter>, sprach er,
< mich hant vier ritter herre gesant die dort in jhenen buschen haltent, und
enbietent uch das ir mir sagent were ir sint und warumb ir so großen jamer
habent gemacht und darnach so groß freude.> der ritter sah yn zwerhes ane,
und mut yn gar sere.< gut herre>, sprach er,< was hant sie da mit zu schaffen
wer ich sy oder was ich gedenck? ich wil es wedder uch oder yne sagen, wann
ich bedarff ir gesellschafft zu dißen stunden nicht.>< alsus mag es bliben nicht>,
sprach segremors.< wie wolt ir dann?> sprach der ritter.< ich muß mit uch
striten>, sprach segremors,< ir sagent mirs dann gútlichen das ich uch han gefragt.>
< en numine herre, das wer nötlich gnug das ir mich myns undanckes
detent sagen myn gedenck. ich han auch nit gefreischet das ie zwen ritter umb
solche ding gestritten; auch siehe ich noch dheynen man durch des willen ich
woll sagen das wiedder myn hercz si.>< so múßen wir striten, in rechten truwen!>
sprach segremors.< ob got wil, herre>, sprach der ritter,< ir gestritent nymer
mit mir umb so getane sach! wolt irs aber enbern nit, ich strit mit uch ee ich
uch sage das wiedder mynen willen ist.> mit dem reit segremors von im und
sprach das er sich hute, und wiedderseit im. des achtet der ritter gar wenig
und det einen wißen schilt von sim hals mit eim schwarczen quartier und hing
den an den pinbaum. er nam den andern den der knapp bracht hett und hing
yn an syn hals sere weynende und großen jamer machende; darnach nam er
der glen ein die er umb den baum fant, und saß uff syn roß und reit gegen segremors,
der zu jostiern bereit was. sie kamen beid zuhauff gerant, und segremor
stach sin spere enzwey. der ritter stach aber segremor uß dem satel, das er off
jhener erden gelag; er nam sin roß und furt es under jhen baum, er begund
wiedder sin freud und sin unfreud zu machen, als er da vor gethan hett. mit
dem was segremors offgestanden und sah das der ritter enweg was, und wart
ußermaßen unfro und schampt sich sere das er abgestochen was. des was aber
myn herre key sere fro und sprach zu mym herren gawan:< herre>, sprach er,
< segremor gefördert sich hút nie so sere, er hett noch zitt gnug.> er nam das
roß mit den sporn und reit zu dem ritter wert neben segremors.< kert wiedder,
herre>, sprach er,< ir hant es wol getan!> segremors ging wiedder zu synen drin
gesellen und schampt sich so sere das er nit wust wie er gebaren solt, und sin
gesellen waren sere zornig durch sinen willen. und myn herre gawan sprach
das sich der gut man zu recht sol bedencken ee dann er affenheit bestee zu thun,
die baß zu ubel mag komen dann zu guot.
underdes was key komen und sprach dieselben wort zu im die segremors
gesprochen het. da er vernam das ers im nit sagen wolt, da sprach er:< herre
ritter, hút uch, ich stech uch werlich!> der ritter saß wiedder uff sin roß und
jostierte mit im, er stach yn von dem roß und jagt das roß zu wald und bracht
den zaum und warff yn under den pinbaum. mit dem kam giflet und sagt im
dasselb das im die andern gesagt hetten. der ritter jostierte mit im und stach
yn von dem roß und jagt es on zaum zu wald wert. diß sah alles myn herre
gawan und was es ser unfro.< werlich>, sprach er,< diß ist ein ußermaßen gut
ritter, der dri die besten ritter abgestochen hatt die myn herre der konig hett.>
< herre>, sprach myn herre ywan,< dißer abenture wart schnúdelichen begunden,
und mögen sie mit keynen eren nu gelaßen, ich wil dar farn; mir ist lieber das
er mich darnyder stech dann ich lasterlich hie blieb halten.> er nam das roß
mit den sporn und kam zu dem ritter da er saß und weinde uber jhem brunnen.
zu letst jostierten sie mit einander, und der ritter stach yn von dem roß als er
die andern gethan hett. da wart myn herre gawan so zornig das er nit wust
was er thun solt umb sin nefen hern ywan, der im ußermaßen lieb was. er
begunde weynen und sprach das sich der ritter wol mocht rúmen wo er wolt,
das er vier die besten ritter hett nyder gestochen die er lebende wust.< nu
enhatt er nymand me nyderzustechen dann mich allein, sie getragent ob got wil
ir schande dalang allein, ich helff sie yn tragen oder ich rechen sie allesament.>
mitt dem reit er ußer dem busch allstapffende zu dem ritter wert und furt
syn spere uff syner achseln. er sah neben im wo ein geczwerg kam ritende was
es ummer mocht und riecht sich recht gegen jhem baume. das geczwerg was
dick und kurcz und hett ein großen hofer off dem ruck, sin roß was groß und starck,
und sin sattel was uberguldet. er furt ein eichen holcz in syner hant, das was
kurcz und groß. der geczwergk kam zu dem ritter ritende der uff dem brunnen
saß und großen jamer macht. giflet sah myn herren gawan komen und lieff
gegen im und nam yn mit dem zaum und bat yn das er bitte biß er beseh was
der geczwerg schaffen wolt. min herre gawan bleib halten und sah wo sich das
geczwerch in synen satel riecht und trat in sinen stegereiff und nam das holcz
mit beiden handen. er slug den ritter uber hals und uber heubt als lang als
yn gut ducht; der ritter wert sich nit und sprach ein wort darwiedder nit, er
bocket mit dem heubt nyder, das yn der geczwerg in die augen nicht slug. also
slug er biß er so múde wart das er nit me geslagen mocht, und hieß yn off syn
roß siczen. da er off das roß kam, da nam ern mit dem britel und furt yn den
weg wiedder den er kumen was, das der ritter nye ein wort darwiedder gesprach.
des wunderten sich die gesellen, myn herre gawan und die andern, ußermaßen
sere.< so helff mir got>, sprach er,< diß wunder gefreisch ich nye me, das ein so
eistlich figur einen so guten ritter so wunderlich geslagen hat und gefangen, das
er sich nie gewert noch nye wort darwiedder gesprach. nu gelob ich unserm
herren das ich nymer wil gerugen, ich wiß dann zu erst wer der ritter sy und
warumb er so großen jamer gemacht hab und darnach so groß freud, und warumb
er sich nit wert da yn der geczwerg schlug und fing. und mocht auch ich eren
an eyner so getanen figure begen, er wer mir nymer also enpfarn, hett er auch
den ritter nit gefangen; der ritter wer also nit hinweg, er het eintweder
mich darnyder gestochen oder ich yn; da forchte ich myn ere da mit verliesen
ob ich einen gefangen ritter bestanden hett.>
< ach herre, durch got laßent uns alsus nicht, ir vahent ee ein roß, das wir
gancz nit zu fuß ligen!> er lieff under den baum und nam einen britel, er kam
wiedder zu mym herren gawan und gab yn im. myn herre gawan reit in den
walt und fing myns hern ywans roß und bracht es im.< herre>, sprach key,
< wir sollen uch volgen, so wir allerbaldest mögen und uns got gehilfet, das yglicher
ein roß gewinnet.> min herre gawan bevalh sie gott und reit den ritter
suchen. sin vier gesellen bliben by einander mit großen unfreuden, umb das
das sie so groß ungluck heten gehabt und darzu zu fuß farn musten. - wir
mußen sie laßen gewerden und sprechen furter wie myn herre gawan gefure.
uns sagt die history das myn herre gawan off die hufsleg kam da der
geczwerg und der ritter hien ritten. er reit allen den tag, das im nye kein abentur
wiedderfure. die nacht lag er in dem wald und kam des andern tages off
syn huffslege wiedder, er reit alle die morgenstund biß tercie wiedder uß dem
wald und kam uff ein schön waßer riten. er sah wo neben im ein schon pavilun
stund in einer schönen wiesen, er reit darwert und kam fur die túre geritten,
das sin heubet und sins roßes innerhalb der túre was. er sah wo ein bette in
jhem pavilun stunt mitten, das was wol gezieret mit schönen koltern. off jhem
bette saß ein ußermaßen schone jungfrau, und ein ander jungfrau knyete neben
ir und kamte ir hare, das sere schön was. vor ir knyet ein ander jungfrau und
hielt einen spiegel und ein herlich schappel.< jungfrau>, sprach myn herre gawan,
< got gebe uch hut seligen tag!>< herre>, sprach sie,< got gebe uch guot abenture,
ob ir der bösen ritter nicht einer sint, die den guten ritter sahen slagen
ein geczwerg und boßlich handeln, und im nit hulffent!> da reit myn herre gawan
in das pavilun und sprach:< ach liebe frau>, sprach er,< wer ich sy, so sagt mir
wer der ritter sy und warumb er so großen jamer trieb und darnach so groß
freud mecht!>< pfi uch!> sprach sie,< ich höre wol das ir der unwerden ritter
einer sint.>< liebe jungfrau, nuo sagent mirs. ich wil ummer uwer dienst darumb
syn und uwer ritter.>< ich sol uch sagen>, sprach sie,< das uch got schande und
unere geben muß ee dann ir ummer von hindann komen mußent.> mit dem
entzuoh myn herre gawan das sin roß under im erschrack und siner darengurtel
brach einer. er sah hinder sich, wo das geczwerg stunt das den ritter geslagen
hett und hielt ein spieß mit beiden handen der blutig was, und hett myns herren
gawans roß da mit durch den lip gestochen. min herre gawan saß abe, da sich
das roß so ubele gehielt, und waß ußermaßen zornig. er begreiff den geczwerg
mit dem hare und rugte es off von dem ertrich, er lieff zu der sule wert und wolt
es darumb slagen; und das geczwerg begund schrien und sprach:< weiß got>,
sprach es,< nu ist mir begegent das mir min mutter lang vor gesagt hat!>< was
was das?> sprach myn herre gawan.< sie sagt mir>, sprach das geczwergk,< das
mich ein unwert wicht solt töten. nu weiß ich wol furwar das mich das argest
mensch zwuschen synen handen hatt das nu lebet.>
< nu bistu werlich dot>, sprach myn herre gawan,< du sagst mir dann zuhant
were der ritter were der ob dem bronne so sere weinde und lachet, und
warumb er sich nit werte da du yn so sere bluwete.>< ich wil dirs sagen>, sprach
der geczwerg,< wiltu fur yn fechten da erselb fechten sol, und du solt recht han
und der wiedder dich fichtet unrecht.> min herre gawan bedacht sich und sprach
das der groß vorteil hett der mit recht fechte.< ich wil nemlich ee vehten>, sprach
er,< ee dann ich also von hindann scheide, ich weiß dann wer er sy; ich han so
lang darnach geritten.>< nu wil ich das du mirs sicherst>, sprach das geczwergk,
und myn herre gawan sichert im.< nu wil ich uch sagen>, sprach der geczwerg,
< und wil uch den ritter zeugen fur den schönsten und den besten der lebet.>
er rieff der jungfrauwen zu im die den spiegel hielt, und hieß sie nach dem ritter
geen. sie dete ein thúr off und ging in einen kelre der under der erden gemacht
was; da was der ritter inne, und die jungfrau hieß yne fúr komen. mit dem
kam der ritter heruß schön und wol gemacht, sin har was kruß und goltfare,
und sin hals was im noch besalbet und bemaset von dem halßberg, er hett synen
wapenrock noch ane und gebart fast blueticlich.< siehestu dißen ritter?> sprach
der geczwerg zu mym herren gawan;< mit dem mustu vechten oder mit eim
noch beßern ob ich wil, du wollest dann din truwe verliesen. wiß es furware
das er ein der best ritter ist den ich lebendig weiß, und jhene jungfrau was eins
myns bruder tochter die da off dem bett siczt, der ein hoch man was und richer;
er was alter dann ich und bleib in eim strytt dot, den ein frau von dißem land
hett wiedder einen den besten ritter den man in der cristenheit lebendig wúst.
da myn bruder sah das er sterben solt, da sante er nach mir, wann er nit me
bruders enhatt dann myn. da ich fúr yn kam, da bevalh er mir sin tochter die
dort siczet, er enhett auch keyn kint me. er bevalh mir sie by den truwen die
ich im schuldig were, das ich sie also glich behut und bewerte als ob sie myn
selbs kint were, wann er sie lieber hett dann all diß welt. alda gab er mir alles
sin lant uff und macht mich geweltig. da myn bruder dot was, da nam ich
myn nifftel und furt sie mit mir, da minnete sie dißen ritter, und noch huot minnet
sie yn ob allen die nu lebent; also glich minnet er sie wiedder. da ich diß befriesch,
da verbot ich myner nifftel, als lieb als ich ir were und irselbs ere, das sie
hiermit kein ding endet, es were dann mit mym rate; dasselb sagte ich dißem
ritter der hie by uch stat. dethen sies mit mym rate, ich wolt sie rich machen
und wolt yn alles das gut geben das irs vatter was; theten sies aber nicht mit
mym rate, so hetten sie mich ewiclichen verlorn und myn helff als lang als ich
lebte. da sicherte sie mir in myn hant das sie beide myns rates solten leben.
die frauw von der ich uch sagte, in der urlage myn bruder dot bleib, die urlaget
mit eim ritter der ir nachgebur was; der ist noch hut dißs tages der best ritter
und der kúnest den man lebendig weiß, und ist genant allwege sicher, das ist
sugurates in welschem. diß urlag hub sich da von das yn die frau zu manne
nit nemen wolt, wann sie vil edeler und richer was dann er und vil junger. des
schampt sich der ritter ußermaßen sere und begund sie herumb urlagen, wann
er gut ritter was und milt; anders enhett er sie nit vermöget zu urlagen, sie
was vil richer dann er. alle die guten ritter kamen zu im, wann er milt und gut
was, und ließen die frauwen. sie hatt auch ritter gnug in yrem lande die gern
gesehen hetten das sie yn genomen hett, wann er milt was. sie hatt wedder
vatter noch mutter und heltet ir lant von dem konig artuse und hatt manigen
stolczen ritter in sym urlag verlorn, und ist ir ir hilff sere abgegangen von irselbes
urlage und von des koniges wegen yrs herren. man hatt ir dick geraten das sie
den ritter neme, so antwort sie wiedder das sie yn nicht geminnen möcht. sie
wart auch nye so fro, hett sie von im gehört reden, sie wer zuhant unfro worden.
also hatt sie der ritter lang geurlaget>, sprach der geczwergk,< und hatt ir
vil landes angewuonnen und gewústet und zwang sie darzu das ir lút keyner
ußer ir vesten getorst kumen. und das arm volck rieff die frauwen an das sie
yn neme, und dete sie des nicht, so wolten sie hinweg fliehen und nemen das sie
haben möchten. sie antwurt yn wiedder das sie sichs beraten wolt. so wart
sie so trurig das sie nicht enmocht; sie beriet sich mit yrn höhsten barunen und
fragt sie was sie thun mocht. etschlich rieten ir das sie den ritter neme; sie
sprach, sie enneme sin nicht, und solt sie alle die welt mit lösen. « so wil ich
uch sagen », sprach ein ir öheim, ein sere wise man, « wolt ir mynes rates volgen? »
« ja ich werlich », sprach sie, « ich wil thun alles das ir mir ratent. » « so rat ich
uch das ir sin nit nement, ist es wiedder uwers herczen willen als sere als ir jehent;
ir solt zu dem ritter senden und solt im enbieten das er uch frischt gebe ein
jare, so wollent ir yn nemen, uff das er ein ding durch uwern willen thú und durch
uwer fruntschafft, das er alle die ritter bestee die in dißem jar fur uch vechten
wollen. und möge er die all uberwinden, so wollent ir yn gern nemen; und werd
auch er von dheim uberwunden, so wollent ir das er und sin lant in uwern gnaden
stee und sy. so mag es wol geschehen das er underdes stirbet oder uberwunden
wurt, oder das ir licht selbs sterbent, so sint ir aber ledig von im. geschicht des
alles nicht, so mögent ir uch begeben und mogent nuonne werden, also sint ir
aber erlößt. »
« ir hant wol gesprochen », sprach die frau und enbot dem ritter also das
ers dete. der ritter was des fro, wann er die frauwe sere minnete, und wart das
beidenthalb vest gemacht. der ritter enbot der frauwen, und hett er sie kaufft,
er dete das wol durch yren willen. also wart der fried ein jar gemacht zwuschen
myner frauwen und zwuschen sigurates>, sprach das gezwerg zu mym herren
gawan.< nochdann hatt myn frau all wege thun belegen mit rittern und mit
knechten, die in yrm land sint, das kein fremd ritter darinn kuom. darnach das
dißer fried also gemacht wart, so sah ich dick die stunde das myn nifftel die alda
siczet und dißer ritter der hie by mir stet zusamen nicht getorsten reden vor
mir, wann ichs yn verbetten hett. das was yn beiden ungemach, das vernam
ich wol, und kam zu yn beiden und bat sie das sie beide ein jar beiten, so wolt
ich sie zuhauff geben und wolt yn myns bruder lant alles geben. dirre tag ducht
sie beide fast lang, und min nifftel fragt yrn amis ob er fechten wolt wiedder
sigurates, ob sie yns hieß. da antwurt ir der ritter der hie by mir stet, hestor
ist er genant, das er ein aug darumb verlorn wolt han das er yczunt off das
felt mit im komen were das sie fechten solten. « nu wil ich das ir mir sichert »,
sprach sie da sie diße rede hort, « das ir mit im nicht enfechtent, ich heiß es uch
dann mit mym munde. » er sichert ir, und das ist gut wil das diß geschah. den
ritter beschwert die mynne von tag zu tag, und sehe gern das das jarzal hinweg
were oder das sigurates uberwunden were; so höffet er freud von sym liebe zu
haben und bietet alle tag myn nifftel das sie im urlob gebe mit sigurate zu
fechten, wann er dann freud truwet zu behaben mit sym liebe, ob ern uberwinden
mocht. nu forchtet myn nifftel das sie yn verliesen möge, und hat im einen
schwarczen schilt thun machen der mit silber klein besprenget ist; und wann er
icht wiedder yren willen thut, so hatt sie yn geheißen, also lieb als er ir minne
habe und sinselbs lip, das er nymer einen andern schilt gefúre dann den, biß er
aber ir fruntschafft wiedder gewinne. das schwarcz von dem schilt bezeichent
trurikeit, das er mit silber clein besprenget ist, das bezeichet die trehen die er
weynen sol; wann wer recht unfro ist der muß weynen. hestor lag eins nachtes
off sim bette, und traumet im wie er off dem brunnen were da ich yn gestern
vieng, und ducht yn wie ein groß stritt alda solt syn und das er darumb aldar
komen were das er seguratesen alda finden wonde, und das ern alda dot schlúge,
yn ducht das er an im vergatert hett. und mit dem kam ein schwarczes wolcken,
das alles vol kleyner stern was, und macht es so finster das er kum eynen gesehen
kund der an im was, nochdann uberwant er den stritt mit einander. des traumes
was hestor sere fro und saget yn myner nifftel; sie sprach, es were ein affenheit,
das er schwiege und mit gnaden lebte: « der ritter enist noch nit geborn der sigurates
uberwinden möcht! » des was der ritter sere unfro, den die mynne so gewapent
hett, das er einen trachen wol hett bestanden, und gedacht in sim herczen
das ers nymer also geließ. er stunt des andern tages frú off, und ich was alldie
wil zu kirchen, und er dete sin wapen ußer der burg tragen, das ich darumb
nit enwúst. min nifftel gefriesch diß und kam zu mir und sagt mir das hestor
hinweg zu dem brunnen were. da enwolt ich myn messe darumb nicht verliesen,
wann mich enging nye so groß not ane das ich myn messe darumb wolt verliesen,
ich rieff eim garczun und hieß yn das er uff das best roß seße das ich het,
und riet schnelliclich zu dem brunnen wert. ich hieß yn die spere dar furen die
du sehte und den schwarczen schilt, den solt er an den pinbaume hencken, als
du auch wol seht. das det ich darumb, wann ich wol wúst das er die sper lang
solt besehen, und wann er dann den schilt sehe, so wust ich wol das er dann
nicht fure enfur. der knecht kam zu dem baum ee dann hestor, wann er sich
lang wapent; er saczt die spere allumb den baum und hing den schilt an einen
ast. da hestor den schilt sah, da wust er wol das er úbel gefarn hett; das was
das schwarcz wolcken da von im getraumet hett, wann im sin hercz unfro wart
zuhant da er den schilt sah, und wúst wol das er myner nifftel unfrúntschafft hett.
darumb begund er zuhant unfreud zu machen, als du selbe wol seht. darnach
gedacht er aber das er bößlich getan hett das er so großen jamer gemacht hett
wann er siner amien fruntschafft wol trúwet wiedder gewinnen wann er segurates
zu tot geslúg; so starck macht yn die minne die er trug. also zaugt er
freud nach leid off die hoffnung der großen freud die er haben solt, wann das er
seguratesen dot geslug; also macht er beide, freud nach unfreud, als du selb wol
seht. ich stunt selb in der messe und bedacht mich manige wise was ich thun
möcht, ob ich den ritter verlöre, so nöt hett ich yn verlorn. ich saß zuhant
off myn roß, da ich messe gehort hett, und reit nach im was ich úmmer mocht,
ich fand yn ob dem bruonne großen jamer machen, als du selb wol seht. ich schlug
yn wie viel ich wolt, wann ich sin wol gewaltig was, ich wust wol das er mich
me forcht dann all die welt, als duselb wol seht.
du hast wol gehort wie der ritter heißt und warumb er beide, freud und unfreud,
macht und warumb er sich nit enwerte da ich yn slug und yn finge. herumb
hastu mir gelobet, wann ich dirs gesagt han, das du wiedder yn fechten
solt oder wiedder einen beßern ritter dann er ist, ob ich wil. nu forcht ich das
du des herczen nit enhabest und das du mir entfliehen sollest, wann mich nymant
in der werlt als böse duncket als du.> myn herre gawan antwort im ein wort
nicht und was unfro umb sin roß das im das gezwerg tot gestochen hett. mit
dem kam ein knap heruß gande und sprach das die spise bereit wer. das geczwerg
hieß sich myn herrn gawan entwapen. da er entwapent was, man ging eßen.
da sie saßen und aßen, sah der geczwerg ein jungfrau uber jhen wiese komen
geritten.< so mir gott>, sprach er,< wir sollen schiere mere freischen!> die jungfrau
kam zu dem pavilun und grußt den geczwerg und sin nifftel von ir frauwen
wegen, sie gab im einen brieff. da er den gelase, da begund er lachen von großer
schalckeit und begund frauwengedencken fluchen und irm rade, und< geuneret
sy er>, sprach er,< der yn zu ferre glaube!>< warumb lieber herre?> sprach sin
nifftel.< myn frau hatt mir enboten>, sprach er,< das ir fried schier súl ußgan
und das ich zu des konig artus hoff fare beide, tag und nacht, und bring ir myn
herren gawan, das er feht wiedder seguratesen. nu wenet sie wol das ir botschafft
als schier gethan mög syn als sie gedencket; und fure ich yczunt hinweg,
ich keme dar nicht innwendig dem frieden. so ist auch myn herre gawan als
gut nit zu finden als sie wenet. in funff jarn ist er nit zwirnat in syns öheims
hof, er durchfert alle die werlt durch starck abentúr zu suchen, wann er der best
ritter ist der nu lebet. sin enmögen wir han nit, ich wil ir aber an sin stat einen
den fulsten ritter senden der ie schilt umb synen hals gedete, das ist dißer der
hie by mir siczt.> myn herre gawan antwort im ein wort nit, wann er achtet
es nit viel. es was aber hestor ußermaßen leit das er im so viel ubels alda
sprach.
der gezwerg det zuhant mym herren gawan sin wapen bringen und hestori;
sin nifftel und ir jungfrauwen gingen darnach und brachtens im. der gezwerg
sprach zu mym herren gawan:< herre böser ritter, nu were uch lieb das ir beliben
mustent, wann ir nicht roßes enhant: nein ir>, sprach er,< ir múßent mit
uns farn, ich wil uch ein beßer roß geben dann das uwer were.> da sie gewapent
waren, da bracht man mym herren gawan ein herlich roß; hestor und myn
herre gawan saßen uff und der geczwerg und sin nifftel und ir jungfrauwen und
knappen ein michel teil. ein knapp fuort myns herren hestors schilt, und ein
ander furt ein gebunt mit starcken spern; alsus ritten sie allesamen hinweg von
dem pavilune. da sie wol ein mile darvon kamen, da sprach die jungfrau zu
hestor das er mit syner trúw gelobte das er nicht enfechte, sie hieß yn dann.
< und vehtent ir>, sprach sie,< ich heiß uch dann, ir mußent mynr fruntschafft
und myner minne ummer enberen.> er gab ir sin truwe das er nicht enfechte,
sie hieß es yn dann. der geczwerg rieff der jungfrauwen die den brieff bracht
het, und fragt sie wo ir frauwe were.< sie ist zu einer burg, herre, die man rodenstock
heißt.>< so wollen wir noch hint zu der planien ligen!> sprach er - das was
syner niffteln burg eme. also ritten sie allen den tag, das yn nie kein abentur
wiedderfure, und blieben die nacht da der gezwerg gesprochen hett. des morgens
frú horten sie ein messe und ritten ir straßen, also riten sie biß tercie und kamen
off die marck da der frauwen lant schied und segurates; da ging ein groß waßer
entzwuschen, daroff kamen sie riten. der geczwerg sah wo zwen ritter geritten
kamen und dry sariande, die ritter waren wol gewapent mit ganczen wapen,
wann das sie nu ir yseren hút nit off hetten noch ir helm, und die knappen hetten
hauberione und starcke helenbarten.
da rieff der geczwerg hestori.< hestor>, sprach er,< jhen funff die dort koment
die sint von segurates lúte; nu wert uch! des bedorffent wir wol, wann wir an
dißem keinen trost hant der hie by uns ist; er duncket mich nicht eins kamerwibes
wert.>< ir dorffent kein angst han!> sprach hestor und reit zu mym herren
gawan.< lieber herre>, sprach er,< ir solt nicht achten off syn rede, wann woltent
ir im antworten, er gebe uch ummer zu thun gnung.> er bat sin jungfrauwen
urlaubes, das er striten must mit den funffen; sie sprach, es wer ir lieb. er nam
sinen schilt und ein spere und rante wiedder sie und sie wiedder gegen im, und
stachen beidersitt ir spere enzwey off den schilten, und er stach den einen mit
roß mit ein uber ein huffen, er raufft das schwert, und sie machten sich zu flucht;
er jagt sie lang, biß sie im in den walt enpfluhen. er kam wiedder zu syner gesellschafft,
und der geczwerg gab im den priß das er ein helt were.< ich saget
es uch, hestor>, sprach der zwerg,< das wir ubel gefarn heten, und werent ir hie
nit gewesen, dißer arme der hie mit uns fert der enhett sich nymer geweret.> min
herre gawan schweig also schon, und hestor was es ußermaßen leit das der
geczwerg so verre sprach, und priset myn herren gawan fast sere in synem
herczen das er im nicht enantwort. also ritten sie ein gut wil, biß das sie an ein
steynweg kamen. einsitt des wegs was groß gebrúch, und andersitt was ein
starcker hage, der was so dick das nymant dardurch kunt komen. vor dem
steynweg hielten dry ritter wol gewapent und funff scharianten.< herre hestor,
nu sin wir geunert und gefangen>, sprach der geczwerg,< ir helffent uns dann;
dort haltent segurates lut. nu weiß ich wol das sich unser ritter nit getar weren.>
< ir bedörffent keyn angst han!> sprach hestor und nam synen schilt und ein
spere, er reit zu der jungfrauwen und bat sie urlaubes. sie gab im urlaub, und er
nam das roß mit den sporn und kam gegen yn und stach den ersten darnyder;
und der ander nam yn mit dem zaum, und der dritt raufft das schwert und gab
im groß slege; also daten die funff sarianden. hestor raufft das schwert und lemet
den der yn da hielt mit dem zaum, er slug den dritten mit ebicher hant mit dem
schwert unter dem hút durch sin antlicz, das es im an den oren want; der viel
von dem roß off die erden. des slages erschracken die andern funff und flohen
was sie úmmer mochten, und er jagt sie ein gute wile. darnach kam er wiedder
zu syner gesellschafft und det synen schilt von im und synen helm, wann im heiß
was. min herre gawan sah das alles und priset yn fast sere in synem herczen.
also ritten sie biß nach mittemtage und kamen by ein clein brucken, da
sie úber muosten; vor der brucken hielt ein gewapent ritter und wol drißig sarianden
mit im wol gewapent, sie waren aber zu fuß.< herre hestor>, sprach der geczwerg,
< nuo bedörffen wir allererst wol das ir uwer macht thunt, wann wir an dißem ritter
wedder trost noch hilff hant, er ist der böst und der fulst den ich lebendig weiß.>
< ir bedorffent kein angst han>, sprach hestor und kam zu mym herren gawan.
< ach lieber herre>, sprach er,< ir solt nicht achten das uch diß geczwerg als ubel
redet, und wert irs myn herre gawan, er dete uch dasselb; wann ich bitt uch
durch gott das ir mir helffent, ob ir seht das ichs bedorff.>< das wil ich sere gern
thun>, sprach myn herre gawan. hestor saczt synen helm off sin heubt und
nam synen schilt und ein spere und bat die jungfrauwen urlaubes, und sie gab
im urlaub. er nam das roß mit den sporn und reit an sie vergattern. die sariande
die vor der brucken waren saczten ir glenen fur ir fuß und dackten sin schilt
mit ir glenen. er reit durch sie alle und stach den ritter so sere der hinder yn
allen hielt das er under jhen bruck in das waßer viel, und jhen sarianden spruongen
aber zu im und stachen yn mit gewalt darnyder mit roß und mit ander. er
sprang wiedder off sin fuß und raufft sin schwert, er ließ das roß farn und lieff
under sie zu fuße, er stalt das wunder kurczlich das sie all fluchtig wurden;
welchen er traff, den slug er zu dem ersten slag das er nyder viel.
alda bracht er wol zehen man darzu das sie da bliben ligen dot und gelemet.
der ritter der von der brucken gevallen was der kam kuom wiedder uff sin roß und
floh was er ummer mocht. da hestor múd was und sie ferre gnung gejagt hett,
da kam er wiedder zu mym herren gawan, der sin roß gefangen hett; er saß daroff
und danckt im sere das ers im gefangen hett.< wie?> sprach der geczwerg,< die
zitt múß unselig syn da ir inne geborn wurdent! ist diß sitte zu uwerm lande
das ir die roß haltent da ritter ritterschafft thunt?>< lieber herre>, sprach hestor,
< ir solt es nit achten was er zu uch spricht, er kan anders nicht dann bößlich reden.>
des abendes kamen sie zu eyner burg, die der frauwen was vor die myn herre
gawan fechten solt, und die nacht blieben sie da. des morgens fru horten sie
ein messe und ritten ir straß; vor mittemtag kamen sie off einen schönen bruonnen
ritende und wolten alda enbißen. da sie enbißen waren, da sprach der geczwerg
zu der jungfrauwen die im den brieff bracht hett, das sie fure und ir frauwen
seit das sie kemen.< ir solt ir auch sagen das ich ir den verzagsten ritter bring
an hern gawans statt den ich lebendig weiß.> da ruonde er der jungfrauwen
und sprach:< ir solt uwer frauwen sagen das sie gegen uns kum und bitt myn
niffteln das sie hestorn fur sich laß fechten, ich weiß wol das er ein gut ritter
ist und kúne gnug.>
die jungfrau reit fur zu rodestock und fant der frauwen truchseßen vor dem
sale; sie fragt wo ir frauw were.< werlich jungfrauw>, sprach er,< sie enbeiß
nymer sitherre eßsens sitherre das ir hinweg fuort. was mere bringent ir uns
von grohadaim dem geczwerg?>< herre>, sprach sie,< er kompt hie und sin nifftel
und hestor und ein ander ritter, den der geczwerg fur den bösten hatt der nu
lebet.> er furt sie fur die frauwen, die kum sprechen mocht, so sere forcht sie
das sie ir böse mere brecht.< frauw>, sprach sie,< grohadaim heißt uch grußen
und sin nifftel und hestor der alhie komet, er bringet uch einen ritter an myns
herren gawans stat; ich enkan uch nicht gesagen were er sy, ir sehent yn dann
selb.>< ach leider>, sprach sie,< ich weiß wol das ich verlorn bin.>< frau>, sprach
sie,< grohadaim enbútet uch das ir uff siczett und rytent gegen im und bittent
syn niffteln das sie hestorn fur uch laß vehten.>< entruwen frauw, das raten
ich uch wol>, sprach der truchseß. die frau hieß bald ir pferdt satteln,
und der truhßes das sin, und reit gegen dem geczwerg mit großer gesellschafft
von rittern und von knechten. da sie von rodestock wol zwo engelische milen
geritten hetten, da beqwam yn der geczwerg mit syner gesellschafft. zu dem
ersten beqwamen yn die knappen und darnach myn herre gawan; die ließen
sie fur all biß sie zu dem geczwerg kamen und zu syner niffteln. da sie by einander
kamen, da machten sie groß freud under einander.
< frauw>, sprach das geczwerg,< ir enbotent mir das ich nach mym herren
gawan fure, darzu was die zitt zu kurcz, anders was es auch ungereit, wann
myn herre gawan ist sere ubel zu finden. ich bring uch einen ritter an syn stat,
der zu allerforderst ritet mit jhenen knappen.> da sprach die frauw zu ir niffteln:
< liebe nifftel, ich weiß uch großen danck das ir zu mir sint komen zu mynen
nöten, ich han großen trost zu uch, wann ir wißent wol, und ging mir alle die
welt abe, das ir mir billich soltent helffen.>< liebe frauw>, sprach sie,< ir dörffent
nicht vil darumb reden, wann was ich gethun mag, daran gebristet uch nicht;
warumb hant ir diß gesprochen?>< das wil ich uch sagen>, sprach die frauw,
< ich bete uch gern durch got das ir hestorn fur mich ließent vehten.>< daroff
enlaßt uch nit, frauw>, sprach sie,< ich wolt alles das ee verliesen das ich in der
werlt han dann ich hestor ließ fechten wiedder seguratesen, und were er ungewapent
und hestor gewapent.> die frauw schlug ein hant in die ander und
begund schrien:< ach leider>, sprach sie,< nuo bin ich verlorn, so mich die begebent
den ich allerbest getruw!>< alsus ensolt ir nicht thun, frauw>, sprach der truchseß,
< jhener ritter der dort rytet ist herre komen das er fur uch fechte. ritent
zu im und danckent es im großlich das er synen lip durch uwern willen wil wagen,
so mugent ir hören was er uch antwort.> die frauwe det irs truchseßen radt und
reit zu mym herren gawan und hieß yn wilkomen syn.< gott gebe uch gut
abenture, frauwe!> sprach er.< gott muß uch lonen, herre>, sprach sie,< das ir
uwern lip durch mynen willen wollent wagen ee dann ir myn kuonne gewuinent!>
< ich dete vil me durch uch, frauw>, sprach er,< dann also viel.>< ir thút wol dergliche,
herre>, sprach sie,< das ir vil durch mynen willen detent, das ir sint komen
durch mynen willen vehten wiedder den besten ritter der nu lebet. wie duncket
uch darumb, lieber herre?> sprach sie.< ich enweiß werlich, frau>, sprach er.
< ir enwißent gewiß, leider>, sprach sie und begund sere zu weynen. mit dem
kam ir truchses zu ir ritende und fragt sie was ir wer.< mir ist myn groß ungluck>,
sprach sie.< wie antwort uch der ritter?> sprach er.< er spricht das er nicht
vehten enkunde>, sprach sie.< wie fragetent ir yn?> sprach er.< ich fraget yn>,
sprach sie,< wie yn darumb ducht.>< wolt ir, frauw, das er zuhant sprech das er
yn wol uberwinden möge?>< nein er nicht.>< er antwort uch als ein byderber
man; ir sint selbs nit wise, das ir darumb als großen jamer machent, unser herre
gott hatt uwer noch nit vergeßen, er mag uch noch wol viel gutes geben.> alsus
trost der truchseß die frauwen. mit dem kamen sie zu rodestock rytende, und
myn herre gawan und hestor gingen sich entwapen. sie gingen wiedder zu der
frauwen und funden sie uff eim bette ligende so sere zu ungemach das sie ein
wort nicht mocht gesprechen. der truchseß saß bi sie und grohadaim und sin
nifftel, und trosten die jungfrauwen, und was yn sere leyt das sie sich so ubel
gehabete. min herre gawan und hestor gingen by die andern siczen. so hestor
myn herren gawan me besah, so er im me behagte und baß, wann er nye keynen
ritter gesehen hett der schöner geberde kunde dann myn herre gawan. er getorst
yn nichtes fragen, wann er forcht das ers im zu ungewißenheit zalte. mit dem
was die spise bereit, und man ging eßen. sie trosten die frauwen so viel das sie
mit yn ging eßsen. da man das ander geriecht fur trug, da kam ein michel man
fur die tafeln ritende, der schwarcz und freischlich was. da yn die frau ersah,
da wart sie so sere erschreckt das sie des eßsens gar vergaß. und er sprach:
< frau, myn herre segurates hatt mich herre gesant und enbutet uch, das er das
höre sagen das uch ein ritter komen sy der fur uch vehten wolle. myn herre
ist zuhant bereit yn zu besteen, er enbutet uch auch das der friede in drien
tagen uß gee, des neme ich alle diße ritter zu gezugen das ich uch vor yn diß
gesaget und gekundet han.>
< junckherre>, sprach der truchseß,< ir mögent uwerm herren sagen das im
myn frau enbútet das sie einen ritter habe der fur sie fechten wölle, der ist noch
múde von den großen tagverten die er geritten hatt und von den großen abentúren
die er zu end hatt bracht. er wil rugen und wil syn gemach han biß an
denselben tag das der fried ußgeet, an dem tag mag yn uwer herre uff dem feld
finden da man fechten sol; und saget im das er keyn angst habe das er im icht
entfliehe, er getur sin wol erbeiten.> min herre gawan wust des dem truchseßen
großen danck das er so byderbeclich geredet het. doch wer im der strit als
lieb gewesen des ersten tages als des dritten.< nu herre truchseß>, sprach der bot,
< ist uwer ritter múde?>< entruwen>, sprach er,< myn herre ist aber so múd nicht,
er uberwinde uwern ritter wol, und weren ir auch zwen oder dry oder vier. lieber
frúnt, sag dim herren das im myn frauw alsus enbiete, und das sich din herre
nicht vergahe off das felt, er mog der zitt erbeiten!> da wart myn herre gawan
noch fröer. der bot kert umb und reit hinweg dem truchseßen trauwende und
dem ritter. da man gaß, da sah myn herre gawan wo wol vierczig spere stecketen
in eim ende von dem sale. er ging darzu und nam das starckeste und das beste
und begunde den schafft zu wúschen mit sym geren und das ysen; das sahen
alle die in dem sale waren. da kurczet er den schafft wol zwen fuß, darnach
besah er synen halßberg und alle syn wapen, ob ichtes daran gebreche; herumb
prißte yn hestor ußermaßen sere und alle die in dem sale waren.
also beleib myn herre gawan die zwen tag alda, und alle die yn sahen die
sprachen das sie nie kein ritter heten gesehen mit so schönem geleze. hestor
und dem truchses gevielen sine geleße und sin geberde ußermaßen wol
und alles sin thun, und besahen yn zu wunder. des dritten tages was myn herre
gawan fru offgestanden und was in die kirchen gegangen. des wart die frau
gewar und ging nach im; sie sah wo er fur das crúcz knyet und bette sere gezauwelichen.
da wart ir ußermaßen wol zu mute, und ducht sie wie sie gar gewunnen
hett.< frau>, sprach der truchseß,< wir wißen nit wer der ritter sy, er glichet
wol eim byderben man, ich getorst wol raten das ir im uwers cleynotes bötent
etschlich teil; sin hercze wurd im licht deste stolczer, wann frauwen dick manig
stolcz hercz gemacht hant.>< ich wils sere gern thun>, sprach sie und wincket
einer jungfrauwen zu ir und sprach:< get hinweg und bringet mir den cleyn
schryn, den helffenbeinen!> die jungfrau holt den schrin, und die frau entschloß
yn und nam einen herlichen gúrtel daruß mit guldinen spangen sere rilich gewúrckt,
und ein furspang von golde von arabien, das mit herlichen saffieren
beseczet was und mit smaragden. sie gingen zu mym herren gawan, und die
frauwe sprach das im got seligen tag múst geben.< got mach uch, frauw, fro!>
sprach er;< und wie es auch furter mit mir keme, ich wene, ir hut gern sehent
das mir gut geschehe.>< huot und ummer sehe ichs gern>, sprach sie,< wann ir
durch mynen willen so groß ding understanden hant das ichs númmer umb
uch mocht verdienen. lieber herre>, sprach sie,< ich bring uch ein wenig cleinotes
und bit uch das irs durch mynen willen selb tragent und das ir myn da mit
gedencket wo ir sint. ir solt auch wißen das ir mit mym lib und mit mym gut
mögent thun alles das uch lieb ist, nu und zu allen ziten. darumb bit ich uch
das ir fur uwer lieb amien sere vechtent und gewinnent noch hut ere und prise.>
sie gab im den gurtel und das furspan fur sich; mit dem viel im die frau zu
fuße und bat yn das er ir gnad hett. er hub sie bald off und sprach das sie sich
wol gehebte und on sorg were, es must nach irm willen geen. der geczwerg
hort diß und sprach:< in rechten trúwen, ist dirre nicht ein schnúdel und ein
tore, so gesah ich nie keynen!>
mit dem hette sich der cappelan bereit und begunde der messe. da die
messe gesungen wart, da gingen sie wiedder zu hofe. mit dem kamen zwen
wicziger ritter zu der frauwen und sprachen das segurates uff dem feld were
algewapent und beite ir alda. da sprach der truchses, als er ein wise man was:
< ir herren, ir mögent uwerm herren sagen das wir schiere sollen komen.> sie
ritten hinweg, und hestor und der truchseß gingen mynen herren gawan wapenen.
da er gewapent was biß an den helm uffzuseczen und an die hende, da det er
eine regenkappen uber sine wapen und saß off ein schön zeltende pfert, und ein
knapp furt im synen helm und ein ander synen schilt und sin spere, und der
dritt leyt im syn roß nach. die frau fur mit im mit rittern und mit frauwen und
mit knappen. die frau reit neben mym herren gawan, und der truchseß mocht
yn nit die volle besehen, wann er so unforchtsameclich gebarte und so sicherlich.
er kam zu syner frauwen und sprach, er kunde es nymer misseloben, er were
ein gut ritter.< wir han uns allesamen ser versúmet, frau>, sprach er,< das wir
synes namen nicht enwißen.> min herre gawan reit fur als er herumb nit enwißse.
< ich wille es yn fragen>, sprach sie,< ee dann er den helm off das heubt secze.>
sie kamen zuhant uff das felt und funden beidersitt viel volckes.< frau>, sprach
myn herre gawan,< ich bin bereit zu fechten wann ir gebietent.>< nu beitent
ein wil!> sprach die frau. mit dem sah sie wo dry ritter geritten kamen; die zwen
hetten regenkappen an, und der dryt kam zwuschen den zwein geritten und
was gewapent biß an den helm uffzuseczen und den schilt an den hals zu hencken.
sin wapenrock was geparriert von golt und von lazure, als vil eins als des andern.
der ritter was langk und groß und ußermaßen wol gestalt uber alle syn glieder,
sin fúß waren hol und recht, und sin bein waren langk und schlecht, sin arm
waren groß und lang, sin brust was groß und dick, und sin schultern waren breit
und starck. der hals was im groß und lang, und das heubt was im groß und swarcz
mit graem hare gemenget, under den augen was er wol gefare, und sin antzlit
was im vol lilewen. sie kamen alle dry fur die frauwen geritten, da sprach
ieglicher:< das ist segurates, das ist segurates!> und alle die da waren die ritten
darwert, umb das sie wolten hören was er zu der frauwen sprechen wolt. mit
dem begunde segurates reden so lut das sies alle mochten hören:< frau>, sprach
er,< ich wil das irs hörent und wißent und alle die hie sint, das hut der fried zwúschen
mir und uch ußget; da von wil ich das ir mir alles das leistent das ir mir gelobett
hant, wann das ich uwern ritter uberwinde der fur uch vechten sol!> die frauwe
enkunde im geantworten nicht, so sere was sie erschrocken. min herre gawan kam
fúr geritten und sprach:< herre>, sprach er,< wir wollen das irs sagent, das wirs
alle hörent, was uch myn frau gelobet hab!>< herre>, sprach segurates,< ich bin
herre nit komen zu dingen off dißen tag, ich wil uch auch nichtes nit sagen.>
< so dút ir der frauwen unrecht>, sprach myn herre gawan;< woltent irs sagen,
hie ist yczunt menig man ders nit enweiß, dem es dann kunt wurde.>< ir erfart
es nymer von mynen wegen>, sprach segurates,< was hant ir auch da mit zu
schaffen?>< ich han so viel da mit zu schaffen>, sprach er,< das ir wol sprechen
mögent das ir sie vergebens funden habent, mögent ir ein so schön frauwe mit
gewalt gewinnen on wiedderrede.>< und hettent irs nu off den heiligen geschworn>,
sprach segurates,< und darzu alle die von uwerm lande, nochdann múst sie mir
leisten das sie mir gelobet hatt.>< von mym lande sint etschlich>, sprach myn
herre gawan,< die es uch wol sollent herweren das ir der frauwen keynen gewalt
sollent thun.>< nu wil ich das sie all ir macht darzu thún>, sprach segurates,
< als were gawan selb hie, des konig lotes suone.>
da myn herre gawan das hort, da begunde im syn antlicz warmen und begunde
im sin hercz wahsen; er trat in sin stegereiff und erbort sich in synem sattel.
< herre ritter>, sprach er,< ir solt yn alhie finden ders uch weren sol das ir ir keynen
gewalt enduot.> mit dem kert segurates umb und reit synen weg mym herren
gawane trauwende. die frau nam urlaub zu mym herren gawan und bat
yn allweynende das er sich uber sie erbarmet und uber yr lant. er nam sie
zwuschen sin arme und sprach das sie sich wol gehabte, sie verlure dalang
pfennigwert gutes von synentwegen. da sprach der geczwerg:< ich gesah nye
keynen schnudel der sich des todes so luczel erschreck als dißer affechte ritter
duot.> myn herre gawan saczt syn kuofe uff syn heubt und dete sin manikel an
syn hende, hestor saczt im syn helm uff syn heubt, und der truchses gab im
synen schilt und det im syn roß bringen. er saß daroff und reit in jhenen kreiß
da man fechten solt. er sah wo segurates bereit was zu jostiern und kam
herzu geritten was syn roß gelauffen mocht, und myn herre gawan hiesch syn
spere, und es ward im; und er warff den schilt fur und schlug das roß mit den
sporn und bevalh hestor und den truhseßen got.< ach edel ritter>, sprach hestor,
< gedenckent huot wer ir sint und warumb ir ritter sint geheißen!>< enhabent
keyn angst>, sprach er,< gott gesegen uch!> und ließ hien gan. hestor und der
truchseße wunderten sich sere were der ritter were der so sicherlich gebaret
und so unerforchteclichen.
myn herre gawan und segurates kamen zusamen gerant und stachen beide
ir spere enzwey off jhenen schilten, das sie zurstuoben biß in die hende; sie ritten
beide so geschwinde und stießen mit den brusten und mit den heubten zusamen,
das yn die augen wonden vergeen. sie wurden vertort und wústen nit wie yn
gescheen was, und vielen und bliben ein gut wil ligen, das alle die off dem feld
waren wonden das sie beid dot weren. die frau hets auch vor gut genomen, off
das sie von segurates erlöset were. myn herre gawan sprang zu dem ersten
wiedder off und raufft syn schwert, er lieff zu segurates, der noch in syner ungewelte
lag von dem stoß und von dem valle den er viel, wann er ein der gröst
ritter was der in der welt was. min herre gawan beite sin biß das er off kam und
biß er sin schwert geraufft; er dackt sich mit sym schilt, und myn herre gawan
sprang zu im und er zu mym herren gawan. sie schlugen freischlich sleg uff
jhen schilt und off jhen helme, sie slugen off jhen arm und off jhen ahseln, das
das bluot an maniger stat durch die halßberg trang. der stritt was ußermaßen
starck und freischlich, wann die ritter waren beid starck und kúne und fachten
so freischlich das sies all die erschracken die off dem feld waren. sie fachten
lang mit so glichen slegen und mit so glicher crafft, das das nyman geprufen
kund wers weger hett; also vahten sie biß zu mittemmorgen. da begund ietwederm
sin athem abgeen. ir arm waren yn múde, und ir athem begunden yn
kurczen, das yn beiden ruogens not were gewesen. ir schilt waren alle zurhauwen
und ir halßberg, das man an maniger stat das fleisch dardurch sah, ir helm
waren yn zurslagen und gekrochet biß in die schwarten. sie waren beide darzu
bracht das ir ietwedder dalang so kun was, er wond den lip verliesen oder sin ere.
alsus fahten sie biß by den mittentag, und segurates begunde mym herren
gawan das felt angewinnen und begund yn triben, so das alle die ducht die uff
dem feld waren, das myn herre gawan vil das erger hett darwiedder als ers
allen den tag gehabt hett. die frau und alle die mit ir waren hetten groß angst
das er uberwunden were. er ließ sich triben und bedacht sich so er allerbest
mocht; er hett einen sitten: das er ummer krancken begund, wann es dem mittag
begunde nahen, und wann mittertag nehelich fur was, so begunde im zwivelt
krafft zu wahsen, und syn hercz wart im zwivalt kúner und stölczer dann des
morgens da er fechten begund. das marckten alle die wol die yn vechten sahen,
das er frischer was dann des morgens; er schlug auch mere sleg und menigern.
das sah die frauw und ir gesellschafft, und wurden ußermaßen fro, wann sie biß
dar sere erschreckt waren. er treib seguratesen hinderwert mit großen schlegen
und mit starcken, das er im entwichen must under sinen danck. seguratesen
ducht wie myn herre gawan nicht ein irdisch man were, da er yn mit schlegen
so freischlich laden begunde; er wond das ers mit zaubery dete oder das er der
túfel selb were. er enwond auch nicht, er hett in derselben zyt zwen die besten
ritter uberwunden. er abentúrt lib und ere und wert sich sere mit der macht
die er hette; er hett syner crafft ein gut teil verlorn, wann er sich sere verblutet
hett, wann im was manig starck wunde in synen lip geslagen. nochdann wert er
sich fast sere, wann er starck was gewesen und kúne und alweg großen priß gehabt
hett. das enkunde yn alles gehelffen nicht, myn herre gawan der trieb yn
so lang mit großen slegen das er sich nit me gewern kunde, so sere gebrast im
des atemes, so von der hicze, so von der amechte, wann die suonne heiß schein,
so von dem bluot das er ein michel teil verlorn hett. alsus ging myn herre gawan
mit im umb biß nonezytt, und muot yn fast sere das er im so lang vor gestanden
was. er sprang zu im und gab im einen so großen slag off das heubt, das segurates
mit der einen hant off die erden schlug; und myn herre gawan lieff uff yn
mit der bruost und mit allem libe und stieß yn, das er off jhener erden lag. er
viel off yn und brach im den helm von dem heubte und stieß yn mit des schwertes
knopff under die augen, das im die kuofe fur die schwarten ging, und sin augen
wurden im so vol blutes das er einen stick nicht gesehen kunt. da er sah das er
sich nit kund erweren, da rieff er an myn herren gawan gnade.< hie enist keyn
gnad>, sprach er,< ir gebent uch dann uberwunden!>
< ach edel ritter>, sprach segurates,< und der edelste der nu lebet und der
túrest, wer möcht genad gethun, der biederbste man det sie dann der da lebet!
ir ensolt ob got wil nit gestatten das ich das wort úmmer gesprech darumb ich
myn ere ummer verlorn hab; ir solt myn frauw durch got bitten das sie mir
gnad thú, und durch uwer selbes edelkeit!>< ich wils sere gern thun>, sprach
myn herre gawan und sant zuhant nach der frauwen. die frauw kam zu im
so fro das sie nit wust was sie vor freuden thun solt; sie viel mym herren gawan
uff syn beyn und kuost manige stund die masen an synen hosen.< ach lieber
herre>, sprach sie,< die stund muß selig syn das ir ie geborn wurdent, ir hant
mir hut groß freud gegeben!>< geent herfurwert>, sprach myn herre gawan,
< seht hie dißen ritter, der bittet uch gnaden, ir sehent wol wie es im steet!>< ich
underwinde mich syn nit>, sprach sie,< ir sollent selb uwern willen mit im thun!>
< des ensol ich nit thun, frau>, sprach er,< ich vaht fur uch, ich enfacht fur mich
nit, ich bin uwer ritter und bitt uch fur yn, wann er mich ein der biederbste man
duncket den ich erkenne. enpfahent yn, ob er uberal in uwer gnad wil komen
libs und guotes!>< ich wils gern thun, herre>, sprach sie,< sitt ir mirs ratent.>< es
duncket mich beßer, frau>, sprach er,< dann ir gestattent das er sin ere mit eim
wort verliere.>< so wil ichs gern thun>, sprach sie. da ergab sich segurates in
yren gewalt libs und gutes.< nu wil ich nit, frau>, sprach myn herre gawan,
< das ir icht anders mögent gesprechen das ich icht anders hab getan dann das
ich zu recht sol; wann duncket uch das ichtes iht heran ungethan sy, das bin ich
bereit zu beßsern.>< ir hant werlich me darzu gethan, herre>, sprach sie,< dann
ich ummer umb uch verdienen möge.>
myn herre gawan hub seguratesen off, und hestor und der truchseß namen
yn und furten yn zu der frauwen burg bald, und die frau reit nach yn mit
großen freuden. das volck reyt alles nach und wolten sehen was man mit seguratese
tete, und bleib des volckes fast wenig mit mym herren gawan. ein
schön knapp bleib mit im, der dannen ußer dem land geborn was, und hielt im
sin roß biß er wiedder daroff kam. myn herre gawan gedacht das die frau und
ir geselschafft syn vergeßsen hetten, wann sie yn als eine uff dem felde ließen,
und reyt zu walde wert.< uwer geselschafft reit herwert, herre>, sprach der
knappe.< nu beitet ir myn alhie!> sprach myn herre gawan,< ich kum zu uch,
wann ich herwiedder kum.> der knapp bleib alda, und myn herre gawan reit
in den walt. der knapp beite sin ein guote wil; da es yn vertroß das er so lang
gehalten hett, da slug er mit den sporn nach und volget dem huffschlag alda
myn herre gawan hien geritten was. also volget er wol ein halbe mile, biß er
off ein berg kam ritende; er sah in den walt neben sich und sah wo myn herre
gawan in dem tale mit eim ritter vaht und hett yn so mit synselbes helm geslagen
das im sin antzliczt alles was berunnen mit bluot. er rieff gnad off myn herren
gawanne, wann er uberwunden was und nicht me enmocht. min herre gawan
det im sichern das er in der frauwen von dem rodestock gefengniß fure, und
solt ir auch sagen wie ern uberwunden hett; das gelobet er im mit syner trúwe.
der ritter reit zu der frauwen wert, und der knapp reit bineben im in dem walde,
das er yn nit sehe. der ritter reit so er rechtest mocht zu rodestock wert, und
die frau was an ir gesellschafft komen die segurates fúrten.< frau>, sprach hestor,
< wo hant ir den ritter gelaßen der fur uch facht?> sie sah sich umb und ersah
syn nicht.< ach leider, wie bin ich nu geuneret>, sprach sie,< das ich des guten
ritters so schiere vergeßen han!> sie kerte bald wiedder mit rittern und mit
sarianden und fragte das volck das nach was komen, wo der ritter were. sie
sagten ir das er hinweg were.< hinweg?> sprach sie und slug ein hant in die
andern und macht großen jamer; sie kam wiedder zu hestor und sagt im ir großen
unbeschit, sie sprach das sie nymer me fro wurde, sie hett dann zum ersten den
ritter gesehen. da sprang hestor off ein roß, myn herren gawan zu suchen,
und ein michel teil ritter und knappen mit im. mit dem kam der gefangen ritter
zu rodestock rytende aller blutig und bracht synen helm in syner bant gefurt.
er ging fur die frauwen und knyet nyder.< frau>, sprach er,< ich bin uwer gefanger,
und hat mich der ritter zu uch gesant der myn öheim segurates edes
uberwant.> segurates det die augen off und sah wo es syner schwester sun tanagwecz
was, und hestor fragt yn wie ern gewunnen hett.< das wil ich uch
sagen>, sprach er,< da ich sah das er myn öheim uberwunden hett und zu wald
wert reit, da macht ich mich vor in den walt und gedacht das ich yn wol solt
uberwinden, wann er allen den tag gefochten hette und sere wunt was. ich stach
myn spere off im enzwey, darnach raufft ich myn swert und schlug uff yn. er
gewirdiget sich nye syn schwert zu rauffen, wann er brach mir mynen helm von
mym heubt und schlug mich alsus darmit als irselb wol sehent, und zwang mich
das ich im sichern muost in uwer gefengniß zu komen, frauwe.>< ach ich vil unselig
wip>, sprach die frau,< wie geschah mir suoß das ich yn von mir scheiden ließ!>
und weinte ußermaßen sere.< so helff mir gott>, sprach thanagwecz,< ir hant
recht das ir yn weynent, ir solt yn kum úmmer me gesehen!>< das sol ich versuchen>,
sprach hestor und reit nach, was er ummer mocht, und wol vierczig
mit im, ritter und knappen. der knappe der mym herren gawan gevolget hett
biß er zu im kam da er in dem wald reit, der bot im guten tag.< gott lone dir,
frúnt!> sprach myn herre gawan,< wer bistu?>< ich bin der knapp, herre>, sprach
er,< der uch hut uwer roß hielt. ich han in dißem wald ein schön burg stan und
bin von dißem land geborn. ich bitt uch durch gott und durch uwer selbs gemach
das ir dalang me mit mir belibent zu myner burg die man heißt tauingijes,
und fúget uch so lang da zu bliben biß uwer wunden wol heil werdent; das ist
mir aber ußermaßen lieb, und bin des sere fro, wann mich wol duncket das
uch ruge und gemaches wol not were als sere ir wunt sint.>
< nu lone uch gott, lieber frunt!> sprach myn herre gawan,< ich herberget
gern mit uch were es so frú nicht; ich han noch viel zu thun, darumb enstet
mir nit so bezit herbergen. auch enbin ich so sere wunt nicht das ich ummer
dhein tagefart darumb dorff versumen, auch ist myn roß starck und wol farnde
und mag noch by tag einen ferren weg riten.>< entruwen herre>, sprach der
knappe,< myn burg ist so nahe nicht hie by, wir haben biß zu nacht gnung zu
riten dare, ir mochtent auch tusent jar da syn ee uch ymant da funde, es were
uch dann lieb.> und der knapp geleytet myn herren gawan ußer dem wege
czwerhes durch den walt, das ern zu syner herberge wolt bringen ee dann
ers icht wúst. er batt yn allweg das er by im blieb, und bracht myn herren
gawan darczu das ers im gelobte. sie ritten also biß nacht und kamen fur ein
fest huß das des knappen was. das huß was ußermaßen schön von holcz gemacht
und was off dem rivier von saverne gelegen; nochda hetten sie zwo mile
biß zu tauingwies, das des knappen heubtburg was.< herre>, sprach er,< wir
han nicht ferre zu myne herberg, es ist auch dalang wol herbergens zitt, ich sag
uch aber furware das ir alles uwer leben hie mochtent wesen das uch nymant
enfúnde, es were uch dann selb lieb.>< ich wil gern mit uch herbergen>, sprach
myn herre gawan,< ir dunckent mich so byderbe und so wise.>< groß gnad,
herre!> sprach der knapp und was myns herren gawans ußermaßen fro. hestor
und sin gesellen volgeten dem huofschlag, da myn herre gawan hien geritten was,
biß in die finster nacht; sie kerten wiedder zu der frauwen und sprachen das
sie von dem ritter wedder groß noch kleyn vernomen hetten.< nu wil ich nymer
so fro werden das ich des jamers ummer vergeßen möge, ich wiße dann zu allererst
were der ritter sy den ich so schentlich verlorn han; er ist ein der best ritter
der nu lebet, und leider, ich getete im leider nye keyn ere.> sie weint sere und macht
großen jamer.< werlich frauw>, sprach der truchses,< ir mogent es wol unfro
syn das ir yn also von uch ließent farn, er was unerschrocken zu allen den sachen
die er hort, das vernam ich wol da im grohadains das geczwerg me schande
sprach dann ie keim ritter gesprochen wart, als mir syn gesellen sagten die mit
im kamen. auch han ich selb hut gehort mit mynen oren das er im schmehelich
gnuog hat gesprochen.>
< owe leider>, sprach die frau,< das hat mirn benomen; also helff mir gott
und all heiligen, ich sols sere swerlich rechen!> und gebot das man den geczwerg
zuhant ving. des nehsten tages enpfing segurates alles sin gut von der frauwen
und wart ir man. da sprach sie das sie keyn wise gerugen mögte, sie wúst dann
zu erst wer der ritter were der ir der großen eren geholffen hett.< ich wil zu des
konig artus hoff farn>, sprach sie,< da sol man mir allergewißlichst etwas von im
sagen, wann alle die guten ritter dar koment die in der werlt sint. herre segurates,
ich wil das ir mit mir farnt und uwer arczat; herre hestor, ir mußent
auch mit mir farn und myn lieber truchseß; ich wil auch das myn nifftel mit
mir fare und gohadaim der geczwerg, an dem ich die großen schand wil rechen
die er dem ritter gesprochen hatt. ich wil im ein seyl umb synen hals thun
binden zu allen den stetten dar wir koment, und wil das seil an mynes pferdes
zagel thun stricken und wil yn also durch ygliche statt leyten, ich enwil auch
nymer deste gemechlicher geriten. und vernim ich auch in des koniges hoff
keyn mere von im, so wil ich yn suchen in allen landen, oder ich finde yn, und
der geczwerg muß also mit mir komen als ich gesprochen han.> und das was
allen den lieb dieß horten, und der geczwerg erschrack ußermaßen sere. alle
die da waren die wusten das die frau und ir geselschafft hinweg ritten durch
des geczwergs willen und auch das sie gern mere von dem ritter hett gefreischet;
sie hetten allsampt gern gesehen, und segurates noch gerner dann sie allesament.
des nehsten tages fru reyt die frau zu hoff wert mit ir gesellschafft und fraget
mere von dem ritter zu allen stetten da sie hien kamen. - nu múßen wir die
rede von yr laßen und von ir geselschafft und sprechen furter ein wil von mym
herren gawan wie er gefure.
nu saget uns die hystory das myn herre gawan und der knappe zu der
herberg sint komen, und der knapp entwapent yn und det im alles das gemach
das man zu recht gewunten rittern sol thun die vehtens múd sint. der knappe
hett ein fast schön schwester die noch maget was, die kunde sere wol mit wunden.
sie besah myn herrn gawan an allen synen wunden und sprach, er hette kein
wunden, sie were licht zu heilen. sie bant sie im so gemechelich und so wol
das im fast wol zu muote was. nach eßsen sprach der knappe zu mym herren
gawan:< ich bin ußermaßen fro, herre>, sprach er,< das mir got das gluck gegeben
hatt das ir mit mir hant geherbergt, wann ir der frúmest man sint den ich nu lebendig
weiß. nu bete ich uch gern das ir mir rat gebet zu mym thun: ich bin
ein rich knapp und groß und starck, als myn mäg sprechent, und scheltent mich
das ich nicht ritter enwerde. myn frauw von rodestock hat mich dick darumb
gescholten; wann ich ir man bin, darumb sehe sie myn ere gerne. ich wil uch
sagen warumb ich noch nit ritter bin: es ist wol zwolff jare das ich eins tages
zu nacht ging schlaffen off myn bette, und ducht mich wie ein der schönst ritter
von der welt fur mich keme und begreiff mich mit der nasen. da ducht mich
wie ich zu im sprech das es nicht groß ritterschafft were das er sich mit eim kind
begriff; da sprach er das er mirs wol beßern wolt, er wolt mich ritter da fur
machen. da fragt ich yn were er were; da sprach er, er wers myn herre gawan
des konig artus nefe. da sprach ich das er gott wilkom must syn, und entwacht
zuhant. ich ging zu myner muoter und sagt ir mynen traum, und sie wart ußermaßen
fro. da muost ich ir zuhant myn trúw geben das mich nymer ander
man ritter mecht dann myn herre gawan. ich han yn wol funffczehen mal
zu des konig artus hoff gesucht, das ich yn nye finden kunde; huot ist der dritt
tag das ich dannen kam, da sagt man mir in dem hofe das er einen den besten
ritter súcht von der welt wol selbzwenczigst. nu wil michs myn frauw nit erlaßen,
ich múß ritter werden, und bete uch gern durch gott das ir mich ritter
mechtent, wann ir mich der best ritter dúnckent den ich ie gesah.>< ich wils
gern thun>, sprach myn herre gawan,< ist es uwer wille. ein rich man als ir sint
sol zu recht nicht ritter werden dann zu eyner hochzitt da viel ritter vergatternt,
eintwedder zu eim hoff oder zu eim thorney. nu mag ich auch so lang hie nicht
gesin, wann ich groß ding understanden han.>< so helff mir gott, herre>, sprach
der knapp,< wers uch lieb, ich wolt nicht me geselschafft darzu han dann wir
alhie in dißer herberge hant, ich han auch alle gereitschafft darzu. ich weis
auch wol das nymer kein man den halsslag von uch enpfaht, er múß uber
ein ein byderb man werden, ir sint selb so fruomm und so wol gebarende.>< sitt
irs so guten willen hant>, sprach myn herre gawan,< so geschehe morn frú in
gottes namen, wann ich nicht lenger hie gesin mag mit fuogen.>
myn herre gawan hieß den knappen alle die nacht in der capellen wachen.
der knappe het großen willen darzu und lobte gott sere das er von eins so byderben
mannes hant ritter solt werden. min herre gawan was die nacht mit
großen eren geherbergt, und die edel jungfrauw des knappen schwester was vor
im biß er entschlaffen was. des morgens frú stund er uff, und sin wunden deten
im so sanfft das er ir kuom enpfand; die jungfrauwe was aber vor im und salbet
im syn wunden mit herlicher salben. der kappelan bereit sich und sang ein
messe, und myn herre gawan guorte dem knappen das schwert umb und spien
im sin sporn umb, als man da spúlget; und ee er im diß dethe, da fragt er yn wie
er hieß. der knapp sprach, er hieß helains von tavingies. da im myn herre
gawan den halsslag gab und im alles sin recht getet und die messe gesungen
was, da batt der nuow ritter myn herren gawan das er blieb biß im sin wunden
wol geheilten; und er sprach, er thet es nit. da erbat er yn kum das er bleib
biß er gaß. da man geßsen hett, da hiesch myn herre gawan syn wapen.< herre>,
sprach der nuow ritter,< ich fragte uch gern, getorst ich, wie uwer nam were,
das ich myner frauwen möcht gesagen wer mich ritter hett gemacht, und andern
rittern die michs frägeten.>< ir solt allen den sagen die uch darumb fragent, das
uch gawan des konig artus nefe ritter hab gemacht!> da wart helains fröer
dann er ie wart, und danckt unserm herren gott das er im sin lang begerung
gegeben hette.< nu weiß ich wol furware das ich sicherlich ein byderman werden
muß>, sprach er,< wann mich der best ritter und der frúmst ritter hatt gemacht.
ich sehe wol, herre>, sprach er,< das ich uch nicht lenger behaben mag, und ist
mir das leit. ich bitt uch, herre, eyner bete, der ersten der ich uch ie gebat nach
myner ritterschafft, das ir mir die gebent!>< ich wils gern thun>, sprach myn herre
gawan.< so bitt ich uch, herre, das ir mir uwere wapen gebent und ir die myn
wollent nemen, das man da by wol mög sehen das ir mich ritter habent gemacht;
ir enmochtent mir kein ding gegeben das mir als lieb were.>< sitt ich uch so lieb
da mit thuon, so wil ich uch gern myne wapen geben.> helains hieß syn wapen
bringen, und myn herre gawan besah den halsberg, und ducht yn beßer dann er
ye keynen gesehen hett. der schilt was wiß als ein schne, und der helm was
ußermaßen gut. myn herre gawan wapent sich, und die wapen stunden im
ußermaßen wol; er nam den gurtel den im die frauw von rodestocke gegeben
hett und das spengelin und gab es der jungfrauwen helains schwester.< seht
hie, jungfrauw>, sprach er,< diß kleinot das gab mir die frau von rodestock,
und ich gebs uch als es mir gegeben wart.>< große gnad, herre!> sprach sie,< ich
nim es gern von uwerntwegen.> min herre gawan hiesch sin roß und nam urlaub
zu der jungfrauwen und zu allen den die da blieben.< jungfrau>, sprach er,< ich
bin alweg uwer ritter wo ich in der welt bin.> des was sie sere fro und gnadet
im sere. helaim saß uff syn roß und reit mit mym herren gawan ein gut wil und
wißte yn den weg zu norgales wert. sie ritten uber den rivier von saverne und
kamen off die straßen die recht durch das lant ging.< diß straßen solt ir volgen>,
sprach helaim,< sie leitet uch recht in galahotes lant!> alda schiet der ein von
dem andern, und ietweder bot dem andern sinen dienst. helains reit wiedder
zu der herberge und sante nach allen synen frunden und macht ein hochgezit
von syner ritterschafft. er sagt allen synen frúnden wie im got zu gesant hett
das er lang begert hett, und wie yn myn herre gawan ritter gemacht hett. alsus
hielt er syn hochzitt zwen tag mit großen freuden. des dritten tages reyt er zu
rodestock und fant der frauwen da heymen nicht; er fragt wo die frau were,
man sagt im das sie zu des konig artus hof were gefarn an dem andern tag da
vor. da er das hort, da kert er umb und reit wiedder zu syner herberg. - nu
múßen wir sin geschwigen und sprechen ein wenig von der frauwen von dem
rodestock.
uns sagt die history das die frau von rodestock den konig artusen fant
zu qwinpertorrentin, und wart mit großen freuden enpfangen von dem konig
und von der konigin; sie daten ir groß ere, wann sie nye me zu hof komen was.
des abendes da man gaß da fragt sie der konig was not sie ußgetriben hett
so verre von yrm lande.< das wil ich uch sagen, herre>, sprach sie.< jhener ritter
der dort siczet hatt mich lang geurlaget, herre>, sprach sie und wiset yn seguratesen.
sie sagt im alles von orte und zu ende wie sie da mit gefarn hett und ir
grohadaim der geczwerg einen ritter bracht hett, dem er das meist laster gesprochen
hett das ie keim ritter gesprochen wart.< derselb ritter facht fur mich
wiedder seguratesen und uberwant yn. da ich sah das segurates uberwunden
was, da wart ich so fro das ich des ritters gancz vergaß der yn uberwunden hett.
der ritter reit hinweg, das keiner myner lut nicht enwúst war er kam oder war
er komen was. nu gedenck ich das er umb nicht anders hinweg rite dann umb
die schande die im der geczwerg sprach; alsus bin ich herre komen das ich alhie
etschlich mere freischen wene von dem ritter, wann ich wol weiß das alle die besten
ritter von der werlt in uwerm hof sint.> da fragt der konig was wapen er fúrt
und wie er getan were, und die frauw sagts im alles.< so helff mir gott>, sprach
der konig,< ich enweiß wers anders sin möcht nach dem das ir sprechent, es were
dann myn nefe gawan. des ist ein gut wil das er uß mym hofe selbzwenczigst
reit, und suchent den besten ritter der in der welt lebet.>< ach lieber herre, was
saget ir nu, und ist es myn herre gawan, so bin ich geuneret, wann ich im nye
keyn ere getete; nu wolt ich wol das ich dot were.>< ich kan uch nit me da von
gesagen>, sprach der konig und stunt off. die frau von rodestock stunt auch
off und ging unfro zu ir herberg wert mit ir gesellschafft. grohadaim der geczwerg
bat den truchseßen urlobes, das er die konigin bespreche.< es ist mir
lieb>, sprach der truchseß,< ich wil mit uch gan.> sie kamen beide fur die königin,
und das geczwerg sprach:< ach edele frau, habent myn gnade und helffent
mir!> das sprach er sere weynende.< was wirt uch?> sprach sie.< ich bin der geczwerg
der der frauwen von rodestock den ritter zubracht der fur sie facht
das ist werlich war, frau>, sprach der geczwergk,< ich wönd das er der böst ritter
were der in der welt lebet, und sprach im schmehelich umb die bösen zeichen
die ich yn thun sah zu also guter ritterschafft als ich yn thun sah sitherre, wann
ich hett es nymer getruwet. nu spricht myn frau das ich yn ir benomen hab,
und wil yn selber farn suchen von land zu land, biß sie yn finde; sie spricht, sie
wolle mich mit ir fúren und wolle mir zu allen stetten dar wir komen ein seyl
umb mynen hals thun stricken und irm pferd an den zagel, also wil sie mich
durch alle die stett thun furen dar sie kompt. sie hatt mich auch durch alle
die stett geleitet also die wir zwúschen hie und irm land funden; wúst ich das
sie mirs me thun wolt, ich neme ein messer und stech mich selber. darumb
bitte ich uch durch gott, edele frauwe, das ir mir darzu ratent; ich bin doch
ein fry man, wie mich got des libes unselig hab gemacht.>< nu enhabet kein
angst!> sprach die konigin,< ir werdent nymer me also geleitet, mag ichs geschaffen.>
< das vergelt uch gott, frauw!> sprach er und ging wiedder zu der herberg mit
dem truchses.
des andern tages darnach kam die frau von rodestock wiedder zu der
konigin und spracheten sere lang mit einander. die konigin batt sie eyner bete,
und sie sprach, sie wolt gern thun alles das ir lieb were.< so bitt ich uch>, sprach
sie,< das ir uwern ubeln willen laßent den ir gein dem geczwerg hant.>< ich haße
sin durch sinselbs willen nit, frau>, sprach sie,< er hat eins bruder tochter die
myn nifftel ist. ich batt sie zu mynen nöten das sie hett einen ritter fur mich
laßen fechten, der ist ir amis> - und wißte ir hestorn -,< und sie enwolts thun nit
und sprach das ir lieber were das sie gottes verleuckent dann sie yn vechten ließ.
nuo wonde ich sie da mit czwingen das ich irn vettern als lasterlichen fúrte, und
wonde das sie yrn amis nach dem ritter senden solt und irn vettern da mit lösen;
nu duoncket mich wol das sies nit thun wolle.>< so helff mir gott>, sprach die
konigin,< wil sie yrn vettern da mit nit lösen, so sol sie nyman zu recht lieb han!>
sie rieff dem geczwerg zu ir und sprach:< herre geczwerg>, sprach sie,< ir mögent
uwer frauwen fruntschafft han, mögent ir uwer nifftel darzu bringen das sie yrn
amis nach dem ritter wil senden, und anders nit.>< so mir gott, frau>, sprach
der geczwergk,< ich wene nicht das sies thú, doch wil ichs versuchen>, sprach er
und ging zu syner niffteln.< vil liebe nifftel>, sprach er,< ich bin dot, ir helffent
mir dann.>< ich helff uch gern, weiß ich wie>, sprach sie.< das ir mir hestor
lihent nach dem ritter zu senden der segurates uberwand. thút ir des nicht,
so uneret mich myn frau als sie beguonnen hatt; so were mir lieber das ich dot
were.>< niemer helff mir gott>, sprach sie,< ob er úmmer da hien kuom mit mym urlob!>
und der geczwerg wart so sere erfert das er nehelich vor ir darnyder was
gevallen in onmacht. er kam wiedder zu der konigin und seit ir das sies kein
wise nit endete,< ich wúst es ee wol, frau>, sprach der geczwerg.< ich wúst es
auch wol>, sprach die frauw von dem rodestock,< es ist das ungetrúweste fleisch
das ich nu lebendig weiß.>< nu enruchent>, sprach die koniginn,< ich thu ir all
ir schalkeit gelten ee dann sie von mir icht verre kuom.> die konigin nam die
frauwen von rodestock und leit sie in ein kamern.< nu wil ich uch heimlich
sagen was ir thúnt: ir solt noch hint zu uwer niffteln sprechen das ir morn heimwert
wollent farn; ir solt auch sagen das ich uch sere gebeten habe das ir belibett!
so solt ir wol besehen wie ich sie behalten möge.>< ir hant ußermaßen
wol gesprochen, frau>, sprach sie und fur nach eßsen wiedder zu ir herberg. des
abendes sprach sie zu ir niffteln das sie des nehsten tages heimwert wolt riten.
< myn frauw die konigin bat mich sere das ich blieb, ich wolts aber dhein wise
nicht thun.> des andern tages bereiten sie sich und kamen wiedder zu hofe
umb urlob. die konigin bat sie sere das sie belieb, das es alles ir gesinde hort.
die frau sprach, sie blieb dhein wise nicht, und ging zu dem konig urlob zu nemen.
der konig sprang uff und nam die frauwen mit der hant, und die konigin nam
hestors amien einsitt und runde mit ir.< helffent ir mir uwer frauwen nicht
betriegen>, sprach die konigin,< ich werd uch nymer holt.>< wie möcht ich das
gethun, frauw?> sprach sie.< sie hatt mich gebeten>, sprach die konigin,< das
ich sie nicht bitten soll umb den geczwerg, nochdann wil ichs laßen nit, ich wölle
darumb bitten; ich wil sie bitten das sie mir ein bete gebe, so sol sie gedencken
das ich sie villicht bitten wölle das sie blib, und gedencket heran nit. sie hatt
mir gesagt das sie dhein wise nicht enblibe, ir blibent dann auch mit ir. ir sollent
mir auch ein bete geloben, ob ich uch mane; allererst darnach so gelobet sie mirs
deste williclicher so sie siht das ir mir zum ersten gelobent, wann sie wil wenen
das ich sie umb bliben wol bitten. des ensol ich nicht thun, ich hab sie und den
geczwergk zu dem ersten gefrunt gemacht.>< so helff mir gott>, sprach die jungfrauwe,
< ir hant gesprochen, frauwe, als die best frauw die nu lebet.>
die koniginn und die jungfrauwe gingen zu der frauwen von rodestock,
und die konigin sprach:< frau von rodestock>, sprach sie,< ich bitt uch und uwer
niffteln das mir uwer ietwedere ein bete gebe.>< ich dete es gern, frau>, sprach
die frauw von rodestock,< zu mym ende, west ich das ir keyn unfuge bieten woltent;
auch weiß ich wol das myn nifftel viel zu thun hat in irm lande.>< enruochent
darumb nicht, ir wißent dann wes ich uch bieten wil.>< ich gelobes uch gern,
frau>, sprach sie,< wil es uch myn nifftel vor geloben.>< gelobet mirs herre, jungfrau,
mit uwer truwe!> sprach die konigin; und sie gelobets ir mit ir truwe in ir
hant. darnach nam sie der frauwen truwe.< wißent ir, frau, was ir mir gelobet
hant?> sprach die konigin,< ir hant mir gelobet das ir den geczwerg mit gnaden
sollent laßen und solt uff yn verczihen alles des zornes des ir zu im wert trugent.
jungfrau>, sprach sie,< ir hant mir gelobet mit uwer truwe das ir uwern amis
hestor sollent bitten das er den ritter so lang far suchen biß ern finde, und solt
den rat thun das er da hien fare.> des wart die jungfrauwe ußermaßen unfro
und erkam so sere das sie in einer langen wil ein wort nicht mocht gesprechen.
des waren alle die fro die es horten, und die frauw von rodestock fröer dann
ymant. uber ein guote wil sprach die jungfrauwe zu der koniginne:< ach
frauw, frau königinne, wie unnah ist also viel guotes an uch als man wenet! ir
hant wenig da mit gewuonnen das ir ein arme jungfrauwen betrogen hant, und
hant mich doch unnahe als sere betrogen als ir wenent. nymer enhelff mir gott,
ob ichs yn úmmer gebitt oder ob er mit mym urlob úmmer da hien kome! ich
ließ mich auch ee döten ee ichs yn ummer gebet.>< ich glaub es werlich wol>,
sprach die koniginne,< ir wert anders des geczwerges nifftel nicht, ir wert dann
mülicher und schalckechter dann andere wip. so helff mir got>, sprach die konigin,
< ir mußent es thun, oder ir verliesent alles das ir von mym herren dem
konig hant und von der frauwen von rodestock die hie bi mir siczet.>< des
enmag ich nit, frauw>, sprach sie,< mir were lieber das ich alles das verlure das
ich hett ee dann ers mit mym urlob dete.>< hutent uch>, sprach die konigin,
< das ir kein ding enthúnt, ir werdent dann darzu beczwungen; ir mußent es
sicherlichen thuon, wie nöt yrs thút!>< das sol man wol gesehen>, sprach die jungfrau.
< das ist nemelich war>, sprach die koniginn und stunt off.< frauw von
rodestock>, sprach sie,< nuo hutent uch, als lieb als uch myn fruntschafft si und
mynes herren, das sie alles des gutes das sie in uwerm lande hatt nymer gewaltig
enwerd biß an die stunt das sie yrn eydt gelöset hab!> die frau gebaret als es ir
leit were und was syn in yrm herczen fast fro.
die jungfrau ging zu ir herberg weynende. und hestor begegent ir underwegen,
er fragt sie warumb sie weinde; sie wolts im sagen nicht und fuor furter
zu irselber sprechende:< ach leider>, sprach sie,< wie hatt sie mich betrogen die
alle die welt betrúgt!> hestor enkund sie nicht erbieten das sie im icht sagen
wolt, und ging mit ir biß in die herberg. sie ging uff ir bette ligende und weind
so sere das sie nymant getrösten kund. hestor ging zu dem geczwerg und fragt
yn warumb sin nifftel weinde; der geczwerg huob an und sagts im alles sament.
< nu geent dann mit mir>, sprach hestor,< und bittent sie das sie mir urlob gebe
den ritter zu suchen! wil sies aber thun nit, so ist mir lieber das ich yn on urlob
súche dann sie ir lant darumb verliere.>< ich gen gern mit uch>, sprach der geczwerg,
< und vallent ir zu fuß ob ir wollent! sie sol es aber kum thuon, sie ist so
schalckecht und so kriegig.>< wir sollens doch versuchen>, sprach hestor. sie
gingen beide zu der jungfrauwen und knyten fur das bett da sie uff lag und
weynde. sie baten sie beide das hestor muste farn den ritter suchen mit urlob.
< phi dich!> sprach sie zu dem geczwerg,< hastu mich darumb gein der konigin
verraten das sie mich also betrogen hatt? du gewinnest doch nymer heller daran,
so helff mir gott! und des tages gehelff mir got nymer, so er ummer urlob von
mir gewinne, und gefert er auch on myn urlob hinweg, er gesiecht mich nymer
me hinnach; und sehe er mich auch wol, ich wúrd doch nymer syn frunt.> des
was hestor sere unfro, und der geczwerg ging wiedder da die konigin was und sin
frau und sagt yn wie syn nifftel gesprochen hett: ob hestor on ir urlob hinweg
fúre, das er sich nymer zu ir hoffnung dörffte versehen, und wie sie den grösten
jamer mechte. das erbarmet die konigin ußermaßen sere, wann sie wol wúst
wie ir zu muot was und das ir sere we in irm herczen was. sie bat die frauwen
von maloaut das sie ir die jungfrauwen gewúnne und nem zwen ritter mit ir.< ir
solt sie sere bitten das sie hestor nach dem ritter laß riten, er kum schier herwiedder>,
sprach sie.< werlich frau>, sprach der geczwerg,< er ritt vil gern da
hien>, sprach er,< hette sies im nit verboten.>
die frau von maloaut ging nach der jungfrauwen und bracht sie weynende
gar sere fur die koniginne geleitet; sie hette sie sere geflehet und gebeten und
geraten das sie hestor urlob gebe, er keme vil schier wiedder. sie batt sie so
viel das sie wiedder verseit noch gelobet, und schweig alschone und bedacht sich.
der koniginne was sere leit das sie ir so viel gesprochen hett, wann sie wol wúst
wie yrm herczen zu muot was. sie nam sie zwuschen ir arme und sprach das sie
so unfro nicht were und das sie sich wol gehube, ir solt bas geschehen dannen
ir das hercz sagte. die koniginn saß nyder und saczt die jungfrauwen bi sich;
sie begund sie aber bitten das sie hestorn ließ farn den ritter suchen, das ir
vetter erlößt wurde von schanden und von ungemach. und die jungfrau bedacht
sich aber ein lang wil. innwendig des kam ein ritter allgewapent farn und ein
fast schon jungfrau, die ein gespalten schilt fuort: innwendig waren die zwey
stuck gancz von einander, und oben hafften sie kum zuhauff. der ritter enkunde
yn gefuren nit, wann im der arm enczwey was zwuschen dem elenbogen und
der hant. er hett yn wiedder gebunden so er best mocht, und was im so we daran
das er kam sprechen mocht. der ritter fragt wo die koniginn were, und man
wißte yn wo sie was, und sie kamen beide da die frau was. der ritter sprach
zu ir:< ein ritter grußet uch, frau>, sprach er,< der uch vil lieber hatt dann ir yne;
er enbútet uch auch, frau>, sprach er,< das ir im zu einem male einen halben
dienst datent den ir im wol vollen möchtent haben getan. darumb enbútet er uch
das er uch nit schuldig ensy dann halben lon, den wil er uch geben, wann er an die
stat kömpt da ern uch geben mag.> die koniginn begund gedencken were der
ritter were der ir also gethan botschafft enbút.< ich enweiß, frau, wer er sy,
er hieß mich uch alsus sagen und sprach das irn wol kentent.> da wart die königinne
geware das der ritter geqwetschett was, und fragt yn wer es im dete.
< das det der ritter, frau>, sprach er,< der mich zu uch hatt gesant, er stach mich,
das ich von mym roß viel und mir der arm enczwey brach.> darnach sprach
die jungfrau mit dem schilt, die mit dem ritter kam, zu der koniginne:
< frauw, frauw koniginn>, sprach sie,< uch grußt die wisest jungfrau und die
schönst die nuo lebet; sie sendet uch dißen schilt und enbutet uch das das irn wol
behaltent durch yrn willen und durch des willen den ir in dißer welt allerliebst
hant, sie enbútet uch das sie uwer gedenck und uwers duonnes me wißse dann
alle die nuo lebent. sie hatt uch lieb und minnet alle die ding die ir mynnent.
ir solt auch wol wißen das all uwer selikeit an dißem schilt lytt und alle uwer
ere, ob irn wol behaltent.>< behielt ich sin dann nicht>, sprach die konigin,< so
were ich sere unbedacht, und die jungfrau muß selig syn die mirn sante,
und irselber mußent selig sin das ir mir den schilt brachtent! ich wúst gern
were die jungfrau were; wolt ir mirs sagen?>< ja ich>, sprach sie,< man heißt sie
die jungfrau von dem lack.> da wúst die konigin zuhant wol wer die jungfrau was,
und nam die jungfrau an irn arme die den schilt bracht hett, und dete ir groß
ere und was ir sere fro. sie dete ir selb den schilt von dem halse und besah yn
sere wol ußen und innen. der schilt was gespalten von oben biß unden uß; unden
was er gancz von einander, und oben hafft er kuom zuhauff mit der buockelen
die herlich und schön was. an dem einen stúck des schiltes was ein gewapent
ritter gemalet, und was im die kuofe von dem heubt, an dem andern stúck was
die schönst frau von ertrich gemalet. oben an dem schilt halßte sich der ritter
und die frau und kuosten sich, wann das der spalt an dem schilt zwuschen ir
beider munde hien ging, und hie unden waren sie ferre von einander.< werlichen
jungfrau>, sprach die konigin,< dißer schilt ist viel húbscher dann ich wonde
und wer er also gespalten nit. ich bitt uch durch mynes dinstes willen das ir mir
sagent was das betúte das er so gespalten ist, und sagent mir auch was der ritter
betút und die frau die an dem schilt gemalet sint.>< frauw>, sprach sie,< der
ritter ist nach dem besten ritter gemalet den man nu lebendig weiß in der welt,
der minnet ein frau die in dem schilt gemalet ist. nu hatt der ritter so vil gethan
das er die frauwen dick hatt gekúßet und gehelset, und hat im die frau ir minne
gegeben; und ist aber da nit me geschehen dann helsen und kußen, als ir an dem
schilt wol sehen mogent. und wann das ir beider minne volle komen sol, so
sollen sich die zwey stúck fugen und sol der schilt von eim stuck werden, das
man des spaltes nit mag erkennen noch gemercken. zu derselben stunt sag ich
uch furware das ir erlößt solt werden von dem grösten jamer den ir ie gewuonnent,
und solt fröwer werden dann ir ie wurdent in allem uwerm leben.>
dießer mere was die konigin ußermaßen fro und dete der jungfrauwen
groß ere, sie gedacht auch in yrm herczen und erkant wol wer der ritter was und
was es alles dute das ir die jungfrauw gesagt hett. der ritter nam urlob der
mit der jungfrauwen komen was, und die koniginne batt yn das er blieb biß
im sin arm heil wurde.< ich mag bliben nicht, frau>, sprach er,< ich han dem ritter
gesichert der mich darnyder stach, das ich der frauwen von rodestock ein botschafft
muß sagen als schiere als ich uch die uwer gesagt han.> die frau von
rodestock hort es und sprach zu dem ritter und batt yn das er ir mere seit von
dem ritter.< ich bin die frau zu der ir gesant sint.>< ich glaub es uch wol>, sprach
der ritter,< frauw, sagt mirs myn frauw die konigin fur ware.>< ja ich, herre>,
sprach sie,< ich sage uch fur ware das sie die frau von rodestock ist.>< so enbutet
uch der ritter der segurates uberwand, und keme er noch an die stat da
ir syn bedorfftent, er vergeße uwer als ir syn vergaßent, und wönde auch nit das
im das ymand verkeren möcht, wann irs wol umb yn habent verschuldet. uwern
truchseßen wolt ich gern besprechen und hestorn.> sie kamen beide fur gesprungen
und fragten wo der ritter were und wies umb yn stunde. er sprach,
es stúnde im ußermaßen wol, und sprach zu dem truchseßen:< herre>, sprach er,
< er hieß uch sere grußen und enbút uch das ir syn herre sint und er uwer lieber
frunt, er sendet mich in uwer gefengkniß, wann er wol weiß das ir keyn unhúbscheit
mit mir thút.> und der truchseß was des ritters ußermaßen fro und
sprach das er im wilkum must syn von synes herren wegen der yn dar gesant
hett. der ritter nam ein schwert und gab es hestori.< seht hie, herre>, sprach
er,< diß schwert sante uch der ritter, wann irs wol wirdig sint; er weiß es auch
so guot das ir unbetrogen daran sint, er hett es anders uch nit gesant. auch hieß
er mich das ich uch sagte das man herren, die byderbe syn, zu recht gefangen
ritter senden sol, und biederben baczilierer sol man zu recht wapen senden.>
hestor was syns schwertes sere fro, also was der truchseß syns gefangen. nochdann
enwústen sie nicht were er was ders yn gesant hett. da fragt die konigin
den ritter was er der frauwen von rodestock gesant hett.< seguratesen und
synen nefen, frau>, sprach der ritter,< also glich als sie im zwo gaben gab, einen
gurtel und ein furspan, und enbot ir auch das er ir schonheit nicht lenger enhielt
dann biß an den abent; da gab er die cleynot beide eyner der schönsten jungfrauwen
die er ie gesah, wann er nach ir nicht lenger wolt gedencken, wann sie
syn so schier vergaß.>
das hort die frauw von rodestock und vil zuhant in unmacht, wann sie
alle diße welt so lieb nicht enhett als sie den ritter hett; nu gedacht sie das sie
yn ymer me verlorn hett. die konigin und die andern frauwen namen die frauwen
von rodestock und trugens in ein kamern durch das volck das darzu kam
schlahende. sie kam wiedder zu irselber, und die königin nam sie einsit hien
und wart wol geware was ir was.< so helff uch gott, frau, minnet ir den ritter?>
< ja ich werlich, frau>, sprach sie;< als lang als er by mir was, da enacht ich daruff
nicht, und da ich yn verlose, da wuhs mir ein minne an mym herczen so groß
das ich wedder tag noch nacht geruogen mag, und wehsett von tag zu tag. ich
enwerde auch nymer me fro, ich hab yn dann mit mynen augen gesehen. darumb
bitt ich uch als myn frauwen das ir radt darzu gebent das hestor nach im fare,
ob ir mir myn leben behalten wollent>, und viel ir zu fuß sere weynende. die
konigin hub sie off und ging zuhant ußer der kamern, sie rieff des geczwerges
nifftel zu ir und batt sie das hestor must farn den ritter suchen mit yrm urlob.
< niemer hellff mir gott, frauwe>, sprach sie,< ob ich yn úmmer darumb gebitte
noch im urlob gebe!>< so verhenget das er da hien fare>, sprach die koniginne,
< so hantt ir uch nit verschworn; und thút ir des nit, also helff mir gott, ich lege
uch in schwere gefengniß, das ir nymer ußkoment, und tuon uch darzu nemen
alles das ir geleisten mögent.> da die jungfrau sah das es syn must, da sprach
sie, fúr er mit sinselbes willen, sie ließ es wol syn und wolt es im nummer verwißen.
er were ir so lieb das sie yn nymer wolt gebitten das er in synen dot
fure oder da er kein angst umb synen lip solt han. hestor was ußermaßen fro
und die jungfrau von rodestock noch fröer.< herre hestor>, sprach die konigin,
< nuo wil ich das ir die suchung schwert als es recht ist.>< er geschwert sie
nymer alleyn>, sprach sin amie,< ich wil sie mit im schweren.> des begunden
frauwen und jungfrauwen sere lachen und alle dieß horten, und hetten sie fur
ein snuoken das sies ie gesprach; sie respeten sie darumb allsament, und des
enkund alles gehellffen nicht, sie wolt ie mit im. die königin und die frau von
maloaut namen sie einhalb abe und sprachen was sie törin thun wolt, sie het
iemer mere ir ere verlorn, und fúre sie mit im, ob im ein ungluck geschehe!< je>,
sprach die konigin,< ob yn ein ander ritter ab steche oder mit den wapen uberwunden
wurde, als manig gut ritter uberwunden ist, so mustent ir jhens willen
thun und hettent darzu uwern amis verlorn.>< so mag uch vil lieber sin>, sprachen
sie,< das ir hie verlibent und uwern amis gesunden wiedder habent, so er kuom
zu uch; wann keme er auch gelemet, es wer uch weger dann das irn allzumal
verluret. und belibet er auch dot, so mag uch aber lieber sin das ir hie sint umb
mangerhand sach dann das ir mit im wert.>< nach myns amises dot wil ich nit
lenger leben>, sprach sie. doch sagten sie ir so vil, das sie sere weinende sprach,
sie wolt beliben; und hestors wapen wurden zuhant fur getragen.
hestor wapent sich biß an das heubt und an die hende, und die konigin det
die heiligen bringen. diße mere kamen fur den konig, und die konigin sagt im
wies alles komen was das hestor den ritter suchen solt. der konig det hestorn
nyder knyen und stabet im den eyt als man da spúlget: das was das er den ritter
nach syner macht suchte als lang als ein suchung zu recht weren solt, das was
ein jare; das er in eim jare nit wiedder keme, er brecht den ritter oder er brecht
so gut worczeichen das man wol furware wust das er den ritter funden hett,
und das er alles das seyt das im in dem jare geschehe als ferre als im gedecht,
es wer sin schand oder sin ere. dißen eyt musten alle die schwern die in suchung
fuoren alde groß abenture furten in dem konigrich von logres. da hestor gesworn
hett, da wapent er sin heubt und sin hende und saczte synen helm off
sin heubt. sin amie macht so großen jamer das sie nymand kund getrösten,
und die frau von maloaut hett sie in einer kamern besloßen, umb das das gemein
volck den jamer icht sehe den sie macht. hestor nam urlob zu dem konig und
zu der konigin allgewapent, wann er nicht enwolt das iemant die trehen sehe
die im uß den augen vieln; er knyet fur sie und bat sie das sie syner amien gnedig
weren.< nu habent kein angst darumb!> sprach die konigin und tröst yn so sie
meist mocht, wann sie wol sah das er sere weinde.< gefreisch ich das irs wol
thunt in der suochung, ich wil uch gesellschafft thun geben mit den genoßen in
myns herren hof des koniges, und darnach solt ir myn ritter sin und von mym
gesinde.> da was der sitte also in des konig artus hofe, das dhein ritter so schön
noch so edel was noch so starck noch so rich, der gesellschafft mit den gnoßen
hett ee dann der konig selb urkund gab das er gut ritter were, oder das die
gesellen selb den ritter so wol bekanten, oder das sie selb sin tete erkanten, oder
das sie selb sin tete gesehen hetten und sin groß ritterschafft, so enpfingen sie yn
zu eim gesellen. quame ein fremd ritter dar, der gesell werden wolt und im
fremd lút des urkunde gaben das er gut ritter were und der gesellschafft wol
wert were, und wuost es dann der konig und die gesellen nit, so enthielt yn die
koniginne so lang biß er wol versucht wart. sah dann der konig und die gesellen
das ers wert was, so enpfingen sie yn. also wart segremors liderreis versucht,
ee dann er geselle wart. hestor was sere fro das yn die konigin enthalten hett,
und die konigin fragt den ritter dem der arm gebrochen was, wo er den ritter
gelaßen hett.< ich ließ yn einhalb des rivieres von saverne, frau>, sprach er,
< in den landen von brekeham, das was in eim wald der zwuschen des herczogen
lande gelegen was von kambenigk und zwuschen dem konigrich von norgales.>
hestor der wúst wol wo es was, wann er dick durch das lant geritten was. er
saß off syn roß und reit hinweg; diß was eines dinstages zwuschen none und vesperzitt.
er reit die rechten straß zu norgales wert sere verdacht umb sin amien,
die er so unfro gelaßen hett. - nu mußen wir die rede von im laßen und sprechen
furter von der koniginn und ir gesellschafft die by ir bleib.
da hestor enweg was, sagt uns die history das die konigin den gequetsten
ritter mit großen pinen entwapen hieß, und dete im alles der arm als wee das er
zwirnt in unmacht viel. sie dete im ein arczat gewinnen, der im den arm solt
heilen, und nam den schilt den die jungfrau bracht hett, und trug yn in ir kamer,
sie hing yn an die stat da sie yn alle morgen anesah so sie off stunt, und allweg
so sie in der kamern was so sah sie den schilt ane. den schilt det sie allweg mit
ir furen war sie fure, und det yn by ir bette hencken biß an die stunt das er mit
abentur wiedder zusamen geheilt wart, als uns diß buch furter bescheiden sol
wie das was. die jungfrauw die den schilt bracht hett nam urlob zu der konigin,
wann sie keine wise lenger beliben wolt. sie reit hinweg, und die konigin ging
zu hestors amien und wolt sie trösten. die jhene schalt die konigin sere da sie
zu ir kam, und sprach:< frau, frau konigin, als fro mußent ir werden des liebsten
das ir in der welt hant>, sprach sie,< als fro als ir mich gemacht hant an dem liebsten
das ich in der welt han!> darumb zörnet die konigin ußermaßen sere, auch
wart sie darnach in kurczer wil als sere erzörnet umb dasselb, das ir sere leit
was das sie die jungfrauwen so sere het erzörnet. des andern tages fruo bereit
sich die jungfrau von rodestock und wolt wiedder zu yrm land farn; sie kam
wiedder zu der konigin umb urlob, und der konig bat sie sere das sie belieb, und
auch die konigin, und sie enwolt es keyn wise nicht thun, wann sie keyn freud
gesehen kunde vor dem leide das sie in irm herczen trug. und der truchses
gab dem ritter urlob zu bliben biß im sin arm geheilt. die konigin und die frau
von maloaut gingen zu hestors amien und baten sie das sie blieb, wann sie da
baß mere solt vernemen dann anderswo von hestor, wann man alle tag
mere vernam in des koniges hofe von großen abenturen die in dem konigrich
geschahen und da bi.
underdes das die frau von rodestock urlob nam, da kam ein knapp ingefarn
und bracht einen schilt, der was allenthalben durchstochen mit starcken
spern und was oben gancz zurhauwen mit schwerten und unden, das kam das
dritteil da was von dem schilt; doch bekante man wol was wapens daran stunt.
der schilt was von golt mit eim roten lewen. der knapp erbeizte nyder und
fragt ob iemant wúst wo die frau von rodestock were. man sagt im das sie
by dem konig were. er ging darwert, und der geczwerg sah yn.< seht hie, frau>,
sprach er,< wo uwers ritters schilt kömpt den hestor suchett!> sie wart sere
bleich und saß nyder, wann sie nicht lenger gesteen kunde. alle die im hofe
waren hetten den schilt wol bekant, wer er so sere nit zurslagen gewesen. der
knapp kam fur die konigin und sprach:< frau>, sprach er,< ich bring uch gute
mere von mym herren gawan und sage uch, er ist wol gesunt und wol farnde.>
die konigin ließ den knappen nicht me sagen; sie nam den schilt und kuost yn,
sie slug beide ir arme daruber und was ußermaßen fro beide, des schiltes und des
knappen. er ging furter zu der frauwen von rodestock und grußt sie von myns
herren gawans wegen und von helains wegen von taringies.< und helains
von taringies enbot uch, frau>, sprach er,< darumb irn so lang gemant hant
das sy gescheen. myn herre gawan hatt yn ritter gemacht, und geschah das
des andern tages darnach das er fur uch gefochten hett wiedder seguratesen.>
da sie vernam das es myn herre gawan was gewesen, da wart nye mensch so
unfro mer. sie sprach zuhant das sie nymmer me fro wurd, und fragt den
knappen wie helains darzu komen were das er yn ritter hett gemacht, und der
knapp sagt ir die warheit.< seht da synen schilt, frau>, sprach er,< und mym
herren sint alle syne wapen worden, die gab er im umb die synen.> diß mere
kam fur den konig und fur die konigin; und der konig ging zu dem knappen mit
großer geselschafft von rittern und von knappen und fragt umb myn herren gawan.
< er ist gesunt, herre, und wol genesen von den wunden die im segurates gab; myn
jungfrau die heilt yn, myns herren schwester, die viel kan von guter arczeny. da
er dannen schied, da gab er ir einen gurtel und ein furspan, das im myn frau von
rodestock gegeben hett da er fur sie vechten solt. er sprach auch das er úmmer
ir ritter syn wolt, wann sie im syn wunden so wol hett geheilet und so schone.>
die frau gewann so groß beswerd in irm herczen das sie nehelich getobet
hett, und nam urlob mit so großem jamer das sie wedder der konig noch die
königin getrösten kund. der knapp der den schilt bracht hett nam urlob und
wolt hinweg riten mit der frauwen. der konig und die konigin baten den knappen
das er den schilt da ließe.< des enmag ich nit gethun, herre>, sprach der knapp,
< ich must mym herren schwern off den heiligen das ich im den schilt wiedder
solt bringen, er wurd mir dann mit gewalt genomen; endete ich des nicht, ich
endörfft nymmer wiedder komen.> da ließ der konig den knappen den schilt
hinweg furen. der knapp reit mit der frauwen hinweg, und die frauw det im
den schilt nemen.< so helff mir got>, sprach sie,< helains der arnet es selbe an
sim hals das er mir nicht enseyt das myn herre gawan da was; er ist myn man
und hatt felschlich mit mir gethan.> die frau furt den schilt mit ir, darumb
sich sitt manig groß schand hub, und auch durch ander sach. es hub sich aber
alles von dem schilt. - nu laßen wir die rede von der frauwen und von ir gesellschafft
und sprechen furter von mym herren gawan, wann wir lang von im
geschwigen han.
nu saget uns die recht history das myn herre gawan reit alleyn allen den
tag on abenture, da er von helaine geschieden was den er ritter gemacht hett.
des nachtes kam er zu eins einsiedeln huse da geistlich lút inne wonten, das
stunt in eim wald off eim cleynen riviere, und das huß was geheißen waldat
und was von alten ziten gestifftet. der herczog esau von kambenic het so viel
gulte dar gegeben das ein groß convent da was, die man regelere heißet. das
was das erst closter von schwarczen mönchen das ie in der großen britanien
gestifftet wart. da vor hett man all geistlich lut geheißen abstinenten, das ist
als viel als die sich vor sunden húten. in dem closter bleib myn herre gawan
die nacht. des andern tages stunt er fru off und reit so lang biß er mit abenture
in ein schönes lant geritten kam, das lang und breit was. er sah dann zu der
rechten hant wo ein schön burg stunt sere riliche, und was geheißen kambenig.
und da vor stunt ein walt von dem wir hievor sagten, und was geheißen brekeham.
der walt was wol vierczig engelscher milen lang und wol drißiger breyt.
von kambenig waren wol drißig milen biß an die marcken des konigrichs von
norgales; ein clein rivier lieff durch den walt die die zwey lant schiet. das waßer
was ußermaßen tieff und schmal, und das closter was daroff gelegen da myn
herre gawan des nachtes inne gelegen was.
da myn herre gawan in jene gegen reit sin rechten straßen, er hort wo
ein mensch ußermaßen wol sang neben im frauwenstimme, und er reit darwert
was er ymmer mocht und sach ein sere schön jungfrau under im in dem
tale. der jungfrauwen hing ein sere schone schwert an irm halse mit dem feßele.
er reit zu ir und grußt sie.< got lone uch, herre>, sprach sie,< ob irs verschuldet
hant!> und ging allweg fur sich.< wie, jungfrauwe, verschuldet?> sprach er.
< das wil ich uch sagen>, sprach sie.< ein maget sol zu recht dheim ritter antworten,
grußet er sie, er hab dann megden zu großer not geraten, da mit sie ußer not
erlößt sy, oder er hab willen synen lip zu wagen und syn ere durch megde willen.>
< darumb verließ ich uwers grußes nicht, jungfrau>, sprach myn herre gawan,
< ich wene es wol verdienet han.>< darumb gebe uch got gute abenture!> und ging
ie mere hinweg. er reit mit ir, das er gern gesehen hett das sie schone
gestanden were. da sie des nicht thun wolt, da sprach er zu ir das sie schon
stunde, er wolt mit ir reden.< mit mir reden?> sprach sie,< das wer größlich
missethan das ich by uch stande belibe.>< warumb, gut jungfrau?> sprach er.
< darumb>, sprach sie,< wann ich zu eim ritter gan wil der der best ist der lebet,
one einen den ich wol bekenne. blieb ich dann by uch stande, so were ich ein
affin, und nit weiß ob ir gut sint oder böse.>
< liebe jungfrau>, sprach myn herre gawan,< by den truwen die ir got von
hymmel schuldig sint, sagent mir were die zwen ritter sint die die besten sint
von der werlt als ir sprechent!> und die jungfrau schweig.< nu sagent mirs>,
sprach er,< wer sie sint, das uch gott laß finden was ir suchent!>< ir hant mich
so sere besworn>, sprach sie,< ich sag es uch, getörrent irs hören.>< so hett ich
wenig tugende an mym libe>, sprach er,< getorst ich des nit hören.>< das sol
ich schier wol erfarn>, sprach sie,< volget mir!>< gern>, sprach er. sie ging fur,
und er volget ir so lang biß sie in ein schmalen pfat kamen, und der pfat ging
in ein kurczes holcz das dick was. in dem holcz ritten sie lang, biß sie einen
großen thurn sahen, und da neben stund ein michel huß; umb die beide ging
ein mure die hoch und dick was.< jungfrau>, sprach myn herre gawan,< wann
woltent ir mir sagen were die zwen ritter weren?>< ir solt es off jhener burg
wißen die ir dort sehent>, sprach sie.< und wem tragent ir das schwert nach?>
sprach er.< ich trag es dem ritter nach den ich súche>, sprach sie. mit dem kamen
sie fur die port von dem thorne, und die jungfrauw ging vor yn und myn herre
gawan nach. mit dem sah er wo ein gewapent ritter in dem hof stunt und yn
anrieff:< so mir sant jacob, komen ir herinn, es wurt uch leit!> er sprang off
ein roß und ergreiff ein spere, und myn herre gawan macht sich zu jostiern.
sie stachen mit nyde zuhauff, und der ritter stach syn spere enzwey off myns
herren gawans schilt, und myn herre gawan stach yn so sere das er die erden
suchen muost, wie nöt ers dethe, und reyt wiedder nach der jungfrauwen zu dem
sale wert. der ritter was wiedder off gestanden und hett sin schwert geraufft,
und kam zu mym herren gawan laufende und maset mit beiden henden im off
das heubt den schlag; und der slag trug abe und kam sim roß so schwinde off
den halß das im der halß ab fuore und von sim gereit ein stuck und von sim
schilt ein stuck. das roß viel nyder, und myn herre gawan bleib stande zu fuoß,
er raufft das schwert und schlug mit zorn off den ritter.< ach jungfrau>, sprach
er, da er sie vor im hinweg sah geen,< sagent mir wo ich uch finde, wann ich wil
hie nit beliben.>< das wil ich uch sagen>, sprach sie,< ir findent mich in der schönsten
kamern die in dißem sal ist, geturrent ir mich suchen und mir volgen darinn.>
er was zornig umb syn roß und slug freischlich schleg off den ritter, wann er
groß macht an sim lib hett, er schlug yn in kurczer stunt das er mit einer hant
off die erden schlug; und da er wiedder off wonde stan, da stieß yn myn herre
gawan an den backen mit des schwertes knauff, das er gancz uff die erden viel
und bleib ligende. er brach im den helm abe und trauwet im das heubt abzuschlagen,
wann er im sin roß zu tot geslagen hett. da hort er wo ein jungfrau rieff:
< herre ritter>, sprach sie,< ir solt im nicht thun, ich geleit yn!> er sah offwert
und sah ein sere schön jungfrau in eim fenster ligen und sprach zu ir:< jungfrauw,
wollent irn geleiten?>< ja ich, herre>, sprach sie.< so geschicht im dalang argk
von mynentwegen>, sprach er,< nochdann hat er mir sere leit gethan.> da ließ
er den ritter und volgt der jungfrauwen die vor im was gegangen. da er mitten
in den sal was gegangen, da fand er einen gewapenten ritter vor im stan, der
viel großer was dann der ander; er was zu fuoß und hett ein glen an der hant.
da er myn herren gawan sah, da sprang er zu im mit der glenen und stach
yn durch den schilt biß off den halßberg hinweg. myn herre gawan slug im die
glen abe und sprang zu im, und der ander dett den schilt von dem halß und dackt
sich darmit so er best mocht. myn herre gawan schlug yn zwuschen der siten
und dem schilt uff den arme, so das er yn lemete und im der arm nehelich ab was;
und der ander ließ den schilt vallen und floh, und er beite des andern schlages
nit. er lieff in ein kamern, und myn herre gawan sprang nach im in die kamer.
mit dem ducht yn wie er die jungfrau hört sprechen, die das schwert an dem halß
trug, zu einer andern jungfrauwen die saß by ir, die was ußermaßen schöne.
er kam fur die kamern da sie inne waren, und die schon jungfrau rieff yn ane:
< herre ritter>, sprach sie,< geent herre und gewinnent mich!>< gern, jungfrauw>,
sprach er und ging darwert. da er in die kamern kam, da bestunden yn zuhant
zwen ritter, und er kert yn zu und slug den fördersten oben zu off das heubt,
das die kuoff oben von dem helm alle zurbrach, und das schwert ging durch biß
off die schwart, das im die ring darinn blieben stecken. und der ritter wart
mit dem slag so vertort das er struchelt biß an die muren und viel darnyder.
myn herre gawan ging zu der jungfrauwen, die off eim herlichen seßel saß, und
der ander ritter ging im alles nach slagende hinderwert off den rucken und off
das heubt. myn herre gawan kert sich durch das nit umb, wann im die jungfrau
so wol behaget die off dem seßel saß; der ritter schlug doch so lang off myn herren
gawan das ern qwetschet. da zurnde myn herre gawan und schlug im mit
ebicher hant durch den helme und slug im die nase wol halb abe, und er viel off
die erden und wúst nit wie im geschehen was.< jungfrau>, sprach myn herre
gawan,< wie wolt ir das ich uch gewinne?>< wie?> sprach sie,< ir hant mich
werlich gewuonnen>, sprach sie,< so ich wol wenen wil.>< nu enwenent es nicht>,
sprach er,< dúncket uch das ich zu wenig darzu hab gethan, ich wil gern me
darczu thuon wo ir gebietent; aber zu dißen zweyn die hie ligent enwil ich nicht
me thun, wann sie großes strites nicht bedorffent. jungfrauw>, sprach er zu der
mit dem schwert,< ir hant mir gelobet das ich in dißer kamern des ritters namen
erfarn solt den ir súchent und des andern der beßer ritter ist dann er.>< so mir
myn lip>, sprach sie,< ir kament in die besten kamern nicht die hieinne stet,
da ichs uch gelobet zu sagen!>< so leytent mich dar, jungfrauw!> sprach er,
< nochdann wolt ich gern wißen zu allererst ob ich diße jungfrauw gewunnen
hett oder nit.>< neyn ir, herre>, sprach die jungfrauw mit dem schwert,< wann
ir in die schönsten kamern sint komen, so hant ir sie erst gewunnen.>< so geent
fur>, sprach er,< ich wil nach uch gan!> die jungfrauw stunt off und leite yn in
ein herlichen sale, der wol bestreuwet was mit grunen besan. mitten in dem
sale stunt ein schön bette und was mit einer herlichen kolter verdackt allenthalben
biß off die erden. des bettes huoten zehen gewapent ritter und saßen da
by. zuhant da sie myn herren gawan gesahen, sie saczten ir helm off ir heubt
und sprungen uff. myn herre gawan volget der jungfrauwen, die ging recht zu
dem bett, und er bereit sich zu striten. die jungfrau saß vor dem bett nyder
off die erden, und die ritter rieffen myn herren gawan an das er schon stunde
und furter nicht enkeme, er wust dann zu erst wie er wiedder keren múst.< nu
sagent mirs dann!> sprach er.< das wil ich uch sagen>, sprach der meist von den
zehene.< wolt ir uns alle bestan, so ir wiedder von dem bett geent, so mögent
ir wol vol geen zu dem bette und mogent sehen was under dem kolter lig; wolt
ir des auch nicht thun, so koment auch furter nit!>< jungfrauwe>, sprach myn
herre gawan,< wann wolt ir mir sagen des ich uch gefraget han?>< das wil ich>,
sprach sie,< wann ir mit eren von hindann gescheident.>< ich besehe zu allererst
was under dem golter lige.>< neyn>, sprach sie.< ich wil ummer sehen>, sprach
er,< was es sy>, und ging furter. die ritter gingen hinderwert und ließen yn geen.
er kam zu dem bett und hub die kolter off, er fant einen den schonsten ritter
darunder den yn ducht das er ie gesehen hett, und baß geschaffen uber alle
syne glieder. er was aber so siech das er nicht kunt sprechen und lag alles uff
dem rucke, wann im der linck arm groß geswollen was und vol löcher; also was
im auch das recht beyn gestalt, darumb enkunde er sich wiedder hien noch herre
gewenden. er smackte so sere das nymant in dem sal mocht bliben wann man
die koltern off hub.< ach leider>, sprach myn herre gawan,< zu wie unseliger
zitt dißer ritter geborn wart, der also schön ist und also hie muß ligen fulen,
nochdann gesah ich nie baß gemachten ritter!>< das soltet ir sprechen>, sprach
die jungfrauwe,< wústet ir recht wie gut ritter er was und wie manige gut ritterschafft
er gethan hatt.> sie dackten den ritter wiedder zu und ließen yn ligen
als er e lag.
mit dem kam der groß ritter fur gan der mynen herren gawan an gesprochen
hett, und sprach das er wiedder zehen ritter fechten múst.< des sol er nit thun>,
sprach die jungfrau,< wann nement alsolchen zolle von im als ir von andern
farnden rittern nement!>< was zolles git man hie?> sprach myn herre gawan.
< uwern helm vol blutes, herre>, sprach sie.< geuneret muß er syn der den zoll
ie gesaczt, er were ritter oder jungfrau, wann der ritter niergent zolles schuldig
ist; und e ich uch diesen zoll gebe, ich vecht ee mit uch, und were uwer vier
mal als viel.> und e ers wort volbracht, da raufften sie allzehen ir schwert und
sprungen zu im, und myn herre gawan wert sich freischlich. mit dem wart der
ritter sprechen der an dem bett lag.< ha jungfrau>, sprach er zu der jungfrauwen
die vor dem bette saß,< ich hett uch doch gebetten das ir gegangen wert da ir
wol wißent, und ir sint ieczunt wiedder komen!>< das ist war>, sprach sie,< mir
begegent ein fast byderbe man underwegen, und ich han yn herre bracht, als
ich geheißen was edann ich ußer dem hof kam; seht wo er stet und vichtet!>
< nu geet herre>, sprach er,< und hebet mir das heubt off, das ich den stritt mög
gesehen!> da im sin heubt off gehaben wart als verre als ers verdolden mocht,
da sah er wo sich myn herre gawan sere werte und gab yn groß sleg, auch suchten
sie yn stercklich. in kurczer stunt hett er einen dot geslagen und zwen gelemet,
die andern sieben bezornten des und bestunden yn in alle wise mit großem zorn
da gedacht myn herre gawan das er also nit lang gewern möcht, und ließ sich
triben an ein kamerthúr die besloßsen was. da kam im der ruck ane; da hett
er keyn angst me, und wer ir dristunt als vil gewesen. da schlug er große slege
und werte sich sere, das der siech ritter begunde lachen, der kum sprechen mocht.
< warumb lachet ir so sere?> sprach die jungfrau mit dem schwert.< ich lach
umb das groß unbild das ich siehe, das die unwerden ritter allsament einen ritter
nicht mögent uberwinden; ach herre gott, wie bin ich als unselig!> sprach er und
ließ sich wiedder nyder off syn bette so er best mocht, sere weinde. myn herre
gawan wond wol sicherlich an der thúr stande und facht sere. innwendig des
kam die jungfrauwe die off dem seßel saß und det die thúr off. da das die ritter
sahen, da ließen sie ir vechten syn und stunden ußwert. die jungfrau begreiff
myn herren gawan mit der hant und wolt im das schwert nemen.< ach jungfrau>,
sprach er,< laßent mir myn schwert, ir sehent doch wol das mich diße
herren dot wollen schlagen!>< gebent mir das schwert bald>, sprach sie,< ich
wils han!> und wincket den rittern mit den augen. und sie sprungen zu im und
schlugen yn off den helm und off die achseln; sie huten aber der jungfrawen
das sie sie nicht trefen. sie hielt mynen hern gawan mit der hant und wolt
syn nicht laßen umb alles das er ir geseit, er wolt ir auch nit we thun. das treib
sie so lang an biß sie yn qwetsten; er ließ der jungfrauwen sin schwert und lieff
off einen mit aller syner macht so geschwinde das sich jener wol dristunt uberwarff
und im das swert enpfure. und myn herre gawan ergreiff es und kert den
andern mit zu mit so großer krafft das sie alle ducht das er rescher were und
frecher dann er was da er fechten begund, doch was er sere geqwetschet an
maniger stat. da kam aber die jungfrau und ergreif yn mit der rechten hant,
sie nam im aber das schwert, und myn herre gawan sprach:< ach jungfrau, was
thút ir? mich duncket wol wie ich nit als gut gewinnung an uch hab als ich wonde.>
mit dem begreiff er den schilt mit der lincken hant und lieff off eynen den yn
ducht das im den meisten schaden det, und stieß yn under die augen, das sich
der helm biß off die nasen crochete und jhener in onmacht viel. und myn herre
gawan nam im das schwert uß der hant und sprach zu der jungfrauwen das sie
im das ließ durch gott, er wolt ir die andern alle geben. die jungfrau begunde
lachen und sprach das er schon stúnde, er were gefangen. sie ergreiff yn mit
der hant und sprach das er schon stunde, und hieß auch die ritter schon
stan.< ach jungfrau, laßt uns vechten, ir seht wol das sich nit mere dann vier
wern!> sie wolt es thun nicht und leite yn zu der kammern dannen sie komen
was.< herre ritter>, sprach sie,< ir mußet gescheczet werden.>< wie, jungfrau?>
sprach er.< als all diße ritter wollent>, sprach sie.< so wollent sie nit dann myns
blutes!> sprach er.< das ist war>, sprach sie.< niemer helff mir gott>, sprach er,< mir
were lieber das ich dot were dann man mirs verwißse das ich darczu geczwungen
wurde.>< so helff mir got>, sprach sie,< ir redet als ein byderbe man, ich wil uch
auch furware sagen das ir nymer in myn gefengniß koment. das sie uwers
blutes ieschen, das wil ich uch sagen warumb das was: ir hant den siechen ritter
wol gesehen der under der koltern lit; da von ist uns gesaget das er nicht genesen
enmöge, er si dann zu erst mit des besten ritters blut bestrichen der lebet,
on einen. der sol im das beyn bestrichen, und der best sol im den arm bestrichen
mit sym bluot, so ist er gar genesen. und kúndet yrn genern, das wer uch ymer
me ein prise und ere, und detent auch groß almusen; es were uwer ere, wann ir
der beste werent, on eynen. ir hettent es auch almusen das ir im húlffent, auch
were recht das er uch ümmer mere diende als sim herren der im den lip hett
behalten.>
< werlich jungfrau>, sprach myn herre gawan,< ich wolt das es yczunt gescheen
were das ir gesprochen hant, wann der best ritter der lebet bin ich nit,
ich weiß wol das menig beßer ist dann ich bin. enwolt irs aber enbern nit, ich versuch
es, ob ir mir daran icht missetruwet.>< ich sehe es gern, wer es uch lieb>,
sprach sie.< ich wil gern myn macht darzu thun>, sprach er. mit dem kamen
knappen und jungfrauwen und daten im synen helm von sym heubt und die
yseren hosen von den beinen, als sie die jungfrau wiste. sie gab im syn schwert
wiedder, und er stach sich da mit in syn diech. die jungfrau hieß ein vaß bringen
und enpfing des blutes als viel als sie wolte. sie dete im die wunden binden,
und die jungfrau mit dem schwert kam zu im gande.< jungfrau>, sprach er,
< noch wolt ich gern darumb wißen darumb ich uch han gefragt.>< ich wil uchs
sagen, wann der ritter mit uwerm blut bestrichen wirt.> mit dem kam ein schön
jungkherre gende und hort myn herren gawan reden; er sah yn ane, und ducht
yn wie ern me gesehen hett, er kund sin aber nit erkennen, wann es finster in
der kamern was. er ging hinweg und det alle die fenster off die an der kamern
waren. da sah myn herre gawan umb sich, und ducht yn wies die allerschonst
kamer were die er ie gesah, und ducht yn auch die jungfrauw vil schöner dann er
wonde das sie were. und sie dete yn entwapenen, umb das sie sin wunden wolt
sehen, wann sie wúst wol das er sere geqwetschet was. da der knapp da sah das
er sere wunt was, da macht er den meisten jamer der ie gesehen wart; er kam
fur den siechen ritter da man im sin bein bestreich mit dem blut. der ritter
schlieff, und sie wincketen im das er hinweg ging von dem das der ritter schlieff.
der knapp ging in ein kamern und viel off ein bet, er schlug syn hende zuhauff
und macht großen jamer, er raufft syn hare uß und reiß syn cleider von im
mit dem erwachte der siech ritter und schuht sere, da er hort das der knappe
so großen jamer macht, und wundert yn sere was im syn mocht, so das er sich
von dem bette warff, und wolt zu dem knappen gan besehen was im were, und
was im des beynes gancz vergeßen. da er uff die erden trat, da gedacht im synes
beynes und enzub das er gar daran genesen was.< helffet, herre gott>, sprach er,
< mir ist myn beyn gar genesen!> und lieff furter zu dem knappen; er sah wo er
sich rauffte und sin cleider von im reiß. da der knapp synen herren vor im gesah,
er schweig und bleib ligen.< ir bösewicht>, sprach der ritter,< warumb habent
ir uch alsus zurißen, sehent ir nit das ich genesen bin, warumb weynent ir nuo?>
< ich enruche wedder ir sint>, sprach der knapp,< fur dißen fruomen han ich noch
me schaden genomen.>< was schaden hant ir dann?> sprach der ritter.< ach
leider>, sprach er,< sie hant mir mynen bruder hinne ermordet und den uwern.>
< welchen bruder, túfel?>< min herren gawan.>< sie enhant, ob got wil!> sprach
er und viel in onmacht. sie lieffen alle zu im und hulffen im off; die jungfrau hort
sagen das er genesen were, und kam auch zu im gelauffen. da sie da sah das er
so ubel mocht, da wart sie ußermaßen unfro, wann sie yn lieber hett dann alle
die welt. sie nam yn zwuschen ir arme. da er da wiedder kam, da fragt er wer
synen bruder dot hett geslagen.< welchen bruder?> sprach die jungfrauwe.
< mynen herren gawan>, sprach er.< helfet, herre got>, sprach sie,< ist er hie?>
< also saget mir mordret>, sprach er.< so helf mir got>, sprach sie,< ich han auch
vil darnach gedacht, wann er mich der best man duncket und der byderbst den
ich ie gesah; er hatt uch generet>, sprach sie und saget im alles wies darzu komen
were.< weset fro!> sprach sie,< er hat kein dotwunden.>< nu leitet mich bald
zu im!> sprach er. sie wolten im off helfen als sie gewone waren.< laßent mich>,
sprach er,< ich bin wol genesen!> sie leiten yn in ein kamern da myn herre gawan
inne was. er stunt off da er sie komen sah, und ducht yn wies egravin syn bruder
were; er bekant syn aber nit wol, wann er bleich und mager was. egravin nam
mynen hern gawan mit dem gesunden arme umb den hals.< vil lieber bruder>,
sprach er,< sit got wilkuomen und mir! gott sante uch herre, ir hant mich wol
gesunt gemacht an mym beyne.> da bekante myn herre gawan egravinen
synen bruder an syner sprach und kuost yn vor synen munt, und was ietwederer
des andern ußermaßen fro in synem herczen.
< vil lieber bruder, wann wurdent ir so siech?> sprach myn herre gawan.
< das wil ich uch sagen, herre>, sprach egravin.< da ich zu letst von uch reit von
der stat da der fried gemachet wart zwúschen mym herren dem konig artuse
und galahote, da ir zu karidol siech belibent, da kam ich herre zu lande das
ich diße jungfrauw gesehe, wann sie mir lieber ist dann all diße welt. und da ich
off dem weg was herre ritende, da begegent mir ein bott der von myner jungfrauwen
kame, und sagte mir das ich ir bald zu hilff keme, ob ich sie úmmer gesehen wolt,
ir vatter wolt sie eim man geben den sie umb alle diß welt nicht genomen hett.
ich kam in yrs vatter lant, des koniges tadermans von norgales, und halff mir
got das ich so vil alda mit den wapen dete das ich die jungfrauwen mit
krafft gewan. darnach uber ein kurcze wil was ich hie by in den walt geritten
jagen und hett zu mittemtag zwey rech gefangen; die sante ich hinweg mit
mynem bruder mordret und mit eim andern knappen, und ich bleib alda under
eim sicomore in mym hemde schlaffen ob eim schonen brunnen in eim grase,
wann das wetter heiß was. mit mir bleib nymant dann ein knappe der mir
myn roß hielt und myn jeger; der auch alda by mir schlieff under eim busch.
aldar kamen zwo jungfrauwen geritten, und iegliche bracht ein búchs in ir hant
gefuret, als mir myn knapp seit, der wachende was da er sie komen hort, und
sah alles ir thuon. er gestatt es yn, wann er wonde das es myn jungfrauw were
die alhie ist und het ir jungfrauwen eine mit ir bracht. die ein kam zu mir und
leit mir ein pflunfiederin kußen under myn heubt, das mich schlaffen hielt;
sie bestreich mir myn bein mit dem das sie in der búchsen hett, und die ander
bestreich mir den lincken arm mit dem das sie in der andern búchsen hett. da
sie da von mir kamen, da sprach die ein: « weiß gott », sprach sie, « nu han wir
uns zu sere gerochen, das wir im nicht gesaget han wie er wiedder genesen möge
oder wann. » « ich wil im von dem arm sagen », sprach die ein die im den arm
bestrichen hett: « wann er mit des besten ritters blut bestrichen wirt der nu lebet,
so ist im der arm genesen. » « so sag ich im », sprach die ander, « das er an dem
beyn genesen ist, wann es im bestrichen wirt mit des ritters blut der darnach
der beste ist. » sie slugen zuhant in den walt und ritten ir straß; da wuoste myn
knappe allererst das sie fremd waren. er sprang off und kam zu mir gelauffe
fast sere erschrocken, er leit große pine ee er mich erweckte, wann hett mir das
kußen tusent jar under dem heubt gelegen, ich hett als lang geslafen. doch
stieß er mich so lang biß mir das heubt von dem kußen kam und ich entwacht.
da wond ich off stan und enkund nirgen komen, wann mir myn beyn lam was
und myn arm, als ir noch an mynem arm sehen mögent.
myn knecht kam erheim und bracht mir ein roßbare; und da ich off die roßbare
kam, da leite man mir das kußen under das heubt, das ich deste sanffter
heim solt komen. und ein ritter kam underwegen zu mir und nam mir das kúßen
von dem heubt, da kam ich mit großem ungemach heim. nu han ich uch alles
myn ungemach geseit, vil lieber bruder myn>, sprach egrevaim.< ich han uch
lang gesagt>, sprach die jungfrau,< das ir nach mym herren gawan hettent gesant,
uwerm bruder, wann ich wol wust das er der best ritter was von der werlt.
da sagetent ir mir das manig beßer ritter in der welt were dann er.> egrevains
sprach ein wort nicht und schampt sich fast sere das er mynen herren gawan
so sere mißpriset hett.< wes ist diße burg?> sprach myn herre gawan.< sie ist
myn>, sprach egrevaim,< der herczog von kambenig gab mirs, es ist nit lang
das ers dem konig von norgales angewann.> da lacht die jungfrau, und myn
herre gawan mante sie sere das sie im sagte wes sie gelachet hett.< so helff mir
got>, sprach sie,< ich lacht umb die großen affenheit die in der welt geschicht,
ich han ein schwester die junger ist dann ich, die hatt gesworn das sie nymer
anderm man irn magthum gegebe dann uch. min vatter hat nit me kinder dann
unser zweyer und hutet myner swester fur uch, das sie nymant gesehen mag.>
< das ist verre gehut>, sprach myn herre gawan,< ich han anders viel me zu
schaffen dann darumb. het aber ich gut stat, ich wolt darumb gern werben
das ich sie gewuonne.
jungfrau>, sprach myn herre gawan zu der mit dem schwert,< noch sehe
ich gerne das ir mir die zwen ritter nentent, als ir mir gelobet hant.>< es schinet
wol, herre, an uwern teten das ir der ein sint.>< wer ist dann der ander?>< der
den prise hett da der konig artus urlaget und galahot, der ist der ander; ich
weiß aber nit wie er heiß. und das schwert, das ir mich sahent tragen, das was
uch gesant, myn herre sant es uch; und ich was off dem weg zu uch komende
da ir mir bekament. da riet mir myn hercz das ich uch herre brecht, wann
mich wol ducht das ir ein byderber man werent.> sie gab im das schwert, und
er zoh es uß.< herre>, sprach egrevains,< lesent die buchstaben die daran sten,
so múgent ir wißen was das swert ist!> und die buchstaben sprachen das das
schwert von tag zu tag beßer wurd in des hant des es zu recht solt syn, und wurd
von tag zu tag erger in des hant ders nicht zu recht sol han.< es wart mir gesant,
und da ich vernam das im so was, da gedacht ich das ichs uch senden wolt zu
versuchen ob es uwer were. und weres uwer nicht, so soltet irs wol dem senden
des es were.>< so helff mir got>, sprach myn herre gawan,< ich wen es sere wol
bestaten, ich wils eim beczelier geben der byderbe und kúne ist. wolt got das
ich als kúne were!>< herre>, sprach egrevains amie,< hutent das irs wol bestatent!
myn swester sant es egrevaim, off das ers uch furter sente.>< von dem ritter
wil ich uch sagen dem ichs geben wil: er uberwant das urlage in beidersitt zwuschen
mym herren dem konig und galahot, er ist verre bevor der best ritter
der nu lebet, und heißet lancelot von dem lack, des konig banes suon von bonewig.
ich han yn wol vier wochen gesuchet wol salbzwenczigst>, und nante sie
allsampt,< ich han yn geschworn zu suchen biß ich yn finde, und alle myn gesellen.>
< viel lieber bruder>, sprach egrevaim,< wo wenent ir yn finden?>< ich weiß wol
wo ich yn finde, ich han aber gesworn das ich es nymant sagen sol.>
also bleib myn herre gawan und egrevaim sin bruder sament mit großen
freuden den tag uber biß an den andern tag. da wapent sich myn herre gawan
frú und wolt hinweg, und egrevaim det im ein schones roß bringen fur das syn,
das im erschlagen was. da fragt myn herre gawan egrevainen ob er icht wúst
wer die jungfrauwen weren die yn also siech gemacht hetten.< nein ich werlich>,
sprach er,< recht weiß ich sin nit, wann ich wil uch sagen wie mir huwer geschah:
ich vacht mit eim ritter und lemet yn eins armes, da kam ein jungfrau darzu
geritten, die wene ich wol das syn amie were; die sprach, sie wolt mir das wol
vergelten, solt ich noch ein jar leben. die wene ich wol das sie mirs an dem arm
tete. von der andern wil ich uch auch sagen, die ich wol wene das sie mirs an
dem bein tete: ich reit huore abenture suchen in den walt von landebele, da
begegent mir ein ußermaßen schöne jungfrauwe, und ein ritter kam nach ir
riten. ich nam die jungfrauw mit dem britele und wolt sie hinweg furen.
da wolt sie der ritter beschútten, und wurden vehten so lang das ich sin meister
wart. ich nam die jungfrau und furt sie hinweg. da wir ein guot wil also geritten,
ich erbeißet von mym roß und hub auch die jungfrauwen von yrm pferde, ich
wolt mynen willen mit ir schaffen, und sie wert sich; das was mir zorn, und ich
endackt ir ir rechtes beyn biß uber ir kny. sie begunde ußermaßen sere weynen
und wert sich so sie allermeist mocht; und da ich mynen willen yczunt mit ir
thun wolt, da sah ich wie ir das recht bein als sere ußgeslagen was und so freischlich
gestalt das mir an mym herczen we thet. da sprach ich das es der túfel
walten must das sies also nötlich mecht, ich schlieff als gerne by einer malatschen
als by ir, und were ich auch ein kruppel. ich saß wiedder off myn roß und sprach
das der ritter geuneret múst syn der mit ir gemeynschafft hett. da sprach sie,
ich solt noch die stund in eim jare gesehen, ich wölt alles das ich geleisten mocht
darumb geben das mir myn bein stunde als ir das ir und nit eistlicher. da by
wene ich wol das mirs nymant anders dete dann die zwo.>< des wil ich wol
glauben>, sprach myn herre gawan,< groß kundikeit und unfuge bringent dick
dem ubel der ein byderber man syn wil, und kömet alles leit und ungemach da
von.> also was egrevaim, sit er sich icht vermocht, ie und ie hochvertig und
unbarmherczig.
mynem herren gawan was ein roß bracht, und er nam das schwert das im
syn bruder bracht, und hing es an synen sattelbogen. die jungfrauwe die yn
dar bracht hett die reit mit im biß off die statt da er zu ir komen was. sie bevalh
yn alda got und ließ yn riten. also reyt myn herre gawan alle die morgenstunde
biß tercie und kam in den walt von brekeham ritende alles die großen straßen,
biß er in ein schones lant kam. da er mitten darinn kam, da sah er wo zwen
stecken verre vor im in die erden geslagen waren, und an ietwedern stecken was
ein michel spere gebunden und hing ein rot schilt da by. da er by die stecken
kam, da sah er wo ein ritter darunder lag allgewapent, und stunt syn roß by im
gebunden, und ein knapp stunt da by under eim baum und bliese zuhant ein
horn. mit dem sprang der ritter off syn roß und hing jenen roten schilt umb syn
hals. er ergreiff ein sper und ließ zu mym herren gawan geen was er úmmer
geriten mocht; also det myn herre gawan wiedder. sie stachen beide ir spere
enzwey und blieben beid siczend. myn herre gawan begreiff das schwert und
wolt dem ritter zu, und der ritter sprach:< neyn herre ritter>, sprach er,< wir
komen noch allezitt zu den schwerten; laßent uns noch me sper zurbrechen,
biß unser einer abe werde gestochen, wann nie so schöne ritterschafft wart als
jostieren!>< ich han anders zu schaffen dann allen dißen tag hie zu spieln>, sprach
myn herre gawan.< also helff uch gott, herr ritter, laßent uns doch diße sper
brechen ee dann wir vechten!>< es ist mir lieb>, sprach myn herre gawan. sie
ritten zu jhenem stecken, und ieglicher nam ein spere; sie stachen aber zuhauff
und brachen ir spere beide. myn herre gawan der achtet das der ritter sere wol
jostierte und behendiclichen.
sie griffen aber spere und stachen sie enczwey, und myn herre gawan wart
geware das im der ritter allweg der kelen rumet. zu der funfften jost reit myn
herre gawan ein wenig ußwert wol als ferre als man mit eim bogen geschießen
möchte. sie kamen beid zuhauf gerant mit großer krafft und stachen so sere
off jhen schilt das die spere beide brachen biß in die hant; und da einer by dem
andern solt hien riten, da stieß myn herre gawan mit schilt und mit brust und mit
allem libe den jhenen, das yn ducht wie im sin augen verkert weren, und er viel
off jhen erden das im der linck arm brach, und bleib in onmacht ligen. min
herre gawan stunt von dem roß und raufft sin schwert, er sprang zu dem ritter
der keyn macht hett wiedder offzusteen, wann er in onmacht lag. da er da
wiedder bekam, da stunt er off und clagte sere. myn herre gawan sprach das er
sich húte, er wolt yn slagen.< ir mögent mich wol schlagen>, sprach der ritter,
< ich mag mich aber nit gewern.>< alsus enkoment ir nit von mir>, sprach myn
herre gawan,< ich slage uch dot, ir jhehent dann das ir uberwunden sint!>< ich
muß es sprechen>, sprach der ritter,< wann ich dhein macht enhan mich zu
wernde.>< nu sichert mir gefengniß zu halten wo ich wil!> und der ritter sicherte
im.< so wil ich>, sprach myn herre gawan,< das ir in des konig artuses hof fart
und grußet die konigin von eim ritter dem sie zu eim mal einen halben dienst
dete, den sie im wol gancz mocht han gethan ob sie hett gewolt; darumb wil er
ir halben lon geben so ers stat gewinnet. ir solt mich nit fragen wer ich sy,
und wann ir uwer botschafft gethan habt, so solt ir zu rodstock faren zu dem
truchseßen und solt syn gefangen syn; darnach solt ir der frauwen von rodestock
selb sagen, sie sol mirs zu recht nit verwißen ob ich ir vergesse als sie myn
vergaß, und saget ir das ich der ritter sy der fur sie wiedder seguratesen vacht!>
er nam das schwert das im syn bruder gab und gurt es dem ritter umb.< diß
schwert>, sprach er,< solt ir hestor geben und solt im sere dancken das er myn
sariant was da ich den kampff vaht!> der ritter sprach, er solts enden so er best
mocht. das was derselb ritter der den arm gebrochen hett und der die botschafft
zu quinportorentin warb zu der konigin und mit der jungfrauwen kam, die den
gespalten schilt bracht desselben tages da hestor von des konig artus hof reit
myn herren gawan suchen. da myn herre gawan dem ritter die botschafft
off geseczt het, von der hie vor geseyt ist wie er sie zur konigin warb und zu der
frauwen von rodestock, und wie er hestor das schwert gab und wie erselb in
des truchseßen gefengniß kam, da fragt er yn warumb er der zweyer stecken
hut mit den spern.< das wil ich uch sagen, herre>, sprach der ritter.< hie zu land
ist ein hohe frau, die ich mynne. da ich knappe was, da bat ich sie das sie mich
neme; da sprach sie, sie wolt nymer keynen knappen nemen noch geminnen.
ich wart zuhant ritter da ich das hort, des ist nit ein jare. ich kam aber zu ir
und bat sie das sie mich neme. da sprach sie das sie noch nit wúst ob ich ritter
were oder nit; « wann als ich von uwer byderbekeit als viel höre sagen
das mich duncket das irs wert sint, so wil ich uch gerne nemen. » da ich das hort,
da piniget ich mich darzu das ich prise und ere bejagt; ich batt sie aber. sie
sprach, sie wolts thun, wann ich der land von sieben wegen einen monat gehuot
hett, also heißt dieser selb plan da wir off syn. sie hieß mich alle die ritter bestan
die uber die landen ritten, beide mit jostiern und mit vehten. wurde ich in
dißem monde nit uberwunden, so wolt sie mich nemen. und darumb han ich
diße spere her thuon bringen, wann alle die sprachen die mich bekanten, das ich
der best jostierer were den man lebendig wúst.> und myn herre gawan sprach:
< ist diß die land von den sieben wegen?>< ja sie werlich>, sprach er,< inn dißer
landen geschicht alles das wunder von dem walde.>< kúnnent ir mich den weg
icht gewisen zu norgales wert?> sprach myn herre gawan.< ja ich sere wol,
herre>, sprach er. min herre gawan halff im off syn roß und reit mit im, biß sie
off die stat kamen da die sieben weg zuhauff stießen. alda begegent yne die
jungfrau die der koniginn den gespaltenen schilt furt. min herre gawan fragt
sie wo sie hien wolte.< ich wolt zu der koniginne genover, herre>, sprach sie.
< ich wolt das wir beide da wern>, sprach der geqwetst ritter,< ich wer auch uwer
geselle da hien, wolt ir.>< ja ich gern>, sprach die jungfrauwe. da fragt sie myn
herre gawan was der schilt dúte und warumb sie yn furte.< ruchet uch, herre!>
sprach sie,< ir enwoltet umb alles britanien nicht dann abenture von dem schilt
schuldig sint ußzuvolgen.>< des glaub ich wol, jungfrauw>, sprach er,< nochdann
wúst ichs gern, woltent ir mirs sagen.>< nein ich>, sprach sie,< ich enwils
uch nit sagen, ir koment dann mit mir zu der koniginne.>< da hien mag ich noch
nit komen, ich wils ee enbern ee ich mit uch dar fare.> er bevalh sie got und reyt
die rechten straßen zu norgales wert, als yn der ritter gewiset hett, und der ritter
reit mit der jungfrauwen furter gegen hofe. - nu laßen wir die rede von mym
herren gawan und von dem ritter und sprechen furter von hestore der hern
gawan sucht.
uns sagt die hystoria das hestor nye keyn abentur enfant da von wir
sprechen mogent, biß er uber das riviere von saverne kam. er reit den rechten
weg zu den landen wert von carefost, da im der ritter gesaget hett das er mynen
herren gawan zu letst gesehen hett. er reit gedencken nach syner amien, die er
in großen unfreuden gelaßen hett. diß was des dritten tages darnach das er
von qwinpercorentin was gescheiden. also reit er gedencken biß das er kam da
ein jungfrau under eim baum saß ußermaßen sere weynde umb yren amis, der
ir in der schoß lag sere wunt. by ir stunt ein knappe und hielt ein stuck eins
speres in syner hant, er weinde sere umb synen herren der sich so ubel gehielt.
hestor reit gedenckende, und die jungfrau saß mitten in dem weg da er da hien
muost. hestor sah des ritters nit noch der jungfrauwen und was nehelich off den
wuonden ritter geritten.< herre ritter>, sprach die jungfrau,< ir sint als hubsch
nit als ir wol sin mochtent, ir hettent nehelich dißen verwunten ritter ertrettet,
der wetlich ein als edel man ist als ir sint oder edeler!> hestor verstunt sich nit,
und der knapp sprach das der túfel synes schlafens must walten, und schwur,
und were sin herre so siech nit, er wurff yn von dem roß. er hub das stuck off
von dem schafft und slug hestors roß zwuschen die oren wol sere, also das das
holcz gar zurbrach, er nam das roß mit dem zaum und stieß das so sere affterwert
das es off synen hehsenen bleib siczen.
hestor ließ sin gedencken und besah den knappen, und ducht yn wie er
wol ein schalck möcht syn.< lieber junckherre>, sprach er,< warumb tút ir diß?>
< warumb ich diß thu? der túfel hat uch wol entschleffet! ich sah das ir mynen
herren nehelich ertretet hettent, der me tot ist dann lebende. der túfel macht
uch ie ritter, ir endút anders nit dann slafen!> des schamte sich hestor fast sere
und wúst wol das er missetan hett.< vil liebe jungfrauw>, sprach er,< vergebent
mirs! ich gedacht werlich nach dem liebsten das ich in der werlt han, das ich
sere unfro hinder mir ließ. nu vergebent mirs, das ich uwer ritter sy an alle den
steten da ir myn bedorffent!>< also wil ich uchs vergeben>, sprach die jungfrau,
< wolt ir das thun.>< ja ich>, sprach er,< by myner ritterschafft!> die jungfrau
fragt yn warwert er wolt.< ich wolt zur landen wert von carefotsc yczunt syn,
ich kan aber des wegs nit wol da hien.>< ich kunde uch ußermaßen wol da hien
geleyten>, sprach die jungfrau,< woltent ir mir geleit da hien geben, das mir nyman
nicht entete.>< ja ich werlich, jungfrau>, sprach er,< under dem hiemel ist niergent
keyn statt, ich getruw uch wol dar geleiten, das uch nymer arg geschee ane mich.>
< so wil ich uch da hien wisen>, sprach sie. der knapp nam synen herren in syn
schoß, und die jungfrau saß uff ir pfert und reit mit im. also ritten sie biß mittentag
und kamen in den walt zu brekehem; da ducht hestorn wie er unrecht
ritte, als er auch dete.< jungfrau>, sprach er,< mich duncket wie diß unser rechte
straß nit sy.>< habent keyn angst>, sprach sie,< ich sol uch wol leiten!> mit dem
kamen sie off ein schön wiesen ritende, die breit und lang was.
hestor fragt die jungfrau wer irn amis also gewunt hett. da sagte sie im
alsus:< hie by uns ist ein ritter>, sprach sie,< der úbel ist und freischlich, der
wenet das kein beßer sy in der welt; myn amis und er sint gebruder kint. der
ritter hatt ein schön amien. er was eins tags in den walt geritten gewapent, und
myn amis kam zu synes neven pavilun geritten da sin amie off eim bette lag
und schlieff in einer kamern. er ging by sie ligen durch rechte fruntschafft und
rette allerhand mit ir. da diß also was, da kam ir amis ußer dem wald und
sprach das man im off dem wege gesaget hett das myn amis by syner amien
schlieff. er raufft das schwert und wuont mynen amien, der gewapent was als
ir wol sahent, onwieddersaget.>< er wunt yn werlich bößlich>, sprach hestor.
so lang ritten sie sprechende biß sie ein schön pavilun sahen. da sie darby
kamen, da sahen sie wo ein ritter da vor saß und det zwo yserin hosen ane, und
in dem pavilune saß ein jungfrauw die fast sere weinde.< seht, herre>,
sprach die jungfrau zu hestor,< das ist der ritter von dem ich uch gesagt han,
er ist ein schalc, und helffent ir mir von im nicht, so bin ich verlorn.>< habent
ir vor yemant mere angst dann vor dem einen ritter?>< neyn ich, herre>, sprach
sie,< ich weiß wol das mich sin gesellen nit haßent.>< so habent kein angst! ich
wene, ich uch vor im wol beschirme mit gottes hilff.>< des lone uch got, herre!>
sprach sie.
< nu ritent ir furter!> sprach er,< ich wolt das ich ursach wiedder yn fúnde
zu vehten.> mit dem komen sie fur das pavilun ritende, und hestor fragt den
ritter, ee dann ern grußt, warumb die jungfrau so sere weinte.< was hant ir
da mit zu schaffen?> sprach der ritter.< ich wolts gern wißen>, sprach hestor.
< ir erfart es nymer>, sprach der ritter.< nu saget mirs, edel ritter!> sprach hestor.
< ich enwúrd talang so edel das ichs uch sage, durch der túscherin willen die uch
herre hat bracht.>< geuneret muß er sin>, sprach hestor,< der uch geleret hab das
ir jungfrauwen ubel sprechent! mir were vil lieber>, sprach er,< das ir mirselber
ubel sprechent dann ir, das ichs hort.>< ich sag uch ware>, sprach er.< ir endút
werlich>, sprach sie,< ir hant gelogen!> des schampt sich der ritter sere und wolt
die jungfrau slagen. hestor ging da zwuschen und sprach das die jungfrau in
sym geleid were, und ließ er sie vor synen augen slagen, so were er sere böse.
< wie getorstent irs ie gethun>, sprach er,< und ir ungewapent sint und ich gewapent?>
< pfy!> sprach er,< solt ich mich durch uwern willen wapen, ich wolt
sie uch zu der ersten jost angewinnen, und hett ich nicht dann einen schilt und
ein spere, und wolt sie an ein ast hencken, das ir sie ansehent.>< sie enforchtet
uch nicht>, sprach hestor.< das ist werlich war>, sprach sie,< und han yn doch
unwert in mym herczen und sehe sin laster gern und sin schande, wann ers umb
mich wol verwurkt hat und wiedder got getan hatt und wiedder die welt. er
ist ein ungetruwer verreter.> da wart der ritter sere zornig und wolt die jung
frauwen mit den zöpffen begriffen, und sie floh zu hestor und sprach:< herre
ritter, ich förcht das ir mich bößlich beschirmen wollent.> hestor huorte zu im
mit dem roß und stieß yn mit der brust, das er sich uberwarff; er reit uber yn
und sprach, wer es im nit lesterlich, er trette yn also das ers nymer me keyner
jungfrauwen gedecht zu thun. der ritter stunt wiedder off und sprach, er wolt
nymer me eßens enbißen, er hett dann hestorn zu tot geslagen und die jungfrauwen
erhangen.< nu fúrdernt uch>, sprach hestor,< und wapent uch bald!>
< ich wil mich nymer durch uwern willen gewapen>, sprach der ritter und hieß
im bald synen helm bringen. er sprang off jhens roß und saczt synen helm off
und det synen schilt fur sich; er hett syn schwert gegurtet und nam ein spere,
er reit ußwert und bereit sich zu jostiern. also det myn herre hestor, wann er
syn gierig was. sie kamen mit großer macht zuhauff gerant, und der ritter
brach syn spere off hestors schilt; hestor het das sper umb gekert und stach yn
das er off jhen erden slug, und das spere bleib unzurbrochen. das det hestor
darumb wann der ritter ungewapent was, und forcht das ern qwetst und des
úmmer laster hett. er sah yn wiedder off stan und reit zu im und slug yn mit
flachem schwert, das er wiedder nyder viel, und slug yn in den schilt so schwinde
das das schwert darinn gestecket. der ritter raufft sin schwert und slug mit
beiden henden off hestorn, und hestor kund sin swert nit so bald uß dem schilt
gewinnen, er múst nyder erbeißen. da das der ritter sah, er warff den schilt
hien und floh in jhens pavilun. hestor brach sin swert wiedder uß und sprang
nach im.< weiß got, ir sint dot!> sprach hestor. und jhener warff das swert ußer
der hant und det den helm abe.< neyn>, sprach hestor,< diß enhilffet uch nit,
ir engebet uch dann gefangen!>< das thun ich>, sprach der ritter,< als ein ungewapent
ritter zu recht sol thun, und als vil eren als eim gewapenten ritter
darumb werden sol, der gihe ich uch; woltestu mir aber urlob geben das ich mich
wapent, so wolt ich mit dir striten.>< ja ich sicherlich>, sprach hestor,< du muost
mir aber zu dem ersten sagen warumb die jungfrau so sere weine.>< das wil
ich dir sagen>, sprach er,< ich han ir gesaget das ich niemer me an die statt wil
komen da sie ist, wann ich furwar wol weiß das sie böse ist.>< ja>, sprach hestor,
< ist diße sach also darumb du den ritter wuontest unwieddersaget, und er dines
vettern sun ist?>< es ist war>, sprach er,< das ich yn wuonte, ich wieddersaget
im aber ee. da er wiedder mich missetet, da was im wol wiedderseit, er solt
sich zu recht han gehút. lebet er noch?>< ja er>, sprach hestor.< das ist mir
werlich leit>, sprach der ritter und ging siech wapenen. des was die jungfrau
ußermaßen unfro das ers im urlob het gegeben, und sprach zu hestor:< were
er uwer als gewaltig als ir sin sint, er slüg uch dot.>< nu enrúchet, jungfrau>,
sprach hestor,< ich werd sin noch als gewaltig als ich ee was mit gottes hilff;
ich were in allen höfen geuneret, hett ich einen ungewapenten ritter tot geslagen
der sich nicht enwerte.> mit dem kam der ritter gewapent heruß geen, er saß
off syn roß und begunde freischlich zu gebaren und sere zu trauwen. hestor bat
yn das er noch den ritter beßerte das er wiedder yn missetan hett und auch der
jungfrauwen, er wolt yn noch des strites ledig laßen das er wiedder yn gethan
hett.< nein>, sprach der ritter,< ich wolts uch nöt erlaßen, und wolt irs gerne
abe syn.>< so mußen wir vechten!> sprach hestor.
hestor saß off syn roß und nam syn spere; sie bereiten sich beide zu jostiern
und kamen aber beide wiedder zuhauff gerant, und hestor stach yn aber von
dem roß und raufft das schwert da er nider erbeizte; der ritter was offgestanden
und raufft auch das schwert, sie zurhúwen die schild und die schwert und die
helme und stritten sere lang. die jungfrau die mit hestor was komen die floh
in den walt, ob hestor uberwunden wurd, das sie dem ritter entflöhe, und ob
hestor dem ritter den sieg angewúnne, das sie doch schier wiedder keme. hestor
und der ritter fachten so lang das der ritter nit me geweren mocht, und sprach,
er were úberwunden. hestor brach im den helm von dem heubt und sprach, er
wolts im abeslagen. da diß die jungfrauw sah die in den walt geflohen was,
da kam sie wiedder gerant was sie úmmer mocht und sprach zu hestor:< edel
ritter, slaget im das heubt abe!> und der ritter bade yn gnaden.< uch geschiht
nymer ander gnade dann die jungfrau wil, der ritter bin ich.>< neyn edel ritter>,
sprach er,< so were ich dot. sie haßet mich durch irs amises willen, den ich mit
unrecht wunte; durch die sunde ist mir auch nu misselungen, das wil ich beßern
wie irselb wolt. nuo bitt ich uch gnade, wann ich den lip wiedder uch nit verwirckt
han; seht hien myn schwert, das gib ich uch off!>< neyn>, sprach die jungfrau
zu hestor,< nement es nit off!>< jungfrau>, sprach hestor,< uwer wille geschehe
da mit!>
der ritter forchte den dot und viel hestor zu fuß, und sin amie, die sere
geweinet hett, die begund da so sere weinen das sie nehelich ußer yren sinnen
komen was da sie yrn amis in so großen nöten sah. hestorn erbarmte der ritter
der vor im knyte, und fragt die jungfrauwen was er mit im thun möcht.< als
irselb gebietent, herre>, sprach sie,< rechent myns amises laster, als irselb gelobet
hant!>< so slag ich im sin heubt ab.>< slahet an!> sprach sie und dete im die
kuofen von dem heubt. mit dem kam des ritters amie uß dem pavilune gesprungen
und viel hestorn zu fuße:< edel ritter>, sprach sie,< dúnt mym amise nicht!>
< geet beide hienweg>, sprach hestor,< und bietent sie gnaden!> sie gingen beide
hinweg und baten sie gnaden off yrn knyen. die jungfrau die mit hestor was
komen die begund sere weynen, wann sie die jungfrauw erbarmte, die ir ußermaßen
lieb was.< herre>, sprach sie zu hestor,< dút uwern willen da mit, und
wil doch sprechen das ir mich wol gerochen habt.>< so wil ich>, sprach hestor,< das
er mir gefengkniß sicher war ich wil.>< das ist mir lieb>, sprach sie, und der ritter
sichert im in syner gefengniß zu syn wo er gebút.< so wil ich>, sprach er,< das ir
zu dem ritter farnt den ir gewunt hant, und thunt alles das er wölle, und wil auch
das ir uwers zornes gegen uwer amien vergeßent.>< das wil ich gern thun>, sprach
der ritter.< so wil ich>, sprach hestor,< das ir mit mir fart eintweder da wir kirchen
finden oder capellen, das ir mir off den heiligen swert zu thun alles das ir gelobet
hant.>< ich wils gern thun>, sprach der ritter. sie saßen beid off, und die jungfrauw
die mit hestor komen was reit mit yne. sie kamen zu eins einsiedels huß,
und da swur der ritter off den heiligen alles das zu thun das im hestor fur sprach.
< nu will ich, jungfrau>, sprach hestor,< das ir mich furent off die rechten
straßen die zu der landen von carefois geet.>< das wil ich gern thun, herre>,
sprach sie und leyte yn an dieselben straßen. der ritter was auch alda, und
hestor hieß sie beid wiedder keren.< nein herre>, sprach der ritter,< ich wil mit
uch ryten biß ir dar koment; hie zu land ist vil böser lút, ir möchtent an die
stat komen da man uch dot slúge oder lemte durch uwers gutes willen, ir mochtet
uwer roß und uwer wapen licht verliesen.>< das geschicht nymer>, sprach hestor,
< das ir mit mir farnt; ir solt wiedder mit der jungfrauwen farn und solt thun
als ir gelobet hant!> ein knapp was mit dem ritter komen, der bat yn das er hestorn
bete das ern mit im ließ riten, wann im der weg wol kunt was.< ich fure yn fur
myns vatter huß>, sprach er,< da herbergen wir noch hint.>< du hast wol gesprochen>,
sprach der ritter und saget das hestor. hestor sprach, es were im lieb, wann
er den weg nit wol enkúnde, und der ritter fragt yn wie er hieß.< ich heiß hestor,>
sprach er;< und wie heißet ir?>< ich heißen gwinans von bleckenstein>, sprach er.
alda schieden sie und bevolhen einander gott. der ritter und die jungfrau
kerten wiedder, und hestor reit wiedder mit dem knappen, der furt synen schilt
und syn spere. sie ritten also biß gegen abent und kamen in einen großen tal,
da sahen sie viel ritter vor yn halten und sarianden wol sieben und zwenczig.
hestor saczt synen helm off und hiesch synen schilt und sin spere.< nein herre>,
sprach der knapp,< ir endörffent es nicht, ich kenne sie alle wol, sie sint unser
frúnde.>< des weiß ich nit>, sprach hestor und nam synen schilt und sin spere.
der knapp rant fur und grußt sie, und sie fragten yn wannen er keme, und kanten
yn wol. da fragt yn einer ob das syn herre were der da herre ritte.< nein er>,
sprach der knappe,< es ist ein fremde ritter, und ist kúne und stolcz.> mit dem
sah der knappe den herren von falerne, das was ein burgk die gelegen was in
des koniges marck von norgales, und der herre was des herczogen man von
tambonigk; darumb must er sym herren helffen, und sins volcks ein michel
teil halff dem konig von norgales. der herre fragt den knappen wannen der
ritter were.< ich enweiß werlich, herre>, sprach der knappe,< wann er heißet
hestor.> da sprach ein jung bazelier, der fast byderb was und was des herczogen
neve, er hieß den knappen das er zu hestor fúre und im sagte das er jostiern
múst wiedder ir gesellen einen. der knapp reyt zu hestor und sagt es im.< mir
ist lieber>, sprach hestor,< das ich jostiere dann ich wiers dete.> der knappe
kam wiedder und sagt dem ritter wie hestor gesprochen het. mit dem kam
der ritter gegen hestor so er baldest gefarn mocht; dasselb dete hestor und stach
den ritter so sere das er in unmacht von dem roß viel, wann im die sturt nahe
enczwey was. das sah syn geselle selb und nam das roß mit den sporn und ließ
herre gan sere zorniglichen; und hestor det dasselb mit im das er mit sym gesellen
getan hett. darnach kam ein jungk ritter, des herren bruder von valerne
und wolt auch jostiern.< so mir all heiligen>, sprach der herre,< ir gejostiert
talang wiedder yn, noch keyn man der von unsere gesellschafft ist! er hatt sich
wol gebanet mit den zweyn, und ist mir das lieb, wann sie wol sahen an synen
wapen das er allererst gefochten hett, und jostierten doch wieder yn.> er reit
selb zu hestore und grußt yn, und er gnadet im.< ir endörffent keyn angst han,
herre ritter>, sprach der herre,< das uch ymand ichts thú!>< ich enhan auch,
herre>, sprach hestor.< ich bin werlich fro das uch ere beschehen ist, herre, an
zweyn guoten snúdeln die ir abgestochen hant.> die andern ritter furen zu den
zweyn die abgestochen waren, und funden des herczogen nefen in unmacht
ligende. da er wiedder beqwam, da mocht er kum sprechen, so we tet im
der hals. sie saczten yn off syn roß, und er schampt sich fast sere.
hestor reit syn straß furuß, und der herre von falerne reit mit im und fragt
yn wannen er were.< ich bin von dem konigrich von logers, herre>, sprach er,
< und bin der konigin genofer ritter. ich súch einen ritter, herre>, sprach er,< den
ich nit wol kenne, und were gern zu der landen von karefoß.>< ir solt mit mir
talang beliben>, sprach der herre,< ich wil uch wol herbergen, wann mich duncket
das irs wol dörffent, ir hant hut gefochten, als mich duncket an uwern wapen.>
< ich han so sere nicht gefochten, herre>, sprach er,< das ich umb icht beliben
dörff, ich hett noch gern mere von dem ritter gefreischet den ich suche.>< in
welchem land wolt irn suchen>, sprach der ritter,< so ir von dem land von karefoz
farnt?>< ich enweiß werlich, herre>, sprach hestor.< ich sag uch furware>, sprach
der herre,< das ein fremd ritter hie zu land was, wann da wene ich wol das ir
da mere vernement.>< mir wart gesaget, herre, das man yn da gesehen hett.>
der herre segent yn und kerte wieder; hestor und der knappe ritten bald furter.
da der herre wiedder zu synen gesellen kam, da sageten sie im das yn der knapp
gesaget hett das er synen herren uberwunden hett mit jostieren und mit vehten.
des wundert sich der herre ußermaßen sere, und was im leit das er umb sin ding
nit me enwust. also ritten sie lang von im redende, und hestor und syn knappe
kamen ein lang wile in die nacht zu des knappen vatter huß.< herre>, sprach
der knap,< myns vatter huß stet hie by uns, da mögen wir wol herbergen und
gemehelich syn.>< das ist mir lieb>, sprach hestor. da kamen sie by ein huß
ritende, das was alumb gezinnet. der knapp reit fur das huß und ruffte eim
synem bruder, der junger was dann er; und jhener bekante synes bruder stimme
wol und rieff synem vatter:< lieber vatter>, sprach er,< ich höre mynen bruder,
ich wil off stan und wil im die porte off thun.>< so thu, liebes kint!> sprach der
vatter. und er lieff zu der porten und dete sie off. da er hestorn sah, da hieß
ern wilkomen syn und hielt im synen stegreiff und hieß yn erbeizen von dem
roß. der knapp ging zu sym vatter und sagt im das er den besten ritter mit im
brecht der ie gesehen wurde.< ist das uwer herre, lieber sun?> sprach er.< nein
er, lieber vatter>, sprach er,< dirre ist vil beßer ritter dann myn herre. ich bitt
uch das ir yn wol enpfahent und yn wol handelnt, wann er ist syn wol wert.>
hestor kam furwert ins huß, und der herre hett groß kerczen thun enpfengen
und enpfing yn fast ersameclichen. man entwapent yn und der herre dethe
gnug bereiten zu eßen und zu trincken; man dete im alles das gemach das man
eim múden ritter zu recht thun solt. da die spise bereit was, man ging eßen.
da man gaß, uber ein guot wile darnach macht man im ein schöne bette und
halff im slaffen. der knapp kam wieder zu sym vater und sagt im wie er synen
herren zwiernt uberwunden hett.< und were er auch so gut ritter nit, er hett
die landen von carefoß nie so lang gesucht>, sprach er,< da manig gut groß abentur
geschicht.>
des morgens stunt hestor fru off, und der knap was bereit und halff yn
wapen. da er gewapent was, da nam er urlob zu des knappen vatter und reit
wiedder off syn straß und der knappe mit im. also ritten sie biß terczzitt und
kamen zu der landen von karefoß.< herre>, sprach der knapp,< diß ist die lande
die ir suchent.>< vil lieber frunt>, sprach hestor,< kert wiedder, ir habt uch also
sere gemút mit mir, grußet mir uwern vatter und uwer bruder und gwinans
uwern herren!>< ich wils gern thun, herre>, sprach er.< und ich bitt uch, herre,
durch gott, ob ich úmmer an die statt kome da ich uwer bedorff, das ir mich
bekennent.>< ich wils gern thun>, sprach hestor.< ich fare mit uwerm urlob,
herre>, sprach der knapp,< und were es uch lieb, ich fure furter mit uch.>< das
weiß ich wol>, sprach er,< fart dar uch got geleite!> der knapp kert wiedder,
und hestor reit die landen nyder, die lang und breit was. also reit er biß er zu
den zweyn stecken kam da myn herre gawan den ritter abgestochen hett; er
wundert sich sere wes die stecken da stunden. er reit furter zu der wegscheiden,
und begegent im ein schuler, der brot und win trug. hestor fragt yn wes bott
er were.< ich bin eins einsiedels bott, herre>, sprach er,< der hie by in dißem wald
wonet in eim huß das heißt karefoz.> da fraget er yn warumb die zwen stecken
da geslagen weren enmitten in der landen.< ein ritter was hie zu land, herre>,
sprach er,< der die spere daroff legen dete>, und sagt im wie yn ein ander ritter
abgestochen hett, das im der arm enzwey were. da fraget ern ob er icht wúst
wo der ritter were der dem andern den arm enzwey steche.< neyn ich, herre>,
sprach er,< anders dann das er vor unserm huß enweg reit da ers getete zu norgales
wert.> hestor dete im die straßen wisen und reit wol vier milen biß mittentag
von der landen. da kam er in ein schön tale und sah die ander sitt off
dem berg ein schone burgk stan und ein feste, und wart geware das allererst
lute vor im geritten hetten. er reit zuhant nach yn und sah wo dri ritter ein
frauwen furten, die ußermaßen sere weinde und macht großen jamer. das hort
hestor und reit nach was er yemer mocht. sie wurden sin geware und ritten
deste balder. die frau sah yn auch komen, sie kante syn aber nit, sie forcht
das er sie nit mocht erriten, und vil von dem pferd und lieff herwiedder gegen
hestor und schrey als lut als sie mocht:< helffet, herre got, was mag ich thun!>
jhen dri ritter ritten nach ir und ervolgeten sie; die frau viel off die erden und
schrei den ritter ane.
die zwene blieben mit der frauwen, und der dritt reit fúrwert zu hestor
und fragt yn wer er were.< nuo enruchet uch wer ich sy>, sprach er,< wann hútent
uch alle dry vor mir!> die zwen waren wiedder off geseßen, und der eyn hielt
die frauwen vor im uff sym roß. hestor nam das roß mit den sporn und stach
den der die frauwen hielt durch den arm und durch den lip biß andersytt uß,
wann sin halßberg dúnne was; und er viel nyder und was tot. hestor zoch syn
glene uß und reyt ußwert. er kam wiedder mit sporn geslagen uff den der yn
gefraget hett wer er were, und stach yn mit roß und mit all darnyder;
und das roß vil im off den lincken schenckel, das er im brach, und hestors spere
brach enzwey.
der dritt hett die frauwen fur sich geworffen und wolt hinweg. das sah hestor
und rieff im nach, er solt sie also nyrgen furen. er kert sich umb und sah wo sin
gesellen beide lagen. da ließ er die frauwen fallen und floh was er ummer mocht.
hestor jaget sin nit lang und kam wiedder zu siner frauwen und saczt sie wiedder
off ir pfert da sie von gevallen was. die frau batt yn durch gott das er sie also
nit enließ, ee er sie dar brecht da sie on angst were.< des habent kein angst das
ich uch icht hie enlaß!> sie ritten beide zu der burg wert, und ein sariand kam
gein yn ritende und was sere wunt. die frau bekant yn wol und rief im zu ir
er kam zu der frauwen sere weynende:< ach liebe frau, was ist uch ubels geschehen
das uwer lut so lang entwelt?>< wo ist myn herre?> sprach sie.< er
vihtet dort nyden wol wiedder zwenczig ritter als ein helt, und hett er noch
ein wenig hilff, er schumpfiert sie allesament.>< lieber herre>, sprach die frau,
< laßent mich und ritent bald zu im und helffent im, so tút ir mir lieber dann
ob ir mich huondert mal erlöstent. ich wolt ee dott sin ee er gevangen wurde;
komet er wiedder mit synen eren, so wurd ich erneret.>< liebe frau>, sprach
hestor,< ich han umb nicht angst dann umb uch. ist es uch lieb, ich laß dißen
knappen mit uch riten zu der burg wert. und geschicht uch underwegen icht,
so sendent den knappen bald wiedder zu mir, er sol mich aber zu dem ersten
wisen wo der ritter sy und welcher er sy!>< ir hant wol gesprochen>, sprach die
frauw, und der knap reit mit im zu dem strit und wiset im synen herren. hestor
nam das spere das der knapp furte, und was des strites girig. er nam das roß
mit den sporn und sah wo ein ritter des knappen herren umb syn halß hett, und
die andern die slugen fast off yn. er stach yn durch den rucke, da er sich nach
dem ritter off erbort hett, und das ysen ging im durch die gederme, und er viel
under jhens roß, und hestor reit uber yn. ir ein teil wonden irn herren wiedder
off heben und funden yn dot. des wurden sie so sere erfert das sie nit wústen
was sie solten beginnen, und begunden sere weynen und großen jamer machen
umb yrn herren der dot was.
hestor kam durch sie all geritten und hurte wiedder yn, er falte ritter und
roß und stalt den grösten mort der ie gesehen wart; sie fluhen allesament, wann
sie yrn herren verlorn hetten. des wundert sich der ritter noch mer dann die
andern dem er zu hilff was komen, wann er hestors nit erkant noch syner wapen.
sie volgeten yn, und hestor bereit ir dry in kurczer stunt das sie alda beliben
ligen, und ir herre was der vierde der da tot lag. der ritter was ein jung bazelier
fast biederbe, und ermante sere da er hestorn als biederbeclich sah gebaren,
und volget yn biß er zwen ritter tot slug und lemte den dritten. hestor
hett syn roß múde gemacht mit jagen und kunde yn nit lenger gevolgen; und was
das kein wunder, er hett allen den tag daroff gestritten und gejostiert. auch
was der ritter vehtens múde, und was das nit wunder, wann er wiedder zwenczig
ritter allein guote wil gevohten hett. zwene ritter waren im zu hilff komen, sie
stunden im aber so viel nit zustaten das wir von yn icht viel sagen wöllen, wann
also viel das ieglicher den synen valte, da sie geware worden das yn hestor
so manlich halff. hestor und der ritter sahen wol das sie die andern nit mochten
ervolgen, darumb ritten sie zu der burg die hestor gesehen hett, und begegent
yn ein michel teil lute die dem ritter zu hilff komen wolten. da sprach der ritter,
er dörfft es yn nit dancken das er den lip behalten het:< wann were der ritter
nit gewesen>, sprach er,< der hie by mir ritet, ich were tot, und hett ich funff
manne krafft.>< werlich herre>, sprachen sie,< wir weren uch wol zu hilff komen,
hetten wir gewest wo wir uch solten finden; wann wir haben lang irre nach uch
geritten.> da saget yn der herre wie yn wol zwenczig syner finde hetten bestanden.
< da halff mir gott>, sprach er,< das mir dieser ritter zu hilff kam, und der stach
yren herren dott. des erschracken sie so sere, wann sie irn herren verlorn hetten,
das sie allsament weinden. der ritter kam wiedder under sie slagende und det
als vil das ir nún alda beliben off dem feld. auch halff ich im so ich meist mocht,
und myner zweyer ritter vieng einer zwen, die andern enpfluhen uns. also hatt
uns gott hut geholffen>, sprach er,< und dirre guot ritter, des dienst ich iemer me
muß beliben als lang als ich lebe.> mitt dem das sie also riten sprechende, da kam
der knapp zu yn ritende den hestor mit der frauwen gelaßen hett, und syn herre
fragt yn wannen er keme.< von myner frauwen, herre>, sprach er.< wo ist din
frauw?>< sie ist off der burg, herre>, sprach er,< und hat mir myn wunden wol
gebunden; sie sante mich herre zu uch und wúst gern wies mit uch stúnde.>< wie
wart sie beschút?> sprach er.< der ritter der da by uch ritet beschut sie, herre.>
der ritter saß ab und kuost hestor syn fuß und sprach zu im:< werlich herre,
daran hant ir mir tusent mal als lieb getan als das ir mich von dem tode erloßtet.>
hestor schampt sich das im der ritter den fuß gekúßt hett, und saß auch abe
von sym roß.< herre>, sprach er,< ich muß anderswo riten da ich zu schaffen han;
ich bevilh uch got, und grußet mir myn frauwen!>< ach lieber herre, was sprechent
ir?> sprach der ritter.< ich wolt nit umb sieben als guter burg als die myn ist das
ir also von mir furet, ich wust dann zu allererst were ir werent. auch siehet
uch die frau vast gern die ir erlößt hant; und hant ir hie zu lande keyn ding zu
enden da ich uch ane gefordern mag, das thun ich billich und gerne.>
so viel batt der ritter und sin gesellen die mit im waren, das hestor die
nacht mit im beleib; des waren sie allesament sere fro, und der herre fragt yn
war er hien wolt.< ich weiß nit wol war ich wil>, sprach hestor,< ich súch einen
den besten ritter den ich ie gesah, und weiß nit wie er heiße oder were er sy.>
< wannen sint ir selb, gut herre?> sprach der ritter.< ich bin von dem konigrich
von logers>, sprach er,< und bin der konigin genovern ritter.>< wie heißt ir,
herre?>< ich heißen hestor>, sprach er. der ritter und sin gesellen besahen
yn, und so sie yn lenger besahen, so er yn baß behaget. da fragt hestor den
ritter ob die frauwe sin wip were.< ja sie, herre>, sprach er.< warumb furten
sie die dry ritter hinweg?>< das wil ich uch sagen>, sprach er.< hie zu lande is
nu allenthalben urlage; ich weiß nirgent keinen hohen man, er urlaget wiedder
sinen nachgebure. ich han selb myn besten frúnt geurlaget die mynes wibes
mage sint, und sag uch warumb. da mynes wibes vatter an dem dotbette lag,
er det syn tochter zu im komen und det sie sweren off den heiligen das sie nymmer
keinen man geneme durch ir frund ratt, er were dann gut ritter; und wolten sie
ir ein richen geben der nit gut ritter were, das sie den ließ und neme einen, wie
arm er were, der echt gut ritter were. also schwur die jungfrau und was lang
nach yrs vatter dot one man. da hort sie von mir licht me gutes sagen dann ich
wirdig were, und wart mich minnende und ich sie. da kamen ir mäge und wolten
ir ein man geben sunder iren danck. da sprach sie, sie wolt mit yrme radt nymer
man genemen; das bezornt yne, und daten ir alles das leit das sie mochten und
raubeten ir ir lant. ich was dick by der jungfrauwen, wann sie mich lieb hett
und ich sie. eins tages geschah das ir frunde under diß burg kamen und namen
einen raup. da wart das geschrei groß; und ich kam mit abentúr darzu ritende,
und kamen auch ritter von der burg den raub zu beschutten. da halff uns got
das wir den raub beschútten, doch hetten sie ie wol zehen an unser eynen. da
kamen wir mit großen freuden wiedder uff die burg. da sprachen die die mit
mir waren, das ich viel me gethan hett mit den wapen dann ich dete, und das der
raub hinweg wer gefurt, hett ich gethan. die ritter baten die jungfrauwen das
sie mich neme; da gebart sie als ir darumb nicht enwere, und hett doch lieb
gehabt das es geschehen were. « ir herren », sprach sie, « es duncket mich nit
guot, nu sagent mir, so uch gott helff, was duncket uch darumb guott? » sie
sprachen allesament das sie nirgent in der welt baß gethun mocht. also nam
mich die jungfrau. diß erfuoren ir mäge und sprachen das sie betrogen were
und geuneret, sie enboten ir, sie wolten nymer ir frund werden, und wolten mich
zu tot slagen. noch hatt mir gott geholffen das ichs alleweg das beßer teil hett,
wo wir zuhauff kamen, dann sie. gott lon es mynen rittern, die mir fruntlich
geholffen hant! huot an morgen det ich mir ein batt machen und batte, wann
myn roß eins tages under mir viel und qwetscht mich fast sere. da waren myn
fynde under der burg und warten myn. nu ist myn frau gewon das sie alle tag
get zu hochmessezitt zu einer kirchen die ußerhalb der burg stet; alda wart
sie yne erspehet, und vingen sie da sie heimwert solt riten. nu wen ich wol das
sie sie off anders nicht enfingen, dann das sie wol wonden das ich ir volgen solte
und sie mich vahen solten oder slagen.
ich vernam diße mere und sprang uß dem bade, ich wapent mich und was
vil ee gewapent dann myner ritter keiner. ich sprang uff myn roß und ervolgt
sie und vergatert an yn. da umbhuoben sie mich allesament, biß an dri, die
furten myn frauwen hinweg; da kament ir als ein biederber man und beschuottent
sie, des muß uch gott lonen der uch dar sante! den ersten, den ir tot stachent,
der was der mechtigst man der hie zu lande was und der edelst, darumb weiß
ich wol das unser urlag mere wúrt, doch was er myner frauwen nefe.> da fragt
yn hestor wie er hieß. da sprach er:< ich heiß sinados>, und sin burg hieß windisore.
also riten sie reden biß fur die burg; und hestor prufet das die burg zu
wunsche gelegen was in alle wise, wann das der rivier zu kleyne was der darunder
hien floß. da was wingarten gnug umb, der nicht viel in dem lande was zu
großen britanien. sie ritten den berg off, und der herre hett einen knappen
fur gesant, das man freud mecht und frölich were úber all die burg und das sich
die frauw bereite gegen den ritter. alles das in der burg was und niden in dem
dorff das kam alles uß gelauffen, und rieffen allesampt:< willkomen múß der gut
ritter syn der unsern herren beschúttet hatt und unser frauwen vor yren finden!>
da kam die frau wol geziert und ergreiff hestorn allgewapent zwúschen beide
ir arme:< diße burg, herre, und den herren des sie ist und syn frauwen, die ich
bin, solt ir úmmer fur eigen han>, sprach die frau,< wann irs huot alles mit uwer
byderbekeit gewuonnen hant.>< gott lone uch, frau>, sprach hestor,< das ir wol
sprechent! ich sol gern zu allen ziten uwer dienst syn.> die ritter gingen sich entwapen,
und ein michel teil frauwen und jungfrauwen kamen und entwapenten
synadosen und hestorn.
synados batt die frauwen und die jungfrauwen das sie nit anders endeten
dann das sie hestors pflegen und besehen ob er irgent wunt were, und das sie
im alle die ere deten die sie im gethun mochten. sie daten allesament irs herren
gebott und dienden im so vil das er sich schampte. mit dem was die spise bereit,
und man ging eßsen. hestor und die frauwen aßen sament, und die frauw begund
sagen wie sie hestor beschuttet hett, das sies allsament horten die zu der
tafeln saßen, und wie groß angst das sie hett darumb das hestor allein was.
alle die in der burg waren die machten groß freud mit im. da sprach synados,
er hett nye keynen so guot ritter gesehen. des abendes batt synados und die frau
hestorn das er belieb länger. hestor sprach, er mocht es kein wise gethun.
da baten sie yn nicht me, und man ging schlaffen. des morgens frú stunt hestor
uff und wapent sich; er nam urlob zu dem herren und zu der frauwen. synados
und syn ritter saßen off und ritten mit hestor biß das er off die rechten straßen
kam zu norgales wert. hestor hieß sie wiedder keren, und synados batt yn das
er syn nicht vergeße, ob yn noch abentur in des konig artus hoff brecht.< an
allen den steten>, sprach hestor,< da ir mich findent wil ich getrúlich uwer frunt
sin.>< des lone uch gott, herre!> sprach synados und reit wiedder heimwert mit
synen rittern. hestor reit syn straß biß gegen vesperzitt und sah wo ein schön
burg fur im stunt, und ducht yn sere veste. da er darfur kam, er sah wo
alle die huß verbrant waren die darfur stunden, und stunden die muren noch
alle rott von dem brande und die burgmure; der thurn was so fest das man sin
nit mocht gewinnen on erhungern. er was off eim hohen felß gelegen das nymant
einsit darzu mocht; andersitt floß ein groß tieffes waßer, umb dem waßer was
ein hag gewahsen sere dick von starcken baumen, und furter was so groß gebrúche
das nymant darúber mocht komen. zu der siten wert da hestor zu kam
was der fels hoch und fast múlich off zu komen, und ging auch núment ein smal
pfat daroff. und hestor stunt von sim roß und leite es nach im; er wart so múde
ee er den fels halben off kam, und wart im so heiß das er nit furbaß gegan mocht.
er kam mit großen pinen wiedder off syn roß, wann der pfatt enge was, und
reit furbas fur die porten; er fant sie offen und reit innen. da das die lút gewar
worden die dinnen waren, da slußen sie allsament ir thüren zu, und hestorn
wundert sere was sie da mit meinten. er reit furbas biß an die andern pforten
und wolt andersitte ußriten; da fand er die pfort besloßen und sah nymant in
der burg. er stieß daran mit dem fuß und rieff das man yn ußließ. im antwurt
nymant, und er fluochet der burg und den die darinne warent:< verbrinnen muß
die burg und alles das darinne sy als sie ußen verbrant ist!> die stat was groß
innerthalb der muren umb den thurn, und was vil volckes daroff. er rieff aber
das man yn uß ließ, und antwurt im aber nymant.< ach herre got>, sprach er,
< hettestu diße stat als ich, sie versúncke werlich noch hint!>
er keret wiedder umb als ein zornig man und wúst nit was er thun solt.
da begegent im ein gebure, und hett holcz gehauwen in dem wald und was zu
einer posterne yn komen und bracht ein michel axt in syner hant. als schier
als er hestorn gesach, da floh er by die pforten in ein huß, und hestor reyt nach
im und ervolget yn by der thúre; und die thur was besloßen. er begreiff den
gebure mit dem hare und sprach, er were dot oder er wiset yn wie er uß keme.
< ir koment dalang daruß>, sprach er,< und wert irs der konig artus selb, wann sie
forchtent das ir mit yne wollent herbergen, darumb sint sie geflohen; wann in
aller dißer statt ist dalang nymant so kúne der uch geturre herbergen noch
dheinen farnden ritter, sie mußen alle in jhen thurn herbergen by jhem pallast.>
< muß ich dann myns undanckes herbergen in jener unwerden statt?>< ja ir
entruwen, ir mögent uß nit.>< ich sol, wene ich!> sprach er und ergreiff die axt
die der gebur in der hant hielt; er reit zu der pforten, und der gebure volget im
und hiesch sin axt.< du fliehest dann von mir, ich spalt dir das heubt mit der
axt, wann ein gebure solt nymmer anders todes ersterben dann das man yn
mit einer axt tot slúge als ein schwin!> der gebure hett angst das ern dot schlúg,
und ging hinweg. hestor stunt von sim roß und hafft es neben sich mit dem
zaum an ein holcz; er ging zu der pforten und begunde fast hauwen mit beiden
handen.< nu soll ich doch uß uber dißer stinckenden gebur willen die diß pfort
beslossen hant!> mit dem kam ein knappe zu im gande und sprach, er dete ubel
das er die porten húwe, er mocht dalang me daruß nit.< kument dann zu mym
herren, ir múßt dalang me mit im bliben!> hestor forcht verretery und sprach,
er keme dalang fur yn, er wolt auch noch herbergen nit. der knapp schleich
allgemechlich zu dem roß und sprang daroff und sprach zu hestor:< wolt ir zu
mym herren nit, so muß aber uwer roß dar!> hestor lieff nach mit großem zorn,
und der knapp entreit im.< weiß gott>, sprach er,< darumb laß ich myn hauwen
nit>, und lieff wiedder zu der porten und begund aber hauwen. da hort er ob
im ein groß geruf und sah offwert wo man ein schoßpfort nyder ließ. da sah er
wol das er betrogen was, und ging von der pforten.< nu waltz der túfel>, sprach
er,< das dißer pforten so viel ist!> das sprach er da von wann er nie me kein
schoßpforten inderhalb gesehen hett; ußen wúst er wol das sie zu recht waren.
hestor warff die axt uß der hant vor zorn und ging zu dem palast wert.
da er darinn kam, da sah er ein michel teil ritter die allsament masig waren
von den wapen, er sah auch wo ein sere schön gra ritter saß mitten in dem pallast
uff eim seßel und schein wol als ein byderber man. hestor grußt den ritter und
syn gesellschafft, und der ritter antwort im ein wort nit, wann er fragt yn ob
die lút von sym lande alle zymerlút weren.< ir hant mir myn pfort zurhauwen>,
sprach er;< geuneret muß das lant syn da irs hant gelernet, wir hant dick gesehen
das als byderbe lút als ir sint ir affenheit engulten. also mußent auch ir werlich,
ee ir von uns scheident.>< herre>, sprach hestor,< ich bin ein farnde ritter und han
noch viel zu thuon in manige wise, ich bitt uch das ir mir myn roß wiedder tút
geben.>< das thun ich>, sprach er,< wann ir mir gebeßert hant das ir myn pfort
hant zurhauwen.>< das ist werlich ware, herre>, sprach er,< ich hett sie alle zurhauwen,
hett ichs statt gehabt. hie ist das böst volck in dirre statt das ich ie
gesah, sie enwellent joch wiedder edel lút nit sprechen; ich haßet werlich nye
volck als sere.> da begund der herre zu lachen und fragt yn wannen er were.
da sprach er, er were der königin ritter.< welcher konigin?>< des konig artus
wip von logers>, sprach hestor. da stuont der herre uff und hieß yn wilkomen syn
und ving yn zwúschen syn arme und sprach, was er missetan hett das were im
alles vergeben, er múst aber der statt ir gewonheit halten und ir recht; er hieß
yn bald entwapen.< ich ritte noch gern furter>, sprach hestor,< hett ich myn
roß.> und der herre sprach, im wurd das roß nit. wann were der konig artus
selb da, er múst ein nacht by im bliben, anders enhielt die statt ir recht nit.
< was ist dann der stat recht?> sprach hestor.< ir múßent uch entwapen ee ich
uch icht da von sag; ir sint auch also sicher dalang als ob ir by unser beider
frauwen weret der konigin.> mit dem sprungen die knappen zu und entwapenten
yn. der herre besah yn da er entwapent was, da behaget er im ußermaßen wol;
er was schön und wol gestalt an synen gliedern, er schein starck und kúne
und wolgefúge an redenne und an antwurt. hestor sprach:< herre, ich wúst
noch gern dißer stett gewonheit.>< wie heißt ir?> sprach der herre.< ich heiß
hestor, herre>, sprach er.< herre hestor>, sprach der herre,< diße stat und diße
burg ist myn als vest als ir wol sehent, und das sie so vest ist, das ist manigem
hohen manne leyt, und hann es haß und nyt. ich han starck finde allumb mich
siczende.
der konig tradelinains von norgales ist myn fint, und der konig malagwins,
den man heißet mit den hundert rittern, der ist mechtig und stolcz und gut
ritter des libes; der dritt ist der herczog esau von cambenic. diße dry hant mich
lang geurloget, doch hatt mir got geholffen das mir myn statt beliben ist und
myn burg. nu hatt mir gott geholffen das der konig von norgales und der herczog
von cambenic der ein den andern urlaget, und laßent mich nuo mit friden, und
ist wol druo jare das sie widder einander urlagen begunden. noch urlaget mich
der konig mit den hundert rittern, der ist selb mit galahot sym nefen in syn
lant gefarn. er hatt einen synen truchseßen hie gelaßen, der ein sere biederbe
ritter ist, und der hatt mir vil me leides gethan dann der herre ie getete. er ist
genant margenor und kompt alle tag hie niden fur die burg stritt suchen und
jost; das tuot er darumb das er mich wenet ubertroczen und das ich ettschlich
geding mit im mache, wann ich ein alt man bin. nein, es betrúßet mich nit,
doch wolt ich wol das er mich mit gnaden ließ. ich wil aber mit im númer kein
böse geding machen darumb. nu bin ich alt und forcht das diße statt númmer
als wol zu irm rechten werd gehalten nach mym tode als ich sie bißherre behalten
han. ich han ein schon dochter und han nit me kinde, sie möcht vor dryen jaren
ein man han, hett mirs gefúget; sie gewinnet aber númmer man, er sy dann als
guot ritter das er die statt als mit guoten eren behalten möge als ich han getan
bißherre. und wolt ich sie under myn fynde han gegeben, sie mocht nu ein
richen man han biederben. ich wills aber thun nicht, wann ich myn fynde
nit geminnen mag. sie han mir großen schaden getan an mynen frunden, die sie
gefangen hant und erslagen. ich han dick zu mym herren dem konig artus
gesant das er mir darzu riet. nu hatt er so vil mit sinselbs sachen zu thun das er
mir keinen ratt gegeben kan. nu muß ichs lan stan als es stett. ich förcht syn
nit, wann alle die welt kan mir die stat nit angewinnen als lang als wir spise
haben. sie hant mir aber so großen schaden gethan an mynen mägen das mir
wenig ritter beliben ist. darumb kamen die burger von der stat zu mir und
fragten mich warumb ich myner tochter nit ein man gebe. da sprach ich, ich
solt ir wol einen geben, wann ich sin stat gewúnne. da sprachen sie, und dete
ich irn ratt nit, sie wolten mir die stat rumen und wolten mich allein daroff
laßen, sie hetten lang gnug mit sorgen mit mir gelebet und mit unselikeit.
ich antwort yn, ich wolt gern iren rat thun, were es myn schand nit. da
sprachen sie, sie wolten mir wol raten und getruwelichen und das myn ere were,
ich múst zu dem ersten schwern das ichs thun solt. da ich geschwurn hett, da
sprachen sie, sie wolten das alle die farnden ritter, die in diß stat kemen, mit dem
herren ein nacht blieben und des andern tages biß mittentag; und wann sie
enweg wolten und ir wapen hieschen, so solten sie schwern ee dann man yn ir
wapen gebe, das sie iemer me allen den schaden solten wo sie möchten, die uff
die stat urlageten von der engen marck - also ist diß stat genant und diße burg -,
es were dann das sie der mäge weren die off die statt urlageten, so mochten sie
wol ir straßen riten allungeswurn. die andern solten alle schwern, und dann
solt man yn ir wapen wiedder geben.>< so helff mir gott, herre>, sprach hestor,
< das sint böse gewonheit und unhubsche; was hant fremde ritter mit uwerm
urloge zu schaffen, sie wollen dann selbe?>< es ist mir werlich leit>, sprach der
herre,< das ichs ie geschwur. nu muß ichs myns undancks halten. doch rieten
sie mirs allermeist durch myns herren des konig artus willen, wann er mir kein
helff dete. sie sprachen das der ritter herre möcht komen der dem konig unser
not seyte, das uns der konig so groß hilff dete das diße stat mit gnaden bliebe
und mit eren, wann sie nye gelestert wart noch gebrochen; auch mocht etschlich
betslier her komen der so byderbe were und so gut ritter, dem ich myn tochter
gebe, so blieb die stat in glichen eren stan. es ist noch sieben nacht nit das myn
herre der konig artus zwen biederbe ritter hie verlose, das werlich groß schade
was, und was mir ußermaßen leit. da wúst ich nit was ich thun solt, beide durch
iren willen und durch myns herren des konigs willen.>
da hestor hort das er des koniges ritter nante, da fragt er yn were die zwen
ritter weren.< das ein was myn herre ywan>, sprach er,< und der ander was segremor
lidereiz. sie waren alhie und sprachen das sie den besten ritter súchten
der ie schilt umb sin halß geneme, und wústen nicht wo sie yn suchen solten,
und sagten mir das myn herre gawan ir geselle were an der suchung. da myn
herre ywan und sin geselle solt swern, da sprach segremor, im were lieber das
er yn iemer gefangen hielt ee dann er schwure. myn herre ywan riet im und sprach,
die stat were des konig artus irs herren und ichselb mit der statt. das halff
alles nit das er icht schwern wolt. da horten wir groß gerúff hie nyden by der
brúcken, und waren unser fynde komen und begunden fast stúrmen. da diß
myn herre ywan vernam, da swuor er zuhant, und segremor sprach, er wolt
auch swern, dwil das ir fynde so nahe weren. da sie da beid geswurn hetten, da
dete ich yn ir wapen bringen. sie wapenten sich und furen nyder mit mynen
rittern zu der pforten die einsitt uff der brucken stett. ich reit mit yn, und sie
baten mich das ich sie uß ließ, wann sie prise und ere wolten bejagen. ich wúst
wol das sie beide byderbe manne waren und kúne ritter, und wolt yn nit urlobes
geben, wann unser fynde vil was, und forcht, wie guot ritter sie weren, das sie doch
under yn allen nicht möchten geschaffen. da baten sie mich so lang das ich
sprach, ich wolt yn urlob geben zu vergatern, wolten sie mir sichern das sie
jhensit der kleinen brucken nit enkemen, ich engebes yn dann urlob, und die
brucke stet an dem ende von dem steynweg dort nidenen. sie musten mir auch
geloben das ir yglicher nit me jost solt thun dann eyne und darnach wiedder zu
uns keren. da sie mirs alsus gelobt hetten, da ritten sie uß und hieschen zwen
ritter die jostiern wolten. da sant margenor der truchseß zwen ritter wiedder
sie zu jostiern. ich weiß furwar wol das der ein der best jostierer was den ich
ie gesah und der sicherst. ieglicher kose den synen, und myn herre ywan stach
den synen zu der ersten jost darnyder, und segremors jostiert mit vier spern
wiedder den guten ritter. zu letst wart er und sin roß darnider gestochen. da
det ich sie ir truwen manen, und sie kamen beid on wiedderrede. da sprach
myn herre ywan das er nie einen so guten jostierer gesehen hett, on einen; den
hetten sie ob eim burnen funden, und slúg yn ein gezwerg wie vil es wolt, das
er sich nie geweret. er sagt mir das derselb ritter wol vier die besten ritter darnider
gestochen hett die in des konig artus hof waren, on myn herren gawan
alters eyne.>
hestor verstunt zuhant wol was er meinde, und schampte sich. doch fragt
er wie myn herre ywan und sin geselle gefangen blieben.< das wil ich uch sagen>,
sprach der herre,< sie baten mich das ich sie an die finde ließ vergatern, und
segremors sprach, er fur zuhant ußer sim sinne, geb ich im nit urlob. er sah
die pfort vor im besloßen und wart so tobende das er mit mynselbes rittern
vehten wart. da ich das sah, da gab ich yglichem ein spere das starck und groß
was und sneyt sere. sie ritten vergatern, und segremors stach den guten jostierer,
das er von sim roß flog; also det myn herre ywan den synen. sie raufften die
schwert und ritten an all die off der klein brucken hielten, alda daten sie groß
wunder mit den wapen. sie hetten jhene allsamen entschuompfiert, hetten sie
mit listen gestritten und mit synnen. des endaten sie leider nicht, sie ließen sich off
ir großen sterck und ritten zu ferre under sie. doch weren sie nit gefangen dann
segremors, der hette kein maß an sim thuon, da von er zu recht « unbescheiden »
heißt. er det auch des tages so viel mit den wapen das ich nit enwonde das eins
mannes lip ummer so viel möcht gethun mit den wapen; ich was yn zu hilff komen
mit myn rittern, da stritten wir so lang biß mir myner ritter dry wurden abe
gefangen und myn herre ywan und segremors. ich wolt aber das sie mir myn
ritter halb hetten abgefangen, das sie zwen noch ungefangen weren, so leyt ist
mir das sie gefangen sint.>
da hestor diß hort, da wart er ußermaßen unfro umb des koniges gesellen
und ubel zu muot. doch bekant er ir anders nit dann das er dick hett von yn
hören sagen. da begunde er zu gedencken wie er ummer den rat finden mocht
das sie erlößt wúrden. mit dem wart die spise bereit, und man ging eßen. der
herre dete hestor groß ere, wann yn ducht das es behalten were, wann er behaget
im ußermaßen wol. da es da schlafenszitt was, da wart hestor ein schön bett
gemacht, und er gedacht wie er mynen herren ywan und segremorn erlößt
mit syner byderbkeit. des morgens stunt er fru off, und das geruff wart aber
groß uber all die statt das die fynd kemen. da wapent sich der herre und die
ritter allsament und jhen stat gemeynlich. hestor hiesch syn wapen auch, und
der herre sprach, er must zu allererst schwern.< ich wils gern thun>, sprach er,
< dwil es anders nit sin mag>, und belanget yn sere wann er vergatern solt. der
herre und hestor horten also gewapent ein messe; nach der messe swuor hestor,
und man bracht im sin roß. darnach hieß der herre die porten zu der brucken
wert off schließen. die ander sit der brucken was ein barbekanie gemacht wol
besloßen und veste, darinn waren allwege knappen wol gewapent die ir huoten.
die fynde waren des gewone das sie allweg fur die barbakanien kamen sturmende,
das die dinnen weren nit ußkemen. sie werten sich aber innen nach ir
macht. der herre und hestor waren innerhalb der barbakanien und sahen wo
marganors ritter kamen allgewapent einer nach dem andern, alle jung batschelier
die der jost gerten. da hestor sah das sie gespreit kamen affter dem feld,
da sprach er:< herre, mich duncket gut das wir an yn vergatern; ich wene wol
das wir me gewinnen dann verliesen, und were ir noch dristunt als viel.>< entruwen>,
sprach der herre,< sie hant me ritter dann wir, mit uns zwein so hant
wir nit mer dann funffundzwenczig.>< und weren unser nit me dann funff, wir
möchten das volck alles entschuompffiern das also geschart kömet; und mögen
wir auch die cleynen brucken gewinnen die jensit des steinweges ist, so erwern
wir uns wol, und wern ir noch zehen mal als viel, wann der steinweg enge ist.>
< ach lieber hestor, ich forcht margenor sere und sin gesellen, die alle die besten
ritter sint die man in dißem land weiß.>< und weren sie nuo die besten von aller
der welt, so mocht man die ersten vahen ee yn die hindersten zu hilff kemen.>
da fragt er den herren wo margenor selb were. da wißte er yn under einer banier
verre dort hindann. da sagt im hestor so vil das er sprach, er wolt im urlob
geben zu jostiern, wolt er im sichern das er uber die cleinen brucken nit keme
one syn urlob.< ich wils gern sichern>, sprach hestor;< wird ich aber mit gewalt
darúber getriben, darumb wil ich myner trúw nit verlorn han.>< also si>, sprach
der herre; und hestor sichert im. da hieß der herre die barbakanien entschließen.
das sahen die fynde und ranten darwert was sie úmmer mochten, wann sie wonden
das ir dheyner darfur getorst komen. sie waren yczunt uber die cleynen brucken,
und hestor sprach, er wolt uß riten. da bevalh er den rittern, ob im gott das
glúck gebe das er ir dheinen nyder steche, das sie den zuhant fingen.< das si>,
sprach der herre,< und hutent uch wol das ir uber die kleinen brucken nit koment;
ich beschút uwer da nit, und wert ir myn herre der konig artus selb, und ritent
ir uber mynen willen daruber, wann ich des geschwurn han zu den heiligen!>
mit dem sach hestor wo ein ritter zu allerforderst kam vor den andern
allen wol einen bogenschuß. darnach kam aber einer als ferre und der dritt
also. der förderst kam gein der barbekanien, und hestor was off geseßen und syn
gesellen. er nam das roß mit den sporn und stach den fördersten durch den lincken
arm, das er ußer dem sattel flog. er reit fur sich und stach den andern mit roß
und mit all darnyder, und sin sper brach enczwey. er raufft das swert und rant
zu dem dritten der yczunt gerant kam uber die brucken. jhener stach syn glene
off hestor enczwey und reit fur. hestor kerte wiedder zu im und slug yn mit
dem schwert off das heubt, das er das roß umb den halß vieng und wannde zuhant
darnyder vallen. und hestors gesellen kamen zuhant zuslagen und fingen
die zwen die er abgestochen hett. sie ritten zu dem dritten und holten den mit
gewalt. da kerte hestor wiedder und wolt ein ander glene holn; da er die glene
in die hant enpfing, da wolt er wiedder zu dem bruckelin sin geritten und wolt
an sie all vergattern. des wart der herre gewar und ergreiff yn mit den briteln.
< so mir alle heiligen>, sprach er,< ir enkument nuo da hien nit, wir hant gnug mit
jostiern gewunnen! marganor ist hie by uns, darumb wil ich nit das ir nu icht me
jostiernt; so got wil, so gewinnen wir aber me. ir sint zu seliger zitt herre komen
und syn lip múß selig syn der uch ie gelert sper verthun!> sie blieben also halten
innerhalb der barbekanien, und die mere waren yczu margenor komen das ein
ritter zu der andern sitten were der syner dry gevellet hett. da sprach margenor,
wolt er jostiern, er wurd bestanden, und weren sin auch zwenczig. mitt dem
reyt er furter mit synen rittern uff den steynweg, und wart der wegk aller bedeckt
mit volck. das sah der herre von der barbekanien und hieß syn schuczen
bald uß geen under sie schießen. sie daten irs herren gebott, und margenors
lute triben sie mit gewalt innerhalb der barbekanien; da dett sie der herre wiedder
besließen, wann er forcht das hestor under sie wurd riten, wann er synen willen
wol wúst. die ußern begunden vast sturmen und suchen, und die innern schußen
groß stecken under sie die sere scharpff waren, und wurffen sie mit großen steynen,
das ir viel geqwetschet wart. da sie da sahen das sie nit geschaffen kunden, da
wichen sie hinderwert uber das clein bruckelin und bliben alda halten. da sant
margenor syner ritter ein teil herwiedder uber by zweyn und bi drien, das sie die
andern reizeten. diß sah hestor und ergreiff ein glene.< was wolt ir thun?>
sprach der herre.< ich wil an jhene vergatern>, sprach hestor.< so manen ich
uch mit uwere truwen>, sprach der herre,< das ir uber die cleinen brucken nit
ritent on myn urlob.>< ich thun>, sprach hestor und slug das roß mit sporn, er
stach den fordersten durch den lincken arm in die brust, und er viel unders roß.
sin gesellen die im volgeten die fingen den ritter, und hestor reit furter nach
den andern, die fluhen zu dem bruckelin wert. da sie daruber kamen, da bliben
sie halten; also hett sie margenor ir herre geheißen, der sere unfro was umb sin
ritter. er wonde das hestor uber das cleyn bruckelin solt han gejaget, das ern
gefangen hett.
da hestor sah das sie all belieben halten, da slug er das roß mit den sporn
und wolt uber syn geritten zu yn, wann im was vergeßen des das er dem herren
gelobet het. da er ie wolt uber die brucken riten, da rieff im der herre das im
syner truwen gedecht. da kert hestor das roß wiedder umb fornan uff der
brucken und bat den herren und mante yn sere das er yn uber ließ riten. der
herre sprach, er endete es dhein wise nit. da sprach hestor zu den rittern das
sie herwiedder uber kemen, ob sie jostiern wolten. da sprach ein ritter das er zu
yn keme, er gelobt im mit syner ritterschafft das yn dalang man berurte dann er
alleyn.< ach, wie keme ich als gern dar, verlúre ich myner truw nicht darmit!>
sprach hestor.< neyn>, sprach der ander,< ir laßet es darumb nit, ir sint verzagt!>
da schampt sich hestor und bat den ritter das er sin alda beite, er wolt ryten
urlobes bitten zu im uberzufarn.< fart hinweg>, sprach der ritter,< ich beit
uwer alhie!> hestor reyt zu dem herren und bat yn urlobes zu jostiern wiedder
eyn ritter alleyn.< er hat mir mit syner trúw das gesichert das mich dalang man
berure dann er alleyn.>< mit mym urlob koment ir da hien nit>, sprach der herre.
< so wil ich wiedder ryten>, sprach hestor,< und wil im sagen das er myn nit
enbeite.>< werlich herre>, sprach ein ander,< er wil zu im uber die brucken riten,
ich sehe wol das im ubel zu mut ist; ich wil uch sagen was ir wol mögent thun:
ir mögent im wol urlob geben uber zu riten, wil im margenor mit syner truwe geloben
das er vor nymant keyn angst dúrff haben dann vor dem einen ritter
alleine.>< also gib ich im urlob>, sprach der herre,< und anders nit.>< also si>,
sprach hestor und reyt wiedder. da sante der herre denselben ritter mit im der
den rat gegeben hett, das er hört was margenor antwort. da margenor sah das
hestor wiedder kam, da gebot er wol czwenczigen das sie die brucken brechen
als schier als hestor jostiern begund, und das sien selb nit enrurten, und slúg er
auch off sie. er wúst wol, were die bruck zubrochen, das er gefangen must bliben,
wann das gebrúche so groß was darumb und darunder, welch man darinn gevallen
were, yn hett all die welt nit genert, er wer dot verliben.
hestor und der ritter kamen wiedder off die brucken ritend und hieschen
margenor. da sagt im hestor als der ritter im geraten hett. da sprach margenor
und schwur mit syner ritterschafft das yn dalang man berúrte dann ein ritter
allein.< des gebt mir uwer truwe!> sprach hestor, und margenor sichert im; und
darnach reyt er wiedder zu sym ritter und bereit yn zu jostiern. hestor was
bereit und nam das roß mit den sporn, und der ander det also, und kamen als
mit großer crafft zuhauff das ir ietwiedder den andern nyder stach mit roß und
mit all. underdes waren margenors ritter zu der brucken gerant und begunden
sie vast brechen. hestor sprang ee wiedder off dann sin geselle, der der best
jostierer was von der welt. da hort er jhene off der brucken und sah wo sie die
tielen ab wuorffen. er sprang wiedder off syn roß und reit darwert so er baldest
mocht, er raufft das schwert und slug so zorniglich uff jhene die die brucken
brachen, das ir ein gut teil da dot bleib und gelemet. die andern getorsten sich
nit wern und flohen von der brucken, wann sie yren herren nicht meyneydig
wolten machen. mit dem kam margenor zu hestor gerant und sprach das er
felschlich gethan hett und großen falsch, das er im sin ritter dot geslagen hett
und gewunt.< ir hant vil me ungetrukeit gethan und großen falsch dann ich>,
sprach hestor,< das ir mich also woltent vahen.>< ich mag wol myn brucken
thun brechen>, sprach margenor,< die ich mynen finden angewuonnen han.>< ir
hant sie unrecht gewuonnen>, sprach hestor,< und hant mir unrecht gethan das
ir die brucken datent brechen, die myner frund ist und myner gesellen; und da
von han ich auch teyl daran, die wil ich yn auch helfen behalten als lang als ich
stan mag. ich wiederrede auch das das ich myn finde zu unrecht geslagen hab,
wann sie mich verraten wolten und thun ermorden.>< so wil ich zuhant uff uch bereden>,
sprach margenor,< das ir sie felschlich geschlagen hant.>< herre>, sprach der
ritter der mit hestor komen was,< er wil sichs zuhant entretten mit sym libe, heißet
ir die brucken zuhant wiedder machen und gelobet im das yn anders nymant dalang
berúre dann ir alleyne!>< ich wils gern thun>, sprach margenor,< er muß aber
ee wiedder den ritter vehten mit dem er jostierte.>< also si!> sprach hestor.< nu
sichert mir, herre!> und margenor sichert im also zu thun als er gesprochen het.
hestor und der ritter bereiten sich beide zu jostiern, und der herre det
die brucken wiedder machen. da kamen sie anderwert zuhauff gerant mit großer
krafft, und hestor stach yn von dem roß, das er off jhen erden flug. er sah das
das roß starck und groß was, und leyte es mit dem britel uber die brucken; er
slug es mit dem spere und jaget es den steynweg gegen der burg. das sahen sin
gesellen und furtens innerhalb der barbakanien. der ritter was offgestanden der
zwir ungemechlich gefallen was; diß sah hestor und huort zu im. er begreiff yn
mit dem helm und wurget yn also das im die nase alle zurbrach und das antlicz
uberal, und der ritter begunde sere zu bluten. da were hestor gern abgeseßen,
das er den ritter uberwunden hett; da forcht er verretery. er bleib siczende
und brach im den helm ab und warff yn so er ferrest mocht von im; er slug yn
zwirnt mit flachem schwert off das heubt, das er off jhen erden viel und bluot
ußermaßen sere. da sprach hestor, er slug im das heubt abe, und sprech er nit
schier das er uberwunden were. der ritter lag in onmacht und mocht ein wort
nit gesprechen. da saß hestor abe und det im die kuofen von dem heubt, er dete
als ob er im das heubt abe wolt schlagen. mit dem kam margenor zu ritende
ungewapent, umb das er nit wolt das hestor keiner verretery gedencken solt,
und sprach zu hestor, er hets gnuong gethan. hestor was wiedder off sin roß
gesprungen da margenor darzu kam, wann er im nit wol getruwet, er det aber
als er den ritter slagen wolt. und margenor sprach, er solt des ritters nit döten.
< ich enthun, herre>, sprach er,< git er sich uberwunden.>< er ist uberwunden>,
sprach margenor,< das mögent ir wol sehen.> mit dem sprang der ritter off und
raufft das schwert, da er synen herren margenor horte; er warff den schilt fur
und gebart als ob er vechten wolt.< was wolt ir thun, herre ritter>, sprach hestor,
< wolt ir me vehten?>< ja ich>, sprach der ritter,< ich bin uch noch starck gnuog.>
< ir envehtent mit im nit>, sprach margenor,< ir sint syn gefangen!>< das geschicht
nymer>, sprach der ritter,< das ich sin gefangen werde.>< ich han es im gelobet>,
sprach margenor,< es muß ymer sin.>< wolt ir das es si>, sprach der ritter,< so wil
ichs gern thun. darumb verdien ich auch kein laster, das ich thun das ir mich
heißent, wann ir myn herre sint.> er gab hestor zuhant syn schwert off. hestor
wolt den ritter mit im furen zu der burg; da sprach margenor, er solt nirgent farn,
er hett im dann zu dem ersten recht getan als ern angesprochen hett.< ich enthun,
herre>, sprach er,< wes zihent ir mich, das sagent mir!>
< ir hant mir myn lút dot geslagen in dem friede und gewunt, ir gelobetent mir
das ir myner lút keinen solt berúren mit uwer truwen dann den einen, den der
wiedder uch stach.>< das gelobet ich uch nit>, sprach hestor;< und hett ichs
uch aber gelobet, so were ich doch nit meyneydig worden, wann sie zu allererst
untrúw wiedder mich daten. hant sies aber mit uwerm rate getan, wann sie uwer
lut sint als ir jehent, so hant ir offenlich untruw begangen, und ist mir das fur
uch leyt, wann ich an uch des nit entruwet.>< ich weiß darumb nit>, sprach
margenor,< ir mußent myn gefangen sin, sitt ir ein friedbrecher sint, oder ir múßent
uch entschuldigen als recht ist, das ist mit dem kampff. ich wil uch thun jhehen
das ir uwer trúwe und den fried gebrochen hant.>< des will ich mich an allen
steten entschuldigen als ich zu recht sol, das ich wedder den fried noch mynen
eydt gebrochen han.> hie zwuschen was der herre von der engen mark komen
und hett diß alles gehört.< herre hestor>, sprach er,< ich enrate uch hie nit zu
vechten, doch urkúnden wir uch in allen höfen und wo wirs zu recht thun sollen,
das ir wedder uwer truwe noch den fried gebrochen hant; wil ers aber in des
konig artus hof uch bereden, ich getar uch wol raten das irs uch da entretent,
wann wir wol wißen das ir unschuldig sint.>
< niemer enhelff mir gott, ob ich úmmer in dheinen andern hoff kum>,
sprach hestor,< darumb wann alhie da er mich sin zihet da wil ich mich syn
entreten.>< des enrate ich uch nit>, sprach der herre,< das ir dalang icht me
vehtent, ir hant hut so vil mit den wapen gethan. enwolt irs enbern nit, ir
wöllent hie vehten, so fristens biß morn und koment dann beid herwiedder, so
sint ir geruoget und mögent uch mit eren entretten des er uch zihet!>< ich enhan
hut so viel nit gethan>, sprach hestor,< ich beginne mit im wol wes er in der
welt wil.>< ich forcht verretery fast sere>, sprach der herre von der engen marcken,
< wann es dúcht mich ein groß schade, und wurdent ir gefangen oder erslagen.>
< des enwene ich nit das er des gestat>, sprach hestor.< neyn>, sprach der herre,
< daran enhaltent uch nit, ir sahent doch wol das er die brucken hieß brechen
umb uch zu behalten; und uberwúndent ir yn wol, nochdann han ich angst
das sie etschlich schalckeit darczu wurden keren; so kunde ich uch nit licht
gehelffen wann er vil me volckes hatt dann wir. wolt ir aber mynen rat thun,
so wil ich uch wol wisen das ir nymannes kein angst dörffent han dann sin, sither
das ir mit im vehten wolt. doch wißent das er der besten ritter einer ist der nuo
lebet und wißent von den wapen. ir solt im sagen das er sich alles sin volck thu
entwapen, und sicher uch in uwer hant das uch anders nymant keyn argk enthú
von sinentwegen dann erselb, wies im kuom, und das ir zwuschen dißen brucken
vehtent uff dißem steinweg; und wann ir beid da zwuschen sint, das man die
kleynen brucken brech, biß uwer einer uberwunden sy. wie des nit geschicht, so
múßent ir eintwedder uberwunden und gefangen bliben oder erslagen.>< das
wil ich besuchen>, sprach hestor,< ob er alsus wolle>, und reit wiedder biß off
das bruckelin; er rieff margenor und fragt yn ob ers also halten wolt. da sprach
margenor, wie er sicher möcht wesen das im der herre von der engen marck nit
entete noch sin lúte.< sie sollens uch sichern und schwern>, sprach hestor.< also
lob es ich wol>, sprach margenor und gebott synen lúten zuhant das sie sich entwapenten
und das ir keyner hestorn berurte, als lieb als yn lip und ere were,
biß ir einer uberwunden wurde. das det er sie sichern sim kunstavel, der sin
man was, und darnach allen synen mannen. da saczt er synen helm uff syn heubt
und reyt mit hestor zu der barbekanien da der herre von der engen marcken
was und syn man. da batt yn hestor so vil das er margenor sichert als sie geredet
hetten; darnach brach man die brucken, und hestor reyt zu der barbekanien
wert sin jost erlengen.
margenor bleib vor der brucken halten und bereit sich zu jostiern. sie ließen
beid die roß lauffen und wurffen die schilt fure. hestor hett sin roß gelaßen und
was off des guoten ritters roß geseßen da er yn abgestochen hett, wann es starck
und groß was. sie waren beide kúne und starck und hetten starcke spere und
kamen mit großer krafft zuhauff gerant, und margenor stach syn sper enczwey
biß in jene hant. da kam hestor mit so großer krafft, beide von roß und von
imselber, das er margenor und syn roß beide darniedder stach, und sin glene
brach. hestor der kund das roß nit off gehalten; und wann der steinweg eng
was, da snapt sin roß uber margenorn und uber syn roß mit allen viern und viel
under im darnider. es sprang aber zuhant wiedder off, wann es starck und groß
was, und er bleib siczen. er kerte wiedder und reit zu dem ende von dem steinweg,
da warff er das roß wiedder umb und sah wo margenor wiedder off gestanden
was; und sin roß lieff zu dem cleynen bruckelin und wonde daruber springen,
und viel mit den zwein hindern fußen in das gebrúche und kam mit den fördern
off das lant. margenors lút kamen darzu gerant und duonsens uß, wann es were
anders ertruncken. hestor saß ab, wann er forcht das im margenor sin roß dot
steche, ob er mit im zu roß gefochten hett. und zwen knappen kamen aldar
gerant und hielten im sin roß. er nam den schilt fur sich und raufft syn schwert,
er trat schnelleclich zu margenor und manlich; das sah der herre durch des willen
er vaht, und erbarmet yn fast sere. er viel nyder off sin knye und alles sin volck,
und baten alle gott fur yn sere weynende, wann er ein fremd ritter was. da
margenor sah das hestor so byderbeclichen kam gegangen, da kam er auch
manlich zu im gestrichen, wann er wonde das er als wol nit striten kunde als
jostierne. er gedacht, und hett ern wol nyder gestochen, er solt yn doch
mit dem schwert uberwinden, wann er ie so biederbe was gewesen und so manlich
und so sere starck.
sie waren beide zu vehten bereyt und slugen sere uff jhen schilt und off
jhen helme, sie slugen jhen swert in einander das sie gesteckten. margenor kund
ein wenig schirmen, das halff yn ein guot wil biß er selb so múde wart das im sin
athem enging. er hielt sich als lang als er mocht under jhem schilt, biß er im
aller abgeslagen wart biß off die hant. er slug auch einen slag nit, er wonde yn
wol behalten und hielt sich friesch so er lengst mocht. hestor schlug ein slag in
den andern und wonde nymer múde werden, wann er so viel krefft an imselber
wúst. er slug margenor den schilt biß an die hant ab, das im wenig verleib; sin
swert was ußermaßen gut, doch bösert ers von tag zu tag; und hestor der es
fuorte der beßert sich all tag. hestors wapen waren noch unzerhauwen, on an der
rechten schultern, da hett er einen micheln slag durch alle syn wapen biß off das
bein. die wuonde bluot ußermaßen sere und benam im ein michel teil syner krafft.
das wetter was heiß, und sin athem begunde kurczen, und wurden syn slege
laß. des wart margenor ußermaßen fro; er lieff uff hestorn, wann er noch nit
viel múd was, und begund yn sere laden mit slegen. hestor dackt sich mit dem
schilt der noch unzurslagen was, das im margenor nirgent dheinen slag engab
dann uff den schilt. also dackt er sich biß nach mittemtag und gewanne synen
athem wiedder. da begunde er sich sere schemen das er so lang on tate was gewesen;
er sprang kreffticlichen zu margenor und slug off yn wo er wolt, wann er
schiltes nit enhett. er hett sich auch sere verblutet und was kranck worden von
den großen wunden, das er sich nit gewern enkunde. yn ducht auch das hestor
stercker were und baß mögende dann des morgens da er begund striten, und
rauwe yn das er den kampff understanden hett.
< herre ritter>, sprach margenor,< ir dunckent mich ein byderbe man, und
priset uch myn hercz sere. nu wißent ir wol das wir umb ein sere kleyn ding
vechten, und duncket mich groß schad, wirt unser einer hie dot geslagen, wann
wir beide von großen dethen sin. ich wil uch ledig laßen des darumb ich uch
ansprach, des hant ir ere; wir laßen dißen kampff alsus bliben, wann mir wer
lieber das ir mir alles myn volck erslagen hett dann unser eyner alhie dot verliebe.
wolt ir mir uwern namen sagen? ich wúst yn gern.>< nein herre>, sprach hestor,
< dißen kampff mag ich mit eren nit gelaßen also, ir gebent uch dann uberwunden.>
< ob gott wil, das geschicht nymer!> sprach margenor,< ich wolt uch ere thun,
und ir habt sie versprochen. nu mußen wir sicherlichen vechten, biß wir
besehen wer des andern meyster werde alhie.>
sie gingen aber zuhauff und slugen sich ußermaßen sere lang. da begunde
sich hestor sere schemen das im margenor so lang solt vor gan, und was unfro,
wann er gedacht das er sin suchen bößlich solt zu ende bringen, das er da so lang
stunde und einen ritter nit kúnd gemeistern. er lieff uff yn mit großem zorn und
slug yn da er yn allerserest truwet zu qwetschen, er bracht yn in kurczer wil
darzu das er vor sinen slegen wencken must. und hestor treib yn war er wolt
mit starcken slegen, und margenor wert sich anders nit wann das er wanck vor
sinen slegen. da begreiff hestor das schwert mit beiden henden und slug yn
mit nide off jhen helm, das im das schwert bleib stecken in sinem heubt. da
zuogt ers so swinde wiedder uß das margenor uberal vertort und slug mit beiden
henden off jhen erden. hestor sprang zu im und brach im den helm ab, er warff
yn in jens gebrúche so er verrest mocht. mit dem was margenor wiedder offgestanden
und dackt sich so er best mocht.< nu sprechent bald das ir uberwunden
sint!> sprach hestor.< ob gott wil, das geschicht nymer>, sprach margenor,
< ich bin nehelich als starck als hut am morgen da wir fechten begunden. han ich
mynen helm verlorn, ich bin als viel deste lichter, und ist mir deste kúler, mir
was doch zu heiß.> da erzornet hestor und lieff off yn mit großen slegen, und
margenor was ein wenig friescher worden von dem lufft der im under die augen
slug, und werte sich aber ein gut wil; er dackt sin heubt so er bast mocht, wann
es im bloß was und sere gewunt. da das hestor sah, da slug er yn so sere daroff
das er aber wencken begunde vor den slegen; und hestor begunde yn triben und
macht yn so unmúßig das er nahe in das bruch gevallen was an derselben stat
da die bruck gebrochen was. das sah hestor und sprach:< herre margenor,
gett herrewert>, sprach er,< das ir in das bruch nit fallet!> mit dem underging
er im die brucken und treib yn zu dem steinweg wert und sprach, er gebe sich
dot oder er gebe sich uberwunden. margenor sprach:< mir were lieber das ich
dot were.>< so mußent ir sterben!> sprach hestor und sprang zu im mit willigem
herczen. er slug yn so sere das er nit enwust war er gekert was. da sah hestor
das er off den ort von dem steinweg gekert was und rieff yn ane:< margenor,
margenor>, sprach er,< stant herwert, du fellest anders in das bruch und ertrinckest!
>
da sah margenor hinder sich und pruofte wol das er dot were gewest, hett
yn hestor nit gewarnet. er gedacht das es groß trúwe von im were das ern
zwiernt also gewarnet hett; er gedacht, hett er yn also gesehen, er hett yn laßen
ertrincken.< herre margenor>, sprach hestor,< wie es uch stet, ich rat das ir uch
gefangen gebet ee dann ich uch dot slag.>< das geschicht dalang>, sprach margenor,
< ob got wil.>< ich gebiete es uch werlich dalang me>, sprach hestor und
treib yn aber mit gewalt off das ort von dem steinweg. da slug er im mit zorn
gegen dem heubt. margenor hett des heubtes angst und sprang hinder sich in
das bruoch biß uber den gúrtel. da rieff hestor fast lut:< helffet, frauw sancta
maria!> und begreiff yn mit der hant. er zoh yn uß und sprach das ein als gut
ritter als er were nymer synen lip als schentlich verlúre da er were und im gehelffen
möcht; und ee er margenor uß gehalffe, da was er biß an den hals yn gesuncken.
da fragt yn hestor wie es im stunde.< vil wol>, sprach er,< und danck
ich des got und uch. ich sehe nu wol das ir der getruwest ritter sint der lebet und
der best, ich gebe uch lip und gut in uwer gnade, das ir uwern willen da mit thúnt.
diß selb wolt ich thun, und were ich uwer als geweltig als ir myn sint. seht
hien myn swert off!> hestor nam das swert und leite yn mit der hant zu der
barbekanien wert, und der herre von der engen margk kam geyn im mit sim
volck fast frölich. sie wurden beide fast frölich enpfangen, man bracht yn
zweyn schöne zeltende pfert, und sie ritten zu der burg wert. und alles das volck
das in der stat was kam ußgelauffen hestorn zu besehen und margenorn den er
uberwunden hett. sie wonden biß an die stuond das kein beßer ritter under dem
hymmel were dann margenor.
des herren dochter kam herlich gezieret und enpfing sie fast ersameclichen,
warn es ir ir vatter gebotten hett. sie dete hestor synen helm abe, das es ir
vatter sah, und alles das volck das umb yn was ruofft:< wilkomen der liebste
ritter den wir ie gesahen!> sprachen sie, und die jungfrauwe leite yn mit der
hant in den pallast und darnach in ir kamer. da entwapenten sie und ir jungfrauwen
yn und saczten yn uff ein schönen kolter. darnach was ein waßer bereit,
und hestor zwuog syn hende und sin augen und synen hals. da ducht die jungfrauwen
das sie nye keynen so schönen ritter hett gesehen noch so wol geschaffen
uber alle syne glieder. die jungfrau gab im ein kurczen mantel umb, und er
behaget ir ußermaßen wol, und gedacht in irm herczen das sin got nirgent vergeßen
hett, er were der schönst und der best ritter von der werlt. mit dem kam
der jungfrauwen vatter zu yn gande und besah im syn wunden, wann er wol
mit kunde. er sprach das es bas mit im stunde dann er selb wúnde, er were on
dotwunden.
da hestor sin wunde gebunden was, er ging mit dem herren zu margenor,
der ußermaßen sere wunt was an maniger stat, er hett aber kein dotwuonden;
das was hestor fro und der herre selb. die spise was bereit, und man ging eßen
zuhant, wann es by dem abend was. margenor was so múde das er nit wol
eßen mocht; und hestor sprach zu im das er bald nach des konig artus zweyn
gesellen sente, er wolt sie sehen.< herre>, sprach margenor,< ich wil gern thun
alles das ir gebietent.> er enbot zuhant dem kunstavel uß sym here, der noch
off dem feld was mit sim here, das großen jamer macht umb irn herren. die
nach im gesant waren die machten die brucken wiedder, und der kuonstavel kam
zu sim herren sere weinende. da hieß yn sin herre das er bald hinweg ritte und
holt im alle die gefangen die er hett, und ließ sin weynen syn, wann im an dem
lib nit enwúrre. er reit bald hinweg da myn herre ywan was und segremors
und mit yn wol hundert ander gefangen, und bracht die all mit im. da sagt er
mym herren ywan alles wie sin herre uberwunden were und gefangen und wie
das ein der best ritter gethan hett von der welt. da wonden sie das es myn herre
gawan were, und erbieten kam biß sie besehen wer es were, und riten also redende
biß sie zu der engen marcken kamen. da der herre vernam das sie kemen,
da saß er off und hestor und darzu ritter viel, und ritten gegen yn mit großen
freuden und hießen sie wilkumme syn. da sie entwapent wurden, da sprach myn
herre ywan, er sehe den ritter gern der sie erlößt hett. da wißte yn der herre
hestorn, und sie wunderte ußermaßen sere were er were, wann sie yn nye gesehen
hetten noch er sie. sie fragten yn wie er hieß.< ich heiß hestor>, sprach er und
sagte yn wannen er was. da wundert sies noch me, wann sie wonden das nirgen
anders keyn gut ritter were dann in des konig artus hof; doch verstunden sie
wol das er von da bi was da sie der ritter ab hett gestochen und gifleten und
key den truchseßen. myn herre ywan begund lachen zu segremorse; und hestor
pruofet es und beswur yn by den truwen die er dem konig artus schuldig were,
das er im sagte wes er gelacht hett, ob es zu sagen were.
da sprach myn herre ywan, er lecht eins ritters der vier die besten ritter
abgestochen het die sin mochten in sim lande bi einem bronnen und die in des
konig artus hof die besten waren, das myn herre gawan zu sah. da kam ein gezwerg
und slug den ritter als vil als es wolt, das er nie einen slag wiedder geslug.
da kam myn herre gawan und wolt mit dem ritter jostiern, da ving der geczwerg
den ritter an were und furt yn mit im.< das was im licht beßer>, sprach hestor,
< dann ob myn herre gawan wiedder yn gejostiert hett und yn abgestochen hett.>
da sprach myn herre ywan, er hett nie beßern jostierer gesehen dann denselben
ritter. da sweig hestor, und myn herre ywan fragt yn vil von sym thuon, wann
im der herre gesagt hett das er der konigin ritter were. er fragt yn wie lang er
der konigin ritter were gewesen.< es ist noch nit lang>, sprach hestor und sagt
wie er einen ritter súcht den er nit wol bekente.< wie getan ist sin schilt?> sprach
myn herre ywan.< sin schilt ist uberguldet mit eim roten lewen.>< das ist nemlich
myn herre gawan>, sprach er. und hestor sprach, im were lieber das er
sieben die besten finger verlorn hett die er an den henden hett, dann ers were,
wann er im so wenig eren gezeuget hett.
desselben abendes wart margenor versúnet und der herre von der engen
marck mit hestors rate, und margenor must schwern das er den herren iemer me
mit gnaden ließ und syn statt, und solt das geschaffen mit sim herren dem konig
mit den hundert rittern das er nymer me off den herren solt geurlogen noch off
die statt; und enkunde er des nit gethuon, so solt er dem herren helffen wiedder
dem konig und wiedder allen synen fynden und solt im alle die burg offgeben
die im syn herre der konig gegeben hett. diß swur margenor und gab des dem
herren guot burgen, die allsament mit im sworn diß zu behalten, und darzu muosten
alle sin frunde swern. in der stat was groß freude, und alle die da waren kuonden
hestorn nit vol angesehen, so wol behaget er yn allen. uber ein kurcze wil
darnach kam ein knap in jhens pallast geen fur den herren und fraget yn ob
keyn fremd ritter da were.< ja es, frunt>, sprach er,< was wiltu syn?>< heißet
er hestor, herre?> sprach er.< ja er, sieh wo er siczt!> der knap knyet fur yn
und grußt yn von eins synes guten frúndes wegen, der hieß synados von windesore.
< er sant mich herre zu uch>, sprach er,< und hieß uch fragen wies mit uch
stunde, und duot uch bieten das irs im enbietent, er hort sagen das uch der herre
von der engen marcke gefangen hett. ist das war, so wil er alle syn frúnt sameln
und wil uch beschuren, wann ers gut recht hatt, wann er syn ere verlorn hett
und alles sin lant, und hett im gott nit geholffen und ir.> da fragt yn der herre
wo ern gesehen hett, und der knap begund yn sagen wie er sin frauwen beschút
hett zum ersten und darnach synen herren. da schampt sich hestor sere und
wart sere rott. des wart der herre geware und priset yn fast sere in synem herczen;
also daten alle die diß horten. es kam auch des herren dochter fúr, die yn ußermaßen
lieb hett und yn sere mynnete, wann, mocht es syn gewesen, sie wolt das
er ir kauffte wer gewesen. mit dem kam ir vatter zu ir und fragt sie ob sie hestorn
zu manne wolt, ob ers darzu bringen möcht.< ja ich>, sprach sie,< ich neme einen
konig fúr yn nit, were ich so selig das er mir werden mocht.>
der herre ging zu hestor und muote es im zu.< werlich herre>, sprach hestor,
< ir woltet mir groß ere thun das ir mir uwer tochter woltet geben, gott der muß
uch lonen! mir enstet nu keyn wip zu nemen noch keynerhand gut in dirre werlt,
ich han alders so vil zu thuon, got helff mir das ichs vollende. wer dochter der
versprich ich nit, ich weiß aber under frauwen und jungfrauwen keyn leben die
ich als gern nemen wolt, were ich mynselbs gewaltig, des ich nit enbin.> da wolt
yn der herre nit me bitten und ging wiedder zu syner tochter; er sagt ir wie im
hestor geantwurt hett.< weiß got>, sprach sie,< nuo wil ich númmer man gewinnen,
sither das ich sin nit haben mag.>< liebe dochter>, sprach der vatter,< er hatt nuo
zu viel zu thuon in manige wise.>< ich wolt sin lang gnug beiten, wúst ich furware
das er mich mynnen wolt, und dete das durch sin biederbekeit; ich hett yn lieber
arm dann ein andern rich der nit so byderbe were noch so wise.> der herre ging
aber zu hestor und versuchte yn in manige wise, es was aber vergebens. mit
dem het man gebetet, und hestor was in einer kamer sere herlich gebettet, wann
er múd was und sere geqwetschet. in der kamern was noch ein bett gemacht
eim andern ritter, ferre von hestors bette. da alles das slieff das in der burg
was, da kam die jungfrau zu hestor und knyet vil gemechlich fur yn und was
lang da ee er ir gewar wurde. da er sie sah, da nam er sie zwuschen sin arm
und hieß sie wilkum syn.< liebe juongfrau>, sprach er,< were leite uch herre?>
die jungfrauw was ungegurtet, und hingen ir ir zopff biß off ir schultern.
< vil lieber herre>, sprach sie sere weynende,< ich bitt uch durch gott das ir mich
icht bedencket das ich herre zu uch bin komen, ich duons werlich durch truwe
und durch ere, und kum uch clagen von uch selbs, wann mir nymans als wol
gerichten mag als irselbe.>< werlich jungfrau>, sprach er,< ich bedencke uwer
heran nit, wann ich sprech das ir got wilkume sint. han ich ichtes wiedder
uwern willen getan, das wil ich gern beßern; sagent mir was es sy!>< ich dete
uch mynen vatter bieten, herre>, sprach sie,< das ir mich zu wib nement, und ir
enwoltent syn nit hören, und was uch unmere. nu bin ich darumb herre komen
das ich wolt wißen warumb das were.>< das enwas werlich, jungfrauw, darumb
nit, ir ensitt dem besten ritter von der werlt schön gnuog und edel und rich gnung.
ich sagt uwerm vatter warumb ichs nit gethun mag. doch wil ichs uch auch
sagen das ich kein wip genemen mag, ich hab dann zum ersten den ritter funden
den ich suche; keufft ich uch nuo und blieb ich dann dot in der suchung, so weren
wir beide betrogen.>< got behút uch vor dem tode, herre!> sprach sie.< ist es uch
lieb>, sprach sie,< so wil ich uwer beiten biß ir herrewiedder koment, ir múßent
mir aber mit uwern truwen geloben das ir keyn wip kauffent, ir habt es mir dann
zum ersten gesagt.>< nu sy uch nit leit, jungfrau>, sprach er,< das ich uch sage.
ich forcht, gelobet ich uch mit myner truwe>, sprach er,< das mir villicht underdes
etschlich sach zu handen mocht komen, das ich myn truw must erliegen.>
< das wer werlich schad>, sprach sie;< nu thunt ein ding, dwil das ich uwer nit
haben mag, gelobet mir mit uwer truwe das ir nymer wip genement dann die ir
allerliebst hant, und solt das durch keynen richtum laßen den man uch anderswo
möcht geben!>< das wil ich gern thun und geloben mit myner truwen>, sprach
er,< das ich das stet wil halten.> die jungfrauw nam urlob zu im und ging frolich
zu ir kamern und wonde ir ding sere wol han geschaffet.
sie ging zu irm vatter und saget im wie er ir gelobet hett mit syner truwen.
< ich wene wol das er mich lieber sol gewinnen in dißem jare dann keyne die nu
lebet; so viel kan ich noch.>< so wart ich nye dinges so fro>, sprach der vatter,
< geschehe das.> die jungfrau ging slafen und kam des morgens da hestor uff
stunt.< got gebe uch hut seligen tag!> sprach sie.< also thú er uch, vil liebe amie!>
sprach er.< nu wil ich, herre>, sprach sie,< das ir myns kleynotes mit uch furet;
seht hie diß fingerlin und furt es mit uch zu einem wortzeichen das ir myn hercz
mit uch furt.> er nam das fingerlin und dancket ir sere, er dets an synen finger
und hiesch syn wapen und wapent sich. der herre hett yn gern behalten den tag
uber, und er wolt nit beliben. andersit wapent sich myn herre ywan und segremors.
hestor was bereit und nam urlob zu der jungfrauwen, die fro und unfro
was. sie was fro umb den trost den sie an dem fingerlin west, sie was unfro umb
das das er alle tag in abentúr muost riten synes libes. der steyn het die krafft:
gab ein maget irm amise das fingerlin, als lang als ers by im hett so mert sich ir
mynne von tag zu tag und wuhs. da batt sie hestorn das ers alle tag ane sehe
durch iren willen.< myn vatter hett großen glauben darzu>, sprach sie,< wann myn
muotter gab es im, und er trug es so lang das er sie lieber hett dann alle die welt.>
hestor kam zu margenor und nam urlob zu im, wann er yn sere mynnet
und priset in synem herczen; also dete yn margenor wiedder. da was der herre
bereit mit synen rittern und reit ußwert mit hestor und mit mym herren ywan
und mit segremorse. der herre fragt sie war sie wolten; sie sprachen, sie wolten
zu norgales. da furt sie der herre uff die rechten straße, und hestor bleib halten
und sprach das er wiedder kerte. da danckt im der herre das er so groß arbeit
durch synen willen erlitten hett, und sprach das alles das er geleisten möcht zu
sym gebott stúnde.< das vergelt uch got, herre!> sprach hestor und reit synen
weg mit synen zweyn gesellen. sie kamen in ein großen walt ritende. da sie
wol ein myle also geritten, da sahen sie wo ein sere schon plan stund. da sie
wol mitten off jhenen plan kamen, da sahen sie wo ein ritter ein jungfrauwen
mit gewalt hinweg furt und das ein ritter darneben wiedder zwen vaht und gab
yn beiden strit gnung ein wil. da er begunde múden, da warff er das roß umb
und floh, und jhen zwen jagten nach was sie ymer mochten darwert da hestor
geritten kam und sin gesellen.< ach herre gott, sendet uns ein abentur zu dißen
zweyn, so hat unser yglicher eine!> uber ein klein wil darnach horten sie ein
gerúf wol als hundert man zumal rufften.< herre segremors>, sprach hestor,< got
hatt uwer gebett erhört, die dritt abentur ist nit ferre von uns. nu besta menglich
die syn, hie ist zu beiten nit!>< so wil ich dem ritter helffen>, sprach segremor,
< wann mich duncket das ers wol bedorff.>< und ich der jungfrauwen>, sprach
myn herre ywan.< so wil ich farn sehen wo das gerúf sy>, sprach hestor.
sie schieden sich da, und ieglicher nam urlob zu dem andern, und hestor
reit darwert da yn ducht das er das gerúff hett gehört, und reit biß er czwerhes
bynah durch den walt kam. nochda hort er das geruff vor im, und ducht yn wie
er nahe dar het. also reit er wol zwo engelisch mile und kam off ein andern plan.
da sah er ein michel teil lút die ein bare trugen und weinden ußermaßen sere;
da reit er algemechlich hindann nach. da kam ein geczwerg zu im off eim so
magern pferde das es kam gegen kunt. da fragt hestor den geczwerg was den
luten were das sie so sere weinden. der gezwerg antwurt im nit und gebart fast
unfrölich. er fragt es anderwert und das dritt mal, und er sprach ein wort nit.
< nu bistu wol ein arger schalck>, sprach hestor,< das du mir nit enantwurtst, ich
gebe dir gewißlich ein búffen, verkert man mirs nit.>< ach ja>, sprach das geczwerg,
< slag mich so dir gott helff, so wil ich dir sagen das du mich fragest;
anders ensage ich dirs nit!>< der tufel slage dich>, sprach hestor,< ich wil dich
nit slagen; wann sag mirs, ich wil dir geben was du wilt!>< nu slag mich, ich
sage dirs!>< ich wil dich nit slagen>, sprach hestor;< und slug ich dich, das wer
myn laster me dann myn ere. ich were gerner da ich guot ritterschafft
sehe thun.>< so helff mir got, es ist me din ere dann din laster, slagest du mich;
und tuost du es auch nit, so geschaff ich dir innwendig drien tagen me lasters und
unwirde dann ie keim ritter geschah.>< warumb wiltu das thun?> sprach hestor.
< darumb das du ein ungetruwer morder bist>, sprach das gezwerg und begreif
hestorn mit dem britel und slug sin roß mit eim holcz fur das heubt, das es uff
den hehsenen bleib siczen. da wart hestor zornig umb sin roß, wann es guot was;
er hett es dem ritter angewuonnen den er darab gestochen hett jhensitt der kleinen
brucken.< herre geczwerg>, sprach hestor,< slagent ir mir myn roß icht me, ich
slag uch selb das irs entsebett.>< ich thun>, sprach das gezwerg und slug aber dar.
hestor stieß yn mit sim fuß das er sich uberwarff, und viel sin pfert uff yn.
< far von mir>, sprach er,< das die stund unselig muß sin das ich dich ie gesah, ich
gewann nie mer schande dann mir dirre gezwerg tuot!>< ich sol dir noch me thun>,
sprach das gezwerg,< dann du ir ie gewúnt, und blib ich noch dry tag lebende.>
< ich han off din trauwen nit vil geachtet>, sprach hestor,< ich helff dir wiedder
off din pfert, wiltus fur gut nemen>, und stunt nider von sym roß und saczt yn
wiedder off sin pferd.< so helff mir got>, sprach das geczwerg,< hettestu din
leben lieb, du slugest mich dot.>< ich acht off din treuwen nit>, sprach hestor,
< wann sage mir warumb diße lút so sere weinen!>< nu wil ich dirs sagen>, sprach er,
< sie tragen da ein bare da ein dot ritter off lit, der ein edel man was und ein richer,
durch des willen noch manig leyt wer uff gestanden, hett er gelebet.>< wart er
erslagen?> sprach hestor.< ja er>, sprach der gezwergk.< wer slug yn oder wie
wart er erslagen?> sprach hestor. da sagt im der geczwerg so vil, das er wol
verstunt das es derselb ritter was den er erslagen hett durch synados willen von
windosore; doch was er syns wibes nefe.< ah herre gott>, gedacht er,< was magstu
nu thun, werestu by yn, so múst du wiedder sie alle vehten alleyn; kerestu
aber wiedder, so must du es sagen, wann du zu hof kumest. du solt gewißlich
furter.> er schied von dem gezwerg und trabt fur sich. da er by die bare kam,
da grußt er das volck, und nymant antwurt im. er reit furter, und dem ritter
brachen alle sin wunden off und begunden fast bluoten. da rieff der gezwerg:
< vahent den morder, vahent den morder!> und bi der baren ritten wol funffczehen
man gewapent biß an das heupt.
da was ein ritter under yn der hestorn bekant by synen wapen und sprach,
das wer der ritter der synen herren dot geslagen het. da saczt menglich synen
helm off syn heubt und rieffen, er were dot. das hort hestor und reit mitten
off jhens felt; er warff das roß wiedder und stach den fördersten abe. also valt
er ir dry, ee sin glene breche. da sie gebrach, da raufft er das swert und vergattert
an die andern; sin roß was starck und groß und trug yn war er wolt. da
kam der gezwergk zu ritende und rieff die ritter an, sie weren iemer geuneret, und
fürt erz also hien. da bestunden sie yn allenthalben und wunten yn sere. mit
dem kam ein ritter aldar geritten und ein jungfrau mit im; das was der ritter
den hestor gerochen hett an gwinaus von bleckensteyn, und die jungfrau hett
hestorn geleitet zu gwinaus pavilune wert. die jungfrau sah hestorn und bekant
yn wol.< ach herre>, sprach sie zu irm amise,< helffent dem ritter! er rach
uwer laster an gwinanse mit großen engsten synes libes.>< was das der ritter?>
sprach er.< ja er>, sprach sie.< so geschiecht im dalang me arg>, sprach er, und
er reit zu im.< ir herren>, sprach er,< haltent alsament schon!> da sprachen
sie was er thun wolt: das were der ritter der im synen bruder erslagen hett. da
viel der ritter in unmacht, und sie kerten hestor aber zu. da reit die jungfrauw
da zwuschen und sprach, sie det sie allesament uneren. mitt dem kam der ritter
wiedder von der unmacht, und sin amie sprach, er dete ungetrúweclich, und
hulff er hestor nit. da gebott er den rittern als lieb als sie den lip hetten, das
sie nit me uff den ritter slúgen. da hielten sie all off hoher, und der ritter fragt
hestor wie er hieß.< ich heißen hestor, herre>, sprach er.< herre hestor, ir
slugent mir mynen bruder dot>, sprach er,< nu hant ir aber so vil durch mich
gethan das ich uch doch beschutten muß und trúwen gedencken. ritent uwer
straß, uch enduot nymant nit zu dirre stunt! anderswo versicher ich uch nit.>
< große gnad, herre>, sprach hestor,< und got gesegen uch!> er nam das roß mit
den sporn und reit syn straß. da sprach der gezwerg, wolten sie allsament synes
rates volgen, er must dot bliben oder gefangen.< ja wir vil gern>, sprachen sie.< nu
lihent mir einen knappen!> sprach der gezwerg, und sie luhen im einen knappen.
da sprach das gezwergk, das ußermaßen schelkecht was, zu dem knappen
das er bald ritte zu einer passaien da hestor uber riten must zu norgales wert.
er wißte yn einen weg da ern verriten solt.< alda>, sprach er,< kompt er zu dir
geritten, so soltu yn fragen war er wol. so spricht er: « zu norgales wert ». so
soltu sprechen, du wollest yn darwert leiten und vil rechter dann er kunde. so
soltu yn leiten zu des einsiedeln bruonne und solt sprechen, das si der best bruonne
von aller der welt, das nie kein man so ungesunt enwart noch so sere geqwetschet,
und trincke er des bruonnen ein guten zuog, er were zuhant genesen als ein fisch.
so wirt er des bruonnen trincken, das weiß ich wol; und wann er trincket, so soltu
uff das roß springen. magstu synen helm und synen schilt han, den nim auch
und fluoh zu mares wert! so weiß ich wol das er dir volget, wann er kúne und stolcz
ist. also mögen wir yn zu mares vahen, wann im lodomas widdersaget hatt.>
also hieß der jungfrauwen amise, und sin bruder der da dot was der hieß maltrailis.
< fur auch ein brot mit dir>, sprach es,< er aß villicht hut nit, und allediewil
ob er in den bruonnen werde meren, so soltu thun als ich dich gelert han!>
der knapp dete als yn der geczwerg hieß, und reit hinweg was er ummer
mocht. da er zu der passaien kam, da sah er hestorn vor im ritende; er kam zu
im und fragt yn war er wolt. hestor sprach, er wolt zu norgales.< lieber herre>,
sprach der knapp,< ir hant die rechten straßen gelaßen.>< wo sol ich dann hien?>
sprach hestor.< wolt ir mirs danck wißen>, sprach der verreter,< ich wolt uch
wiedder uff die rechten straß leiten>, und sprach das er im volgete. da reit er
fur, und hestor reyt nach von der rechten straßen. da kamen sie uff einen
weg der nit sere gebanet was. dez wart hestor unfro und sprach:< ich wene
das wir unrecht riten, diß ist ein alt weg ungebant.>< das ist war>, sprach der
knappe,< er geet aber in uwer straße die ir gelaßen hant>, und trabt alles synen
weg. sie kamen zu dem brunnen den man des einsiedels bruonnen hieß, wann ein
einsiedel darob off eim berg saß, der anders kein waßer enhett dann von dem
bronnen. da fragt der knapp hestorn ob er noch festet.< ja ich>, sprach er.
< ich han ein brott hie>, sprach der knapp,< des solt ir eßsen in dißem bronnen der
gut ist. es ist kein man so sere gequetschet noch so ungesunt, und trúnck er
sin ein guten zuog, er wurd zuhant als gesunt als ein fisch.>< intruwen>, sprach
hestor,< so wil ich sin trincken>, und saß ab. er hing sinen schilt an einen ast
und dete sinen helm abe. der knapp het das brot in den bronnen geschnitten,
und hestor begunde fast uß eßen. da ging der knapp zu dem helm und saczt
yn off syn heubt und hing den schilt an synen hals, das es hestor nie geware wart,
wann er unmúßig was mit eßen. er ging furter zu dem roß und sprang daroff.
da das hestor gewar wart, da wust er wol das er verraten was, und sprang bald
off des knappen pfert und reit nach was er ummer geriten mocht. der knap
trabt fur biß hestor by yn kam; da nam er das roß mit den sporn und rante einen
ferren weg fur und hestor darnach, biß sie bi jhen burg kamen da ein michel
teil gebrúchs umb ging. und darumb was die burg< zu dem bruoch> geheißen,
dar solt der knapp hestorn enpfliehen.
der knap reit mit dem roß in die burg, und hestor was im so nah bi das er yn
in ein huß sah riten. hestor stunt von dem pfert und lieff nach im in das huß.
da er da nyman inne fant, er ging ein trappen off zu dem turne und fant einen
alten ritter uff eim seßel siczen in einer kamern. er ging fur yn und grußt yn,
und der ritter sprach das yn gott must minnen.< herre, durch gott heißet mir myn
roß wiedder geben und mynen schilt und myn helm, das mir ein knap herinn
entfurt hatt!>< wer sint ir?> sprach der herre.< ich bin ein ritter uß des konig
artus hof, herre>, sprach hestor. da kam der knapp zu gande der im das roß enpfúrt
hett, und wol funffczehen scarianten, alle gewapent. da yn hestor sah,
da sprach er zu dem herren:< sehet hien, herre, wo der knapp kömett der mir
myn roß bößlich stal und felschlich!>< des endet ich nit>, sprach der knap,< ich
tet im als man im zu recht thun solt. man sol zu recht kein truwe halten wiedder
mörder und verreter.>
da sagt er dem herren, das were der man der sinen suon bößlich ermordet
hett, matrailiz.< er enhatt ob got wil>, sprach der herre.< er hat, herre>, sprach
der knappe.< so bitt ich uch allsament>, sprach der herre,< das ir mich an im
rechent.> da sprang hestor ußwert und raufft das swert, er sprang zu dem knappen
der im sin roß enpfurt hett, und slug im mit beiden henden das heubt von einander
biß in die schultern. er sah neben sich wo ein schilt hing, und ließ sich
darwert triben biß er den schilt gewan. da warff ern fur und streit mit großem
zorn, er wert sich so sere wiedder sie alle das er den alten ritter fast sere erbarmet,
wann er so sere gewunt in die burgk komen was. er stunt off und hieß sie nit
me slagen. sie stunden off hoher, und der herre sprach zu hestor das er sin swert
off gebe und es an sin gnad keme.< was gnaden wer das, herre?> sprach hestor.
< minen willen mit uch zu thun>, sprach der herre.< entruwen>, sprach hestor,
< ich enkuom es in uwer gnad also nit, wann hant ir keynen man der mich zihet
untruwe oder verretery, das ich die gethan hab, ich wil michs entreten gegen
im das ich uwern suon wedder ermordet noch verriet.> mit dem bracht man den
doten ritter yn gefurt, und ladamas was vor in die kamern komen und sah
hestorn; das was im ußermaßen sere leit, wann er wonde das er im icht gehelffen
enmöcht.< ach lieber herre>, sprach er zu hestor,< was thút ir hie?>< mich bracht
ein verreter herre>, sprach er,< der mir myn roß stal.> ladomas vatter kam zu
im, beide fro und unfro. fro umb das das ern gesunt sah, wann er was im dott
gesaget, er was unfro umb synen andern suon, der vor im dot lag off der bare
erslagen.
< ach edel vatter, heißet dißen ritter nit dot slagen! ich were lang dott wann
er nit were.> da begunde sin amie weynen, und der herre bat hestorn das er
sich in sin gnad gebe.< ir möget es wol thun>, sprach ladomas,< und ich radt es
uch das irs thút.>< so wil ichs gern thun>, sprach hestor,< sit ir mirs ratent>, und
gab dem herren sin schwert off. da leite yn ladomas in ein kamern und besloß
yn darinn, wann er forcht das etschwer uber yn lauffen möcht der sichs nit
enthalten kunde so ern sehe. im det auch ladomas sichern das er dannen nit
keme on syn urlob. die bare was nyder gesaczt, und weynde alles volck das in
der burg was und macht großen jamer. des andern tages wart die lich mit großen
eren zu der erden bevolhen. ladomas und sin vatter weinden sere und darzu
alle die die in der burg waren. da sprach der herre, und were er als alt nit, so
mocht alle die welt hestorn nit beschirmen. also bleib hestor in der kamern
biß im der herre urlob gab, und hett darinn recht den wuonsch an allen dem das
er bedorfft. - nu mußen wir die rede laßen von hestor und sprechen furter von
galahot und von sim gesellen, die wol zu gemach waren, on das ein, das sie kein
gesellschafft hetten mit den der gesellschafft sie gern gehabt hetten, möcht es sin
gewesen. es mocht leider nit sin, sie waren zu ferre von einander das sie einander
wedder gesehen noch gehören mochten. das selb war den zwein frauwen die die
zwen ritter minneten und anders nichtes nit.
alhie sagt uns die history das lancelot so siech was worden von großen
gedencken die er in sim herczen trug, das er wiedder eßsen noch trincken mocht
noch slafen; das was galahot sim gesellen ußermaßen leit. eins tags fragt er
yn was im were.< mir ist>, sprach er,< das ich sterbe.>< vil lieber geselle, ob ir
myn frau die konigin sehet>, sprach galahot,< went ir ob uch deste baß icht
were?>< deste bas?> sprach er,< herre gott, ja es werlich, als ich wol wene.>< so
mir alle heiligen, so wil ich schaffen das ir sie werdent sehen!>< ach herre
got, wie mocht das geschehen?> sprach lancelot.< das wil ich uch sagen>, sprach
galahot,< wir sollen myner frauwen enbieten das sie unser zu lang vergeße, das
sie etschwo gedencke wie wir sie gesehen mögen und besprechen.>< vil lieber
geselle>, sprach lancelot,< ich weiß myn frauwen so getrúwe und so edel, mocht
sie mit uns sprechen, das sies gern thete; und forcht sere, enbietent irs ir, das
sies fur ubel enpfahe. so wer mir lieber das ich dot were oder das ich myn ungemach
dulte als lang als ich lebte, wann ich lang dot were, mecht sie mich nit
lebend.>< nu enhabent des kein angst>, sprach galahot,< ich wil yren zorn uber
mich nemen.>< wie mag sies dann wißen?> sprach lancelot.< ich wil uwern
neven lyonel zu ir senden>, sprach galahot und rieff im.< lionel>, sprach er,
< du solt zu des konig artus hoff farn und solt die frauwen von maloaut grúßen
von dinem neven und von mir, das es nymand höre dann ir zwey. darnach soltu
bitten das sie dich aller frauwen bluomen thú sprechen. ob sie dich fraget wer du
syest, so sprich das lancelotes vatter und din vatter gebruder weren und das
du des konig bohortes sun syest von gaune. du solt biederbe wesen und behende
und solt din botschafft werben. die rose wirt dich fragen wie ir amise fare; so
soltu sprechen, er mög nit vil wol farn, er hab sie dann zum ersten gesehen.
und solt ir sagen das wir nit enwönden das sie unser so schier vergeßen solt,
und das sie den radt thu das wir sie in kurczer stunt besprechen mögen. entut
sie des nit, so sin wir beide dot.>
< alles das ir mir gesagt hant, herre>, sprach leonel,< das han ich wol verstanden
und getruw zu got das ichs wol werben sol.> er nam urlob, und galahot
gebot im an die augen, das er nymer anderswo gewege wes bot er were oder ware
er wolt.< ich thun, herre>, sprach lionel,< des sint gar on angst, ich ließ mich ee
blenden.> er reit hinweg off die straßen gegen großen britanien. - nu múßen
wir ein wil von im swigen und sprechen von mym herren gawan.
nu sagt uns die history das myn herre gawan von dem ritter gescheiden
was dem er den arm enzwey hett gestochen, den er mit der jungfrauwen gelaßen
hett mit dem gespalten schilt uff der landen von karefoz, das er kam ritende uff
den rivier der den walt schied. uff dem rivier reit er biß zu vesperzitt, da sah
er einen man mit wißen cleidern vor im ritende. myn herre gawan reit bald
nach im, wann er wond das er ein einsiedel were; yn hungert sere. da er by den
man kam, der man kert sich umb und ersah yn, und ducht yn wie er ein ritter
were. er dete sin kuogeln abe und neigt mym herren gawan.< sint gott wilkomen,
herre!> sprach er. und myn herre gawan der was von dem roß gestanden, wann
er yn ein geistlich man ducht.< herre>, sprach er,< sint ir ein einsiedel?>< nein
ich, herre>, sprach er,< ich bin aber ein gelert man.>< wo wolt ir hien?> sprach
myn herre gawan.< herre>, sprach er,< ich wil zu eim heremitan, stet hie by,
und kum von einer burg die heißt verzep.>< wie?> sprach myn herre gawan,
< ich wond das in dißem wald nit me heremitan weren dann einer.>< ja es, herre,
hie sint wol dry. hie ist ein heremitanie von karefoz, und ein heißet die verborgen
heremitanie, die stet an der wildesten statt die man iergen in dißem
wald finden mag; und darumb heißt sie also. die drit heißt von dem crucz,
dahien wart das erst crucz gesaczt das ie in großen britanien gesehen wart, das
sagent uns wise lút.>< ist die burg icht ferre dannen ir farnt?> sprach myn herre
gawann.< da hien sint wol zwo engelisch milen>, sprach er.< wo hien ist es?>
sprach myn herre gawan. da wißte er yn zu der lincken hant ab.< das wer zu
ferre von mym wege abe>, sprach er,< möcht ich iergent herbergen da es uns
naher were, wann es uns yczunt nah an dem abende ist.>< neyn ir, herre>, sprach
der man,< diß lant ist alles zurstört und gewústet von dem urlage zwuschen dem
konig von norgales und dem herczogen von cambenick. man sagt mir von der
burg dannen ich kum, das des koniges volck von norgales morn fru derzu wol
sturmen, darumb rat ich uch das ir mit mir farnt zu dem heremitaniten und
blibent dalanc me alda dann das ir dar fúrt dannen ich kum mit uwers libes
angst.>< so wil ich uwern rat thun>, sprach myn herre gawan und reit mit im.
sie kamen zu dem heremiten, und der einsiedel enpfing myn herren gawan mit
großen freuden. der schuler entwapent yn und gab sim roß gnung. der einsiedel
ging vesper singen, und myn herre gawan hort sie; und der schuler halff im die
vesper singen, und myn herre gawan sprach sin gebet. nach der vesper bereit
der schuler die spise, als einsiedelspise zu recht sin solle; das was an eim fritag,
als uns die history saget.
des abendes da man gaß, da fragt der einsiedel myn herren gawan were
er were und wannen.< herre>, sprach myn herre gawan,< ich bin von dem konigrich
von logres.>< sint ir dann des konig artus ritter?>< ja ich, herre>, sprach
er.< so wene ich wol das uch myn herre der konig her hab gesant durch des
urlages willen das zwuschen dem konig von norgales ist und dem herczogen von
cambenig.>< darumb enkam ich nit herre>, sprach myn herre gawan,< ich such
den besten ritter der ie schilt umb hals gehing.> da fraget yn der einsiedel
ob er synen herren den herczogen von cambenick icht erkente.< nein ich, herre>,
sprach myn herre gawan. da besah yn der einsiedel lang, und ducht yn wol
ein sere byderbe man syn. da fragt er yn wie er hieß, und sprach das der konig
artus den besten ritter hett den man in der welt kunde finden, als er dick hett
horn sagen.< wer saget uch das?> sprach myn herre gawan.< das wil ich uch
sagen, herre>, sprach der einsiedel.< ich hett einen gesellen hie mit mir, der ein
edel man was und ußermaßen gut ritter; nu bracht yn groß not darzu von urloge
das er von mir scheiden muost, ich sag uch wie.
er was ein fast gut man worden. nu hett er einen suon, den urloget ein der
best ritter, der freischlichest man den man leben wúst, und was genant segurates.
nu hett er im sin lant so gar anegewuonnen das er nit me behalten hett dann ein
burg da er und sin volck uff was. da wolt segurates dieselben burg beligen,
und der ritter kam alherre zu sim vatter und clagt im das im segurates alles sin
lant an gewunnen hett. des wart dem vatter sere ubel zu muote, und wart ußermaßen
zornig. er fragt mich rates was er thun möcht. da sprach ich, ich wust
im nit zu raten. da sprach er: « ist er nit als böse als ein heiden der lút zu tot
slecht und nymet yn ir gut und ir erbe on recht? » da sprach ich das ein cristenmensch
ymer böser were dann ein heide anzugriffen, wann man vert úber mere
das man sie dot slahe, und bußent die lut ir sunde mit, darumb das sie die cristenheit
verirrent und an got nit wollent glauben. da sprach er das yn des nymant
entwenden kunde: welch man den andern on recht enterbet oder dot slúge und
on schuld, er were als böse als ein heiden, wann er cristen solt syn und uncristlichen
thete. « darumb », sprach er, « wil ich uff sie farn als gern und mym suon
helffen, das er sin lant und sin lút behalte, als ich uber mere wolt farn off die
heiden; und ich wen auch me almusens da mit thun. » da reit er also mit sinen
geistlichen cleidern mit sym suone und sprach, er wolt die cleider úmmer han,
was er joch anders dethe, wann er wiedder komen wolt, wann er sim sune geholffen
hett das er sin lant furter behalten möcht. seht herre>, sprach der einsiedel,
< der gut man sagt mir menige tugent von des konig artuses hofe, wann erselb
lang darinn gewesen was.>
< er sagt uch werlich war>, sprach myn herre gawan;< wie lang ist es das
er von uch schied?>< nach ostern zuhant>, sprach der einsiedel,< ich han sieder
mere von im vernomen und wen wol das er sim sune geholffen hab und das er
schiere wiedder kuom. er bevalh mir das mir kein fremde ritter zu keme, ich solt
yn fragen wie er hieß; und wúst ich das irs fur ubel nit ennement, so wolt ich
gern uwern namen wißen.>< ich neme das nöt verubel>, sprach myn herre gawan,
< myn name wart nye manne verholt der yn wißen wolt, darumb werdent ir der
erst nit: ich bin gawan geheißen des konig artus nefe.>< so sint mir wilkomen>,
sprach der einsiedel,< ob allen den rittern die mir ie zu kamen! nu ist mir sere
leit das ich uch so wenig eren han gethan; gott selb múß uch eren, ir hant das
geschaffet das uch alle die welt wol sprichet.> da fraget er yn wo er hien wolt,
und myn herre gawan sprach, er wolt in galahotes lant.< wißent ir den weg
da hien?> sprach der einsiedel.< nein ich werlich>, sprach myn herre gawan.
da fraget er yn was er da schaffen wolt, und myn herre gawan sprach, im were
gesagt das er den besten jungen ritter alda solt finden der ie schilt umb hals
gehinge.< gut herre>, sprach der einsiedel,< wie heißt der ritter?>< er heißet
lancelot von dem lack, herre>, sprach myn herre gawan.< nu gebe got, herre>,
sprach der einsiedel,< das ir yn wol vindent!> und begunde reden von dem konig
von norgales und von dem herczogen von kambenig, wie des koniges here des
nehsten morgens solt vallen fur loversep.< welcher hatt recht>, sprach myn
herre gawan,< under yn?>< das hatt der herczog, herre; ich sag uch wie: der
herczog wart in des konig artus dinst gevangen, und der konig von norgales
macht aldiewil ein burg in sim lande, die ußermaßen vest was, doch hatt er sie
nuo wiedder verlorn, und hatt sie myn herczog eim ritter gegeben, der ein fast
byderman ist, umb das er dem konig sin tochter mit gewalt nam.>
da verstund myn herre gawan zuhant wol das er egravinen meynt, synen
bruder, und fragt den einsiedel, welcher me hers hett. da sprach der einsiedel:
< min herre der herczog hetz vil des besser, were im ein suon nit tot bliben, der
ein ußermaßen schön jungeling was und starck. darumb ist alles das lant ledig
und myn herre der herczog selbe, der ein fast schön ritter ist und starck. enwere
des nit geschehen, so het myn herre der herczog ferre das beßer teil, als es auch
wol recht ist, wann er ein sere gut ritter ist und beschirmet gern kirchen und gotteshuser
wo er mag, und eret sie mit allem fliß.> alsus saßen sie und retten biß es
slafenszitt was. mym herren gawan was sanfft gebettet, und er ging slafen.
des morgens fru da der einsiedel sin metten gesungen hett, da kam er zu mym
herren gawan da er offgestanden was, und sprach das im got ein seligen tag geben
must.< gott lone uch!> sprach myn herre gawan.< ich rate uch wol>, sprach der
einsiedel,< das ir ein meß hort ee ir hinweg farnt.>< das wil ich gern thun>, sprach
myn herre gawan,< mir ist leit das ich sie so selten hören mag.> der einsiedel
bereit sich und sang ein messe. nach der messe wapent sich myn herre gawan
und nam urlob zu sin wirt.< herre>, sprach der einsiedel,< ir sint ein biederbe
man, und ist das wol recht, wolt ir mir sagen warumb ir den ritter suchent den
ir lancelot heißent, ich wiset uch villicht an die statt da man uch seyte wo er
were.>< herre>, sprach myn herre gawan,< by dem dinst den ir hut got getan
hant, ich wil sin anders nit dann durch gut und durch ere, ich gewann auch nye
keynen unbekanten ritter so lieb als ich yn han>, und saget im wie er uß des
konig artus hof gescheiden were wol salbzwenczigst guter ritter, yn zu suchen.
< es ist nit lang>, sprach der einsiedel,< das ein jungfrauw hie was, die myn
niftel was, und fur zu des konig artus hof. die sagt mir furware das lancelot
by galahot were in dem land von sorelois.>< dieselb jungfrauw begegent mir
und furt ein schilt.>< ir sagent war>, sprach der einsiedel,< die jungfrau ist lancelots
nifftel, und bin ich selber syn naher mag.>< warwert ist das lant von sorelois?>
sprach myn herre gawan.< by dem lande, herre, von norgales und zu der
siten da die suon under gett. er ist aber so heimlich da das yn keyn fremd ritter
gesehen mag; wißent furwar das ich uch nit hett geseit noch keynem manne,
und hett ich nit getruwet das ir ein wert und so byderbe.>< herre>, sprach myn
herre gawan,< ich fúr gern zu der stat da der herczog von cambenig ist, wúst
ich warwert sie stunde.>< nu hort mich>, sprach der einsiedel,< ich wil uch sagen
wie ir thun solt: ir solt durch das lant von norgales farn biß ir zu dem riviere von
saverne koment, alda solt ir furter fragen zu soroleis wert; ir enfindent
dalang kint so cleyn, es wise uch off die straßen darwert. als ir dann einen ferren
weg uber das waßer koment, so findent ir einen berg fur uch den man heißt die
montanien, da flúßet ein waßer unden an dem fuß. als ir uber das waßer koment,
so ritent den weg zu der rechten hant den berg uff und laßt den andern der das
waßer off get. wann ir dann den berg off koment, so findent ir zuhant eins einsiedels
huß vor uch, da myn meister inne wonet, der ist ein priester den solt
ir mir grußen und solt im sagen das er uch beriecht durch mynen willen alles
das ir yn fragent, und sagent im das wortzeichen das er mich lerte, und saget
mir alles das er wúst das myner sele gut was. auch rate ich uch und bitt uch
das ir mit im ein nacht blibent. ir thút im lieb daran, wann uch alle lút begern
zu sehen umb die frumkeit die man von uch sagt als wit als die werlt ist; und
duncket mich das wol billich: und wert ir nicht wol byderbe und frumme, ir
gedechtent nit fur loverzep zu ritenne zu dem strit der noch huot groß da wirt.
ich wil uch mynen schuoler lihen der uch dahien leitet.>< des lone uch got!> sprach
myn herre gawan und nam urlob zu dem einsiedel. der schuoler wißte yn den
weg zu loverzep und ging mit im biß er die stat an sah. da sprach der schuler:
< sehet, herre, das ist die stat, die ir dort sehent!>< so enwil ich nit>, sprach myn
herre gawan,< das ir icht furbas geet; kerent wiedder zu uwerm herren!> da
sprach der schuler, er ging gern furter mit im, geböt ers.< nicht>, sprach er,
< geet wiedder und grußet mir uwern herren!> der schuler kert wiedder, und myn
herre gawan reit bald furter, wann er sich gesúmet wonde haben. da gedacht
der schuoler das er nicht heim wolt, er hett dann zu allererst den punies gesehen,
und kert gein der stat ein andern weg und kam vil ee dar dann myn herre gawan.
er ging off die muren ligen, das er den strit sehen mocht. da sah er wo myn
herre gawan geritten kam und bleib alda haltende by eim ritter der allein von
den andern hielt, wann er nit enwust wo er hien keren solt, wann er bekante
keynen. das sah der schuler, und was im sere leit das myn herre gawan haltend
bleib, wann er gern sin jostiern gesehen hett. doch gedacht er, möcht ers geschaffen,
er must der erst sin der da vergattert.
der schuler ging zu des herczogen bruder, der yczunt vergatern wolt.< ach
herre>, sprach er zu im,< beitent ein wil, ich wil uch noch huot wisen wie ir alle uwer
finde entschumpfiern mögent!>< wie were das?> sprach er.< seht, herre>, sprach der
schuler,< dort heltet der best ritter der wider dem hymel lebet; mögent ir yn noch
huot haben, ir schaffet allen uwern willen.>< wie heißet er?> sprach der ritter.
< es ist myn herre gawan, des konig artus nefe.> des wart der ritter ußermaßen
fro und fragt den schuler welches er were under den zweyn.< der mit dem wißen
schilt>, sprach er. da verbot im der ritter das ers nymant seyt, als lieb als im sin
augen weren.< ich enthun>, sprach der schuler. da reit der ritter zu mym herren
gawan und bat yn das er im huolff, wann er wol sehe das es im not tet.< wir
fehten>, sprach er,< umb unser recht zu behalten in unserselbs lande, da wir mit
unrecht inne bestanden sint.>< ich wil uch gern helffen>, sprach myn herre gawan,
< ich bleib alhie haltend, umb das das ich nit wúst wer einer oder der ander were
bi eim ritter, den ich auch haltende fant; den rat ich das ir auch bitent das er
uch helffe. ein byderbe ritter mag viel gethun in eim strit, das han ich dick gesehen.>
da reit er zu im und bat yn das er im hulffe.< hant ir den ritter gebetten
den ir yczunt besprachent?>< ja ich, herre>, sprach er.< wißent ir icht were er
sy?>< furwar enweiß ich es nit>, sprach der ritter;< enwolt irs aber nymant sagen,
ich seyt uch was man mir von im seyte.>< neyn ich werlich>, sprach der ritter.
< so saget man mir>, sprach der ritter,< das es myn herre gawan were.> da begunde
der ritter lachen und wond das es nit enwere, und gedacht das sich etschlich
ritter also genant hett durch das das man yn besehe. da batt er yn aber
das er sin helffer were.< des enwil ich nit thun>, sprach er,< ir hant myn herren
gawan, was solt uch me hilff? ich wil by die ander sitt syn, das saget im, ist
er mit uch!> des herczogen bruder kam wiedder zu mym herren gawan und saget
im wie im der ritter geantwort hett. der ritter was giflet dues run und hett
sin wapen verwandelt; darumb kant sin myn herre gawan nit, und was ummer
sither gefangen gewesen, sither das myn herre gawan von im gescheiden was
da yn hestor darnyder gestochen hett und sin dri gesellen ob dem brunnen da
yn der gezwerg blu.
< will uns dann der ritter nit helffen?> sprach myn herre gawan zu des herczogen
bruder.< nein er, herre>, sprach er,< darumb das ir uns helffent>, und saget
im nit das er giflet synen namen gesagt hett. giflet reit die ander sitt, und myn
herre gawan und des herczogen bruder ritten vergatern. da enwolt myn herre
gawan nit vergatern da die malie dick was, und reit uber da er ein schar komen
sah die yczunt vergatern wolt. das sah giflet und gedacht, er wolt nemelich
an den ritter keren der sich gawan geheißen het; und weres auch myn herre
gawan selb, er wolt wiedder yn jostieren, und möcht es gewesen syn das er syn
nit bekant hett. er nam das roß mit den sporn und ließ zu mym herren gawan
gan. myn herre gawan sah yn komen und bekante yn by dem schilt, er warff
die glene under den arm und begegent im. sie stachen zuhauff mit großer krafft,
und giflett stach syn glen enczwey, und myn herre gawan stach giflet off jhen
brust das er off jhen erden flog, und myns herren gawans glene brach. da sah
er wo jhen schar zu dem stritt reit und wolt vergatern. er raufft das swert und
reit under sie da er sie allerdickst sah. da det er so vil mit den wapen das siehs
alle die wunderten die yn sahen, und sprachen, sie hetten nie keinen ritter
gesehen halb als vil thun mit den wapen. des herczogen bruder volgt mym
herren gawan den stritt durch und det des tages manig groß ritterschafft mit
sim libe.
giflet was wiedder off sin roß geseßen und kam wiedder zu dem strit gerant
da myn herre gawan groß wunder stalt, und bekant da mynen herren gawan
bi der großen ritterschafft die er alda dete, und sah yn ußermaßen gern.
also bleib er haltende biß ern so sere uberladen sah das er sich kuom bekeren
kunde. da mocht er sich nit lenger enthalten und reit mym herren gawan
helfen. des wuondert sich myn herre gawan fast sere wer er mocht wesen. da
kam des herczogen bruder zu dem herczogen und fragt yn wie im der strit geviel.
< gar ußermaßen wol>, sprach er.< seht, herre>, sprach syn bruder,< das thut
alles ein ritter.>< das siehe ich wol>, sprach er,< ich enweiß aber were er sy.>< es
ist myn herre gawan, des konig artus nefe.>< entruwen>, sprach der herczog,
< so wil ich im naher riten und wil yn bas besehen.> sie ritten by yn, und myn
herre gawan hett die fynde darzu bracht das ir keyner synes slages getorst
erbeyten. da das der herczog gesah und sin man, da hulffen sie im so manlich
das die fynde das felt musten rumen. sie hetten alle trost uff myn herren gawan
und datens alle ußermaßen wol. da giflet mym herren gawan so wol halff,
da wundert sich des herczogen bruder sere was er mit meynte, wann ern abgestochen
het und wiedder yn von erst gewesen was. des koniges volck begund
fliehen, und hetten doch vil me volckes dann der herczog; und myn herre gawan
und giflet jagten vast nach. das sah des herczogen volck und schruwen fast
nach. an dem nachvolgen was myn herre gawan uber einen graben gesprenget
und sah vor im einen zwirnat großern und witern, und zugte sin roß so geswinde
off das im sin zugel brach. da ergreiff giflet das roß mit dem halß und hielt
es und knupffet im sinen zúgel so er best mocht.< ich diene uch, herre>, sprach
er,< und weiß doch nit wer ir sint.> da nant sich myn herre gawan; und giflet
was fast fro und sprach das er wilkuom múst wesen ob allen rittern. da fragt
yn myn herre gawan were er were.< ich bins giflet>, sprach er,< herre.> da
greiff ern umb syn hals und was sin wiedder fast fro.
underdes das sich myn herre gawan und giflet erkennen wurden, da
waren des koniges lút von norgales wiedder gekeret und hetten des herczogen
lút wiedder hinder sich gethan, das ir ein guot teil floh. das sah giflet und sprach
zu mym herren gawan:< seht hie, herre, wie unser volck fluhet, wann ir da
nit ensint! ich weiß wol das die fynde aber werdent fliehen, wann ir dare koment.
das ist mir leit, ich wolt wol das got gebe das sie eynen fuß nit furbas mochten,
sie músten unser alda biten; so weiß ich wol das ir nymer keyner dannen keme
ungefangen.> sie namen beide die roß mit den sporn und ritten wiedder vergattern
an yn, und ducht sie beid wie sie vil me mochten gethuon dann da sie
von erst anefingen mit den wapen. sie vergaterten mit so großer krafft das
wedder roß noch ritter vor yn gestalt mocht, und machten des herczogen volck
wiedder ein hercz, das des koniges volck aber von yn fluchtig wart und entschumpfiert
und verjagt. alda viel ein des koniges nefe, und der herczog kam
off yn ritende und slug yn dot und sprach in sym zorn, er hett synen suon gerochen
den sie im dot slúgen, durch des willen er nyemer me herczefreud gewúnne.
alda verlose der konig von norgales manigen stolczen ritter, beide gefangen und
erslagen. es was so nahe nacht das sie nit me gesehen enkunden, und musten
wiedder keren. myn herre gawan und giflet schieden dannen so sie behendeclichst
mochten und kamen mit abenturen an ein ende des waldes; da was es
ferre in die nacht, und der mon begunde schinen. da sie ein wenig furter in den
walt kamen geritten, da sah giflet off nach dem monen, und ducht yn wie er
zwo jungfrauwen off eim baum sehe siczen.< weiß gott, herre>, sprach er zu mym
herren gawan,< gott hat uns schön abenture zugesant dirre zitt nachtes.>< wie?>
sprach myn herre gawan.< seht wo zwo jungfrauwen siczent!> und wiste es
ym. sie ritten darwert, und die schönst kam herrenyder und hieß sie wilkum
syn und sprach, sie weren allzu lang gesin.< wo von, liebe jungfrau>, sprach myn
herre gawan,< wústent ir das wir herre komen solten?>< wir wustens hut am
morgen wol>, sprach die ander und was hernyeder komen.
die jungfrauwen waren beide ußermaßen schön, und myn herre gawan
nam die schönern mit der hant und leite sie in jhenen walt. alda stunt er von
dem roß und entwapent sich. giflet bleib mit der andern und entwapent sich
alda er sie funden hett. myn herre gawan bant sin roß an eynen baum und ging
by die jungfrauwen siczen. er batt sie ir mynnen, und sie sprach, und wúst er
das sie wúst, er bete sies nit.< was ist das, jungfrauw?> sprach er.< das wil
ich uch sagen>, sprach sie,< ich enbin uch wedder schön noch rich gnung, und
duchte mich ein groß súnde das ein als biederman als ir sint einer als armer
jungfrauwen sin mynne gebe als ich bin. wolt ir aber mynes rates volgen, ich
gib uch die schönsten jungfrauwen die uwer augen ie gesahen, und ist edel und
riche.>< ach jungfrau, was sprechent ir>, sprach myn herre gawan,< wie möcht
sie schöner wesen dann ir sint?>< so helff mir gott, herre>, sprach sie,< sie ist
huondert warb schöner dann ich sy, und wann ir sie gesehent, ir woltent umb
keynerley ding das ir uwern willen mit mir gehabt hettent. wann ich getorst
auch nymer me fur sie komen, wann sie myn rechte frau ist.>< wer ist uwer
frau dann?> sprach myn herre gawan.< das mögent ir nit wißen biß ir sie in
uwern arm vahent; ich weiß wol das sies fur alles das neme das in der werlt ist,
das sie uch gesehen mocht mit irn augen also das es fuog hett.>< wißent ir dann
were ich bin?> sprach er.< ja ich>, sprach sie,< ir sint myn herre gawan>, sprach
sie,< und uwer gesell heißt giflet.> da lacht er und umbfing sie mit synen armen
und kuost sie dick und schwang sie off jhen erden. da sie da sah das er synen
willen mit ir thun wolt, da sprach sie, es möcht nicht gescheen uber ein.< ich
wil uch aber>, sprach sie,< mit myner truwen geloben das ich uch in dryen tagen
ein wib geben die hundertwarb schöner ist dann ich, geturrent ir mir volgen.>
< ja ich werlich>, sprach myn herre gawan,< gebent mir uwer trúw das ir mir
uwer frauwen gebent, ich wil uch gern volgen!> sie gab im des ir trúw, und myn
herre gawan ließ sie. hie zwúschen hett giflet so vil mit syner jungfrauwen
geredet das sie allen synen willen gethan hett, und giflet hett ir gelobet
mit ir zu farn war sie wolt. myn herre gawan kam zu giflet und fragt yn ob
er ryten wolt.< ja ich, herre, gebútet es myn jungfrau der ich bin.>< ir solt mit
mir bliben, herre>, sprach sie,< und myn herre gawan sol mit syner jungfrauwen
sin straß ryten!>< herre giflet, wolt ir also?> sprach myn herre gawan.< ja ich,
herre>, sprach er.< nu helff uch gott>, sprach myn herre gawan,< und gott segen
uch! ich wil mit myner jungfrauwen farn war sie wil.>
myn herre gawan kam wiedder zu syner jungfrauwen und wapent sich.
da hett die jungfrau ir pfert da by stende, und myn herre gawan halff ir daruff.
er saß off syn roß und reit mit der jungfrauwen da hien sie yn wiste. da sie
ein wil geritten, da sahen sie ein groß fuer in dem wald. die jungfrau kert darwert
und fant zwen gewapent knappen by dem fure und eine jungfrauwen. da
sie die jungfrauwen sahen und myn herren gawan, sie sprungen uff und hießen
sie wilkome syn.< jungfrau>, sprach der ein,< wer ist dißer ritter der mit uch
komet?>< er ist der allerliebst>, sprach sie,< den ich in der welt han und den
ich allermeist brise.> da sprangen sie zu im und hielten im syn stegreiff, sie
gaben sim roß zu eßsen und boten im alle die ere die sie im gethun mochten und
alles das gemach. sie hingen synen schilt by im an eynen baum und synen helm
und halffen im das er entwapent wart. da hing im die jungfrau einen herlichen
mantel umb, und ein pavilun stunt da bi, darinn thet die jungfrauwen kolen
tragen, wann das wetter kalt was. in dem pavilun was alle die gereitschafft
die man erdencken kunt. myn herre gawan kam in das pavilun und sah ein
das herlichst bette da gemacht das er ie me gesehen hete; er wuondert sich sere
durch wes willen das bet da gemacht were so schön.
alumb das fuer waren tafeln gerichtet, und man ging eßsen. da wart so
herlich da gedienet von eßsen und von trincken, das sich myn herre gawan
wundert wannen die groß gereitschafft alle komen möcht in dem walde. da
sie wol mit gemach geßen hetten und gnung, da nam die jungfrau myn herren
gawan by der hant, und gingen alsprechende in den walt. myn herre gawan
fragt, durch wes willen das pavilun da geslagen were und wem das herlich bett
da gemacht were.< es ist alles durch uwern willen gethan, herre>, sprach sie.< ir
dheiner enweiß aber nit wer ir sint oder wie ir heißent.>< das ist mir ußermaßen
lieb>, sprach er.< mich hatt ein jungfrau ußgesant zu uch die uch lieber hatt
dann alle die welt; darumb wil sie das ich uch ere thú und gemach. ich ensag
uch aber nit were die frauwe sy, ee dann sies uchselb niit irm munde sagt. sie
wenet an uch des nit enist, sie wenet das ir keyne jungfrauwen mögent geminnen,
sie sy dann die schönst von aller der werlt und die edelst, wann ir der beste
ritter sint der lebet. darumb wolt ich umb dheynerhande gut das sie wúst das
ir uwern willen mit mir woltent ban gethan.>< es were auch mir leit>, sprach er.
da fragt er sie wo giflet und dje jungfrau hien weren.< das wil ich uch sagen>.
sprach sie.< dieselb jungfrau minnet einen ritter fast lang, da wart der ritter
ein ander minnen, die vil heßlicher was, und gab der alles das cleynot das die
ander hett. nu hett er ir ein herlich schappel genomen, das sie nöter verlose
dann die ander schonheit alle. ir wart gesagt das ers syner amien gegeben hett;
das was ir zorn, und reit eins tags da er was. sie bat yn das ers ir wiedder gebe;
er wolt es thun nit und sprach ir bößlich. da wart ir zorn> und sprach. sie keme
nymer an die stat da sin amie were, sie wolt ir das schappel nemen und darzu
ander ir cleynot. da sprach der ritter wer ir des gehelffen möcht.< ein besser
ritter>, sprach sie,< dann ir sint, und der ist des konig artus geselle. der sol
mich furen da uwer amie ist, und ir mögent mit uwern augen schen das ich ir
alles das nim das sie des mynen ie gewan.> da sprach er der jungfrauwen vil
bößlicher dann es zu sagen sy, und schwur das er vier wochen da wolt syn und des
ritters wolt warten den sie mit ir bringen wolt. da by weiß ich wol das sie gifleten
dar gefurt hat. gestern morgen kamen wir zwo in jhenen walt geritten, da begegent
uns ein jungfrau und beswur uns zwo jungfrauwen ser túre das wir ir
seiten was aventur wir suchten, sie wolt uns in guten truwen darzu helffen.
da seiten wir ir das unser eine myn herrn gawan súchte, und die ander súcht
einen ritter der sin gesell ist. da sprach sie das nie zwo jungfrauwen als wol
kemen.< ir mögent myn herren gawan und gifleten an dem abende finden an
dem ende von dem walde das man heißet grande plan. aldar koment sie
sicherlich, und sag uch des ein worczeichen: myn herre gawan furet ein wißen
schilt, und giflet furet ein geteilten, das oberst von golde und das niederste von
sinopele.>
alsus wiste uns die jungfrau wo wir uch finden solten. da schieden wir mit
großen freuden von ir, das wir nit wißen wer sie were, wann sie wolt uns iren
namen nit sagen. myn herre gawan gedacht manige wise wer die jungfrau gesin
möcht. mit dem waren sie wiedder in das pavilun komen, und die jungfrauw
det myn hern gawan entschuhen. darnach hieß sie yn slafen gan an das schön
bette und bleib by im biß er entschlafen was; da hieß sie ir ein bet machen zu
synen fußen und ging daran slafen mit der jungfrauwen die da was. des morgens
frú stunden die zwo jungfrauwen off und wackten die knecht. da erwacht myn
herre gawan auch und stunt off. die jungfrau hieß im syn wapen bringen und
sprach zu den zweyn scarianten das sie bald ir seumer brechten und sie luden
und ir straß furen. sie nam die jungfrau jhensitt und hieß sie bald hinweg riten
zu ir frauwen.< ir solt ir sagen>, sprach sie,< das ich allen iren willen hab geschaffet
und das ich in dry tagen zu ir komen sol!> die jungfrauwe sprach, sie tete, und
reit iren weg. die jungfrauw und myn herre gawan ritten so sie behendiclichst
mochten, wann die jungfrau nit enwolt das man sin icht gewar wurde.< herre>,
sprach die jungfrauw,< wir sollen noch hint mit myner mumen einer slafen da
man unser fast fro syn sol, und morn so sol ich uch, ob got wil, dar bringen
da wir sin sollen; da ist es so schön das ir nie an keyn so schön stat enkament.>
also ritten sie allen den tag und kamen zu vesperzitt zu der jungfrauwen muomen
huß. da wart yn alle die ere gethan die man yn getun mocht und alles das gemach.
sie hetten zu eßen und zu trincken alles des ir hercz geret; es was yn
auch not, wann sie allen den tag gevastet hetten. da man die tafeln schier solt
off heben, da kamen zwen knappen in gand; der ein was der frauwen nefe von
dem huse und der ander ir suon. die frauw fragt sie was mere sie brechten.< wir
bringen uch böse mere, frau>, sprachen sie.
< vil liebe mutter>, sprach der sun sere weynde,< uch enbútet myn vatter, ir
gesehent yn nymer me, und das ir syner sele durch got gedenckent, wann yn der
herczog wil thuon döten.> da sprang die frau off und macht den grösten jamer
von aller der werlt. myn herre gawan trost sie so er meyst mocht und fragt
sie wies herzu komen were.< das wil ich uch sagen, herre>, sprach sie.< myn
man ist ein fast byderbe ritter gewest, er ist ein getaget man und des herczogen
von cambenig geweltig gewesen mit rat vor allen synen ratgeben und synes
gutes. nu wart dem herczogen ein suon erslagen hie by uns in dem walde, der
ein sere schön knapp was und ußermaßen biederbe; darumb hat des herczogen
truchses mynen herren gegen im verraten und spricht das er synen sun verriet,
wann er nahe hie by erslagen wart. das neme ich uff myn sele das myn herre
nye umb keyn ding so trurig wart, und ist es gar unschuldig. nu hatt der verreter,
der diep dem herczogen gesagt das im jene sagten die yn da schlugen, das
yn myn herre verriete, und das wil er uff yn bereden. und der herczog spricht,
er entschuldig sichs als er zu recht sol, er heiß yn döten.>< und wil er sichs nit
enschuldigen>, sprach myn herre gawan,< noch nieman fur yn?>< neyn herre>,
sprach sie,< er ist des herczogen truchseß und ist darzu so gut ritter das yn
nymand getar bestan. nu hort ir wol das der herczog mynen herren wil thun
töten, wann er des truchseßen nit getar bestan noch keyn sin frunt.> da fraget
myn herre gawan den knappen ob sin vater icht verurteilt noch were.< neyn
er, herre>, sprach der knapp,< myn herre der herczog hatt im frist gegeben biß
morn fru. findet er iemant der fur yn vichtet da zwuschen, so ist er ledig, und
wurt der truchses uberwunden, so stirbet er desselben todes. wil er aber selb
vechten, das mag er wol thun. der truchses ist aber wol dristunt als starck als
myn vatter, darumb ist im als wehe das er sich zuhant laß döten, als er verquele
und er sinen muot an im erkúle.>
myn herre gawan sah die jungfrauw an die yn dar bracht hett, die weynde
ußermaßen sere. er gedacht, sie wolt wol das er den kampff understunde und getorst
es yn doch nit bieten, und sante den knappen bald wiedder zu sim vatter.
< du solt im sagen>, sprach er,< das er sich wol gehabe: du habst einen ritter funden
der fur yn vehten wolle!> des was der knapp ußermaßen fro und syn nefe der
mit im komen was. sie saßen beide uff ir pfert und ritten zu der statt wert da
der ritter gefangen lag; sie machten yn fröer dann er ie me wart. myn herre
gawan trost die jungfrauw und batt sie das sie im einen andern schilt gewúnne,
wann er forcht das man yn bekente.< so helff mir got>, sprach die frau,< ich enweiß
wo ich uch so schier einen schilt gewúnne. in dißem huß ist nirgen keyner
dann ein alter, hanget dort nidenen. der ist so swarcz und so ruoßig das yn keyn
gut man mit keynen eren gefuren kan.>< den wil ich sehen>, sprach er, und man
bracht yn im.< entruwen>, sprach er,< der schilt ist starck und gut, ich wil keynen
andern.> sin roß da er zu loverzep allen den tag off gestritten hett das hett
er alda gelaßen, und hett das roß genumen da er des koniges neven von norgales
von gestochen hett den der herczog tot slug. also ducht yn wie er unkentlich
were, und sprach zu der frauwen, er wolt des irn nit me dann den schilt. da
sprach die frau( und riet ers), sie wolt selb zu dem herczogen riten und wolt im
sagen das sie einen ritter hett der vor irn herren vechten wolt.< ich rat es uch
wol, frau>, sprach er,< und duncket es uch guot.> da fragt er sie ob es icht ferre were.
< nein es, herre, da ensint nicht dann funff engelsche milen hien.> sie dete ein
pfert satteln und saß daroff. da bevalh ir myn herre gawann das sie nymant
seyte were der ritter were der fur irn herren fechten wolt.< und morn frú>, sprach
er,< so sendet einen knappen herwiedder; ob der herczog wolle das man den kampff
vechte, so kum ich zu uch so ich baldest mag.> die frau sprach, sie dete es gern,
und reit hinweg mit den zweyn knappen. ir nifftel, die mit mym herren gawan
komen was, rieff ir wiedder und sagt ir das sie nit erschreck, er were der best
ritter der ie schilt gefúrt. die frau was fro das sie ir nifftel so wol getröstet hett.
sie reit hinweg so sie baldest mocht und besprach den herczogen. und
der herczog sprach, hette manasses ir man einen ritter der fur yn fechten wolt,
er wolt yn da mit ledig laßen. da sprach sie das ir got als werlich hulff als ir
herre recht hett. des morgens fru kam die frau zu dem herczogen und sprach,
ir ritter were bereit zu vechten. des wart der herczog fro und sant nach dem
truchseßen. da er kam, da sagt im der herczog der frauwen wort; da sprach
der truchses, er wúrd nye so fro und er were bereit.< ob got wil>, sprach die frau,
< ir werdent noch hut vil unbereit>, und fragte den herczogen wo er wolt das man
den kampff vecht. der herczog sprach, er wolt das man yn ußerhalb der stat
vechte uff eim schonen plan, der umbgraben were, das die stat deste vester
were; und die stat was genant cyncaverne. die frau sante balde nach mym
herren gawan, und der truchses fragt wo der ritter were der wiedder yn vehten
solt. da seit man im, er were da bi off manasseße búrg eyner, wann und hett er
gewúst das er zur frauwen huß were gewest, er hett yn underwegen thun ermorden
wann er ie ein morder was gewesen. myn herre gawan was bereit
und kam so er baldest mocht zu cyncaverne; ein alte glene hett er genomen zu
syner herberg, die sere scharpff was, wie wol sie ruoßig was. der truchseß was
vor dem herczogen und sprach, er were bereit zu vehten, wer der ritter were der
wiedder yn vechten solt. da was myn herre gawan zu der frauwen komen und
spraeh, er wolt messe horen. die frau det zuhant zu eyner messe bereiten,
und myn herre gawan hort sie und bat unsern herren gott das er im des tages
ere verlúhe, wann er durch rechte barmherczikeit vehte.
da die messe gesungen wart, da segente sich myn herre gawan und ging
uß der kirchen zu sim roß; und da er den fuß in den stegreiff saczt und uff wolt
siczen, da wart im ein pfil durch des halßberges slicz geschoßen, das sin roß in
die lancken wunt wart. min herre gawan was umb sin roß unfro, und was doch
fro das yn got behútet hett das erselb nit erschossen was. er zoch den pfil uß
dem roß und saß daroff, er reit durch jhen stat und warff den schilt an die siten
da er geschossen was, und kam fur den herczogen mit bluotendem roß. der herczog
fragt wer das roß gewunt hett, und man sagt es im. min herre gawan was abgeseßen
und grußt den herczogen.< herre>, sprach er,< ich wonde vor allen mannen
sicher sin in uwerm lande dann vor dem der mit mir vechten sol, man hatt mir
myn roß erschoßen in uwerm geleit, das clag ich uch. in dem lande da ich geborn
wart da ist recht, da zwen ritter vehten sollen, das sie der herre alda befrieden
sol fur alle manne dann fur sich under einander. da der kampff fur uch
gemacht wart, da waren wir beide in uwerm geleide, biß an die stunt das wir
beide in das felt kemen da wir vehten sollen; und richtet ir mir das nit das an
mir gebrochen ist, wißent furwar das irs anderswo hort gewehen, da ich von
nyman anders clagen wil dann von uch, wann mir diß in uwerm geleit geschehen ist.>
der herczog wart zornig und sprach, so im got helffen múst, wúst er were es
gethan hett, er hing yn, wie gut er syn frunt were.< herre ritter>, sprach er zu
mym herren gawann,< ich scham michs fast sere das es uch gethan ist, ich swere
es uch zu den heiligen das mirs leit ist und das ich darumb nit enwúst; dasselb
muß der truchseß thun und alle sin frúnde.> er dete zuhant die heiligen bringen
und schwur als er gesprochen hett. darnach muost der truchseß swern und alle
sin frunt das es yn leit were und darumb nit enwusten. da swurn etschlich die
da waren das des truchseß bruder den schuß gethan hett. da dete yn der herczog
haben alzuhant und seit, er enwurd nymer meyneydig durch sinen willen. darnach
det er mym herren gawan das best roß bringen da er ie off was komen.
da nam myn herre gawan das roß nöte, und der herczog sprach, er must es
nemen. da saß er daroff, und es behaget im gar wol. er saß wiedder abe und
kam fur die heiligen; da must der truchseß schwern das manasses synen jungherren
verriet, und myn herre gawan schwuor das des nit enwere. da saßen sie
beid uff ir roß und ritten beide off jhen plan, dahien der kampff geleit was. der
plan was beslossen mit einer pforten, und ging ein grab darumb der tieff und
wit was. man dete sie beide inwendig die pforten und sloß vast wiedder zu. das
volck was allumb den graben den kampff zu sehen. manasses frauw und ir nifftel
lagen in dem munster vor eim altare und baten unsern herren gott das ir ritter gesigt.
die zwen ritter waren verre von einander und kamen zuhauff gerant mit
starcken speren. sie stachen sie beide enzwey biß in jhen hant und kamen mit
den schilten zuhauff stoßen, das ir beider schilt spielten uff den brusten, und
blieben siczende. sie raufften ire schwert nach der jost, die prislich was vor allen
den kapfern. myn herre gawan kert wiedder und gedacht in sim herczen, es
were groß schad das ein so gut ritter ein verreter were; wann er enwonde nit
das eins verreters hercz als kúne mocht sin. er rieff den ritter an ob er syner
untrúwen verjehen wolt, er versúnte yn mit dem herczogen und mit dem ritter
den er verraten hett.< nu swig>, sprach der truchseße,< und gib dich uberwunden!
das rat ich dir, wann ich enweiß huot keynen ritter lebende, solt er wiedder mich
vehten, ich brecht yn biß mittentag darzu das er sich uberwunden múst geben,
oder ich sluge im sin heubt von sym libe, darumb hastu groß affenheit understanden.>
< nu swig du! die verretery die din bruder huot det und die meyneyde
die ir beide swurent, das wirt noch hut alles uber dinen lip von mir bekeret.>
< das sol man wol besehen>, sprach der truchseße und slug das roß mit den sporn
und rant zu mym herren gawan und gab im einen großen slag off den helm.
min herre gawann wart geware das im der slag we thet, und versah sich das sich
der ritter sere wern wolt. er hub das swert mit nide off und gab dem truchseßen
einen slag so großen uff das heubt das sichs alle die wunderten dieß sahen, das
er von dem roß nit viel alzuhant.
sie slugen sich freischlich off jhen helm und off jhen schilt; diß trieben sie
so lang das ir helm und ir schilt sere zurslagen wurden und zurhauwen. ir halßberg
waren an maniger stat zurslagen uff den armen und uff den schultern das
das blut dardurch ging. der stritt wert so lang zu roß, das sie sich beide so verbluten,
das sie beide kum off den roßen gesaßen und das sie beid schwach gnug
waren und mude. uff dem graben allumb was manig man dem lieb were gewesen
das myn herre gawan gesieget het, und vil lieber dann der truchseß, wann
alle die welt den ritter lieb hett fur den myn herre gawan faht; und was yn allen
leit das sich myn herre gawan so ubel gehub. die mere kamen zu den frauwen
die in dem múnster lagen uff yren knyen und betten das sich der truchseß bas
gehub dann myn herre gawan. des was die jungfrau ußermaßen unfro mit der
er komen was. sie lieff darwert so sie baldest mocht off den graben, sie sah das
sie beid gnug múde waren; und da sie myn herren gawan so sere bluten sah,
da viel sie in unmacht. - wir múßen ein wil schwigen von dem kampff umb
ein abenture die lionel da beschach, den galahot und lancelot sin neve zu der
koniginn gesant hetten.
hie sagt uns die hystory das lyonel mit abenture ritende kam by die stat
da die zwen ritter vahten, und wolte zu der konigin da er hien gesant was. er
kam fur die stat an ritter ritende und fraget sie war sie hien wolten.< wir wollen
zu dißer stat hie vor uns>, sprachen sie,< da vehten zwen ritter einen kampff.>
lionel hett nye keynen kampff gesehen und gedacht, er wolt yn auch sehen.
da er by den graben kam, da sah er als sere die ritter ane das er nymans wartet,
und reit off die, die die jungfrauwen off huben von irem ungemach. das sah ein
ritter der da by stunt, und hieß yn das er hinderwert ritte. lionel sah alles die
zwen ritter an und verstunt sich nit. da nam im ein ander ritter das pfert mit
dem britel und stieß es so sere von im das er bynah gevallen was von sim pferde.
< numene herre, was heischet ir mir?> sprach lyonel.< ich heischen dir das du
ein schnúdel bist, und das du wenen macht, ich slage dich mit dißem holcz off
dinen kopff.> lyonel raufft das swert und wolt den ritter slagen, und die jungfrau
sah es und rieff yn an und sprach ob er einen ritter slagen wolt.< ist er ein
ritter, jungfrau>, sprach er,< so wil ich sin nit slagen. und so mir alle heilgen, wer
er nit ein ritter, ich het yn off synen kopff geslagen; und der ritter muß geuneret
sin der allweg ein schalk ist und bößlich tuot, wo ers gethun mag!> er kerte von
im und sprach:< herre ritter>, sprach er,< nu sehent den kampff aleine! des gan
ich uch wol, ich sehe dick beßer ritter dann der ietwedder ist, darumb enacht
ich nit vil daroff ob ichs nit siehe.>
diß hort myn herre gawan und sah darwert, er sah das lionel off sim pferde
hielt und im ubel zuomuot was. der ritter hielt lionel fur ein toren und fragt yn
lachende wer der guot ritter were den er so dick sehe.< mir were leit>, sprach lionel,
< wúst ir were er were, und wer mir iemer deste böser. ich weiß auch furwar wol,
und solt er mit uch und mit den zweyn rittern die da vehtent umb uwer heubt
vehten und das sin, ir mochtent lieber alles das gut das galahot geleisten mag
( und wer es uwer) geben dann irs understanden hettent.> das sprach er darumb,
wann er wonde das galahot richer were dann keyn man in der welt. da myn
herre gawan diß hort das er von galahot rette, da wart im sin hercz als licht
als ein vogel von freuden; er besah den knappen und wúst nit wie er sin dingk an
solt vahen, das er im icht entritte, wann yne ducht das er im ettwas sagen mocht
von dem ritter den er sucht. die jungfrau die myn herren gawan mit ir bracht
hett begund ruoffen so sie allerlutest mocht:< gawan, gawan, man hat dich fur
den besten ritter der lebet, und lastu dich einen ritter meistern, des magst du
dich úmmer schämen!>< jungfrau>, sprach lionel,< sprechent ir das das myn
herre gawan sy?>< ja ich>, sprach sie.< er enist werlich>, sprach er.< myn herre
gawan ist beßer ritter dann sie beide sint, ein ritter möcht ubel als lang vor im
besten. dißer ist bynah uberwunden, were der ander ichts wert.> da das die
jungfrau hort, da viel sie zuhant in onmacht, und der herczog wundert sich
ußermaßen sere das das myn herre gawan sin solt. doch sah er wol das der
truchses krencker was dann myn herre gawan, und hett auch mere trost an myn
herren gawan dann an den truchseßen, wann er syner biederbekeit ein teil wust
von der großen ritterschafft die er gethan hett in dem urlage zu loverzep. da
myn herre gawan hort das yn die jungfrau nante und das yn lionel so sere
lastert, da wart im ubel zu muot, und wart so zornig das er bynah getobet hett.
er lieff uff den truchsessen mit dem zorn, und ducht yn wie er wiedder krefftig
were worden. da begunde er den truchsessen zu triben, so das sichs alle die
wunderten die es sahen, und ducht sie das er stercker were dann vor dem stritt
da kam ein jungfrauw zu lionel geritten da er hielt und den kampff besah; ir
pfert schwiczt sere, und die jungfrauw hett sich so verbunden das man ir nicht
ensah dann die augen.
sie fragt lionel mit wem er were.< ich bin mit eim ritter>, sprach er.< were
ist der?> sprach sie.< des wil ich uch nit sagen>, sprach er.< so sint ir gefangen!>
sprach sie und greiff im in den britel.< von dißem gefengniß han ich mich schier
erlöset>, sprach er,< wann mich guot dúncket.>< nu sagent mirs, jungherre!> sprach
sie.< des war, jungfrau>, sprach er,< ir bittent vergebens, ich sag es uch nit.>< nu
saget mir>, sprach sie,< bi den truwen die ir der jungfrauwen schuldig sint, die uch
von dem tode erlost da man uch das schwert off den hals geleget hett!> da bedacht
sich lionel und was in großen angsten was er thun möcht. mit dem wolt
die jungfrau hinweg riten und sprach:< herre knapp>, sprach sie,< und sagetet
ir mirs, ir missetetet nit vil daran; ich han uch by dem beschwurn den ir zu recht
lieber solt hann dann alle die welt.>< ich wils uch sagen, jungfrauw, in den worten>,
sprach er,< das irs als gern hörent als ichs uch sage, wann ir gemachent das ich
myn truwe verliese, und bitt uch das ir michs erlaßent.>< so helff mir gott>,
sprach sie,< und sagestu mirs nicht vil bald, du gesiehest noch die zitt das du mirs
woltest gesagt hann, in den worten das du ein geliet von dim libe verlorn hettest.>
< nu geb gott, jungfrau>, sprach er,< das ich yn nymer me gesehe, und ich wils
uch sagen: ich bin mit lancelot von dem lack>; und wart im so leit zu muot das
er bynah in unmacht was gevallen von sim pferde.< lionel, lionel>, sprach sie,
< du hast gethan das du noch vil sere arnen must, du soltest mich zu recht lieber
han dann alle die lebent, und hast mir gefluchet.>< nu entstoppent uch>, sprach
er,< und laßt mich sehen wer ir sint!> da entstoppet sie sich, und lionel bekant
sie wol und erschrack so sere das er ein wort nit kunde gesprechen, wann sie im
lieber was dann sinselbs lip.< vil liebe amie>, sprach er,< wann fluchet ich uch?>
< das dete du>, sprach sie,< da du sprechet das ichs als gern hören must als gern
du mirs seitest.> da wart er ußermaßen unfro, wan er sie erzornet wonde han.
da sprach die jungfrau das er hinweg riet und sin botschafft wurbe. lionel sprach
ein wort nit, und die jungfrauw het gern gesehen das er sin straß geritten were.
sie begund ruffen so sie lutest mocht:
< gawann, gawann, hie ist ein knapp der dich berichten mag von dem das
du suchest, und entritet er dir, so lenget sich din suchen sere.> da lionel das
hort das sie mime herren gawan rieff, da slug er das pfert mit den sporn und ließ
hien geen was er ummer mocht. er stalt großen jamer und fiucht der stunde
das er ie geborn wart; er batt unsern herren got das er im schier den dot sent,
und was so unfro das er toben wonde. die jungfrau reyt die ander sitt ir straß,
und het sie die frau von dem lack dar gesant. sie was dieselb jungfrau die lionel
und synen bruder beschut hett da sie claudas döten wolt, sie was genant syraide,
und ir frauw was geheißen niniene, die lanceloten so lang in dem lack hielt.
min herre gawan sah das der knapp einsit hinweg reit und die jungfrau andersitt,
und wart im sere ungemach, das er nit wust was er thun solt, wann er forcht
das sie im beide entritten und er nit me von syner suchung solt befreischen. er
sprang aber zu dem truchsessen und ging yn tribende mit großen slegen; er
slug einen slag in den andern uff die kuof, das das schwert biß of das beyn durch
ging, und das blut ranne im uber allen synen lip und verdackt im syne augen.
er wart sere vertort mit großen slegen, das er nah von dem roß gevallen was;
er begreiff das roß umb den hals und lag im daroff. da slug im myn herre gawan
off einen arm so sere das er das roß laßen must, und viel mit dem heubt off die
erden das im nah der hals gebrochen was, und das blut fur im zu munde und zu
nasen uß und zu den oren.
da saß myn herre gawan abe und brach im den helm von dem heubt und
die kuof die alle blutig was. er sprach, er slug im sin heubt abe, und sprech er
nit bald das er uberwunden were; er múst riten da er zu schaffen hett. der truchses
sprach ein wort nit, und myn herre gawan wart sere zornig und were gern
sin straß gewesen. da er da sah das er nit sprechen wolt, da gedacht er, es wer
als gut das er im das heubt abslug als das gericht, er must doch sterben. da
slug er im das heubt abe und saß wiedder off sin roß und nam das heubt in syn
hant und kam fur den herczogen und sprach:< seht hie, herre, des verreters
heubt!> sprach er.< ich bitt uch das ir uber den lip solch geriecht dút als ir uber
eins verreters lip zu recht solt thun.>< das wil ich gern thun>, sprach der herczog
und bat yn fast sere das er bliebe. min herre gawan sprach, er möcht es gethun
nit, er het anderswo viel zu thun. da kam manasses und sin frau und sin frúnd
und vielen im zu fuß; sie sprachen, ir lip und ir gut were alles zu sim gebot wie
er wolt. da was die jungfrau off ir pfert geseßen mit der er kumen was, und wonde,
er solt mit ir hinweg riten. da sprach er, er must den knappen suchen biß ern
fúnde, der sich mit dem ritter gescholten hett, als sie wol horte.< so wil ich mit
uch farn>, sprach sie. er sprach, es were im lieb, und nam urlob zu dem herczogen
und zu allen den die da warn.
myn herre gawan reit nach lionel, und die jungfrau reyt nach im. da
reit er balder dann die jungfrau geriten mocht. sie fragt yn ob er sie also begeben
wolt.< neyn jungfrau>, sprach er,< ich enwurd aber nymer fro, ich hab dann den
knappen zu erst funden, ich wil uwer nit begeben. da von thút ein ding durch
mynen willen und beitent myn wo ir wollent in der welt, ich gelobe uch mit
myner trúwe das ich dar zu uch kum, wann ich den knappen besprechen.>< des
gebt mir uwer truwe!> sprach sie,< so beite ich uwer alhie in dißer stat dannen
wir komen.> da gab er ir sin trúw das er wiedder keme, er blieb dann tod oder
gefangen, oder im kem solch abentur zu das er sin ere verlure, understúnd er
sie nit.< also>, sprach die jungfrau,< ir mußent aber dalang mit mir bliben, wann
ir sere wunt sint. ich wil uch uwer wunden thun besehen und binden, so ritent
ir deste gemechelicher morn und deste bas.>< nu furt mir dißen schilt zu herberge
mit uch!> sprach er,< wann ich wil ie dem knappen volgen.>< so bevilhe ich
uch got!> sprach sie und furt den schilt wiedder in die stat. der herczog was der
jungfrauwen fast fro, wann er wol sah an dem schilt das myn herre gawan
wiedder solt komen. da nam man den truchseßen und hing yn an sin beyn zu
dem bruder, das myns herren gawans bethe erfullet wúrd.
myn herre gawan reit furter was er geriten mocht und volget dem hufslag
da lionel hien geritten was. er kam zuhant off einen großen berg geritten,
und andersit ging ein großer walt an. da er darinne ein gut wil gereite, da sah
er wo ein man vor im ging und trug ein geraufft schwert in syner hant. da hort
er das der man zu imselber sprach:< ach herre gott>, sprach er,< warumb ließ
ich mich zu allererst nit tot slagen, wann mir doch myn leben leyt gnug ist!>
da myn herre gawan das hort, da reit er bald nach im. der ander hort yn komen
und sah das es myn herre gawan was. er lieff zwerhes ußer dem weg so er baldest
mocht in den walt, wann er wolt das yn myn herre gawan nit bekente. da wart
er gewar das es der knapp was nach dem er reit suchende. er nam das roß mit
den sporn und reit nach, er rieff im das er sin beit; hett im ymant kein leit gethan,
das wolt er rechen durch synes herren willen bi dem er were. der knapp stieß
sin schwert wiedder yn und fragt myn herren gawan wo von er synen herren
bekent oder wer sin herre were.< ich weiß wol>, sprach myn herre gawan,< das
lancelot von dem lack din herre ist. ich weiß auch als wol wer er ist als du
tuost.> da fragt yn lionel wer er were.< ich bins gawan des konig artus nefe>,
prach er.< ach herre, so weiß ich anders nit wem ich myn leit clagen sol dann
uch. ich reyt huot e von der stat da ir den kampff vahtent und kam in dißen walt
riten, da begegent mir ein gewapent ritter und nam mir myn pfert. ich wolt mich
wiedder yn nit wern, wann er ein ritter was und ich kneht; und solt sich úmmer
kein knecht wiedder ein ritter gewern, so wolt ich das ich mich gewert hett.>< war
reit er?> sprach myn herre gawan.< seht hie die hufschleg da er hien reit!>< nu
kum du algemechlich nach mir!> sprach myn herre gawan,< ich bring dir eintwedder
din pfert oder das roß da er off siczt.>< das vergelt uch got, herre!> sprach lionel.
da slug myn herre gawan das roß mit den sporn und rant nach dem ritter
was er ymer mocht; also reit er biß er off ein schon landen kam. da er nehelich
uber die landen was komen, er sah neben im zwen ritter vehten zu fuß, und ir
roß stunden by yn gebunden, und des knappen pfert was auch da; das
erkant myn herre gawan wol. er reit zu den rittern da sie vahten.< ir herren>,
sprach er,< haltent schon und sagent mir welcher diß pfert herre brecht!>< ich
bracht es herre>, sprach der ein,< warumb fragent irs?>< ich frag es darumb das
irs boßlich herre hant bracht und als ein untúrer ritter, ir wart gewapent und
nament es eim ungewapenten knappen; darumb wil ich das ir in sin gefengkniß
kument und bittent yn gnaden.>< darzu bin ich noch unbezwungen>, sprach der
ritter.< ir mußent sicherlich mit mir>, sprach myn herre gawan und stunt nider
von sim roß und raufft das swert und wolt yn slagen. da sprach der ander ritter,
er were nit húbsch das er im sinen strit benemen wolt.< laßt mich wiedder yn
fehten biß unser eyner múd werde oder uberwunden!>< ja>, sprach myn herre
gawan,< ob irn uberwúndent, das er in uwer gefengniß kuome.>< entruwen, das
geschicht!> sprach der ander.< so ist mir vil lieber das ir beide wiedder mich
vehtent>, sprach myn herre gawan,< dann er dalang uwer gefangen werd, er
hett dann dem knappen zu allererst gebeßert das er wiedder yn missetan hat.>
< wer sint ir dann?> sprach der ritter der dem knappen sin pfert genomen het.
< werlich>, sprach der ander,< er ist der best ritter der ie gesehen wart, er hatt
huot gevohten wedder glodoain des herczogen truchseßen von cambenig.>< hatt
er den uberwunden?> sprach der ander.< das möget ir wol wißen>, sprach der
jhene. da sprach er zu mym herren gawan, er wolt wiedder yn nit vehten, er
wolt dem knappen gern beßern als yn myn herre gawan hieß, wann es im not
thet das ers im neme, und gab im sin swert off. des wundert sich der ander
ußermaßen sere; und myn herre gawan hieß yn das er mit im fure.
da sprach der ander ritter:< solt irn mit uch furen, so mußent ir uns uwern
namen sagen, das ich yn des vehtens erlaße.>< neyn>, sprach myn herre gawan,
< ich wil nit das ir icht sprechent das ich uch uwer vehten beneme; wolt ir fur yn
beßern dem knappen ob irn uberwindent, ich laß yn gern wiedder uch fechten.>
< nein herre>, sprach der ritter,< ich wúst doch uwern namen gern.>< so helff mir
got>, sprach myn herre gawan,< myn name wart nie manne verholn der yn wißen
wolt; ich enwillen auch vor uch nit heln: ich heißen gawan des konig artus
neve.>< so mußet ir gott willkome syn>, sprach er,< und mir! ich wil mit uch
farn biß dem knappen nach uwerm willen gebeßert wirt.> sie saßen alle dry
off und ritten biß yn der knapp begegent zu fuß.< seh hie den ritter>, sprach
myn herre gawan,< der dir din pfert nam, nuo nim beßerung von im wie duselber
wollest!>< groß gnad, herre!> sprach er,< nuo wil ich wol glauben das irs sint.>
der ritter saß ab und ging zu dem knappen, er knyet fur yn und bat yn gnade.
der knapp hub yn off, und myn herre gawan sprach das er synen willen mit im
thete.< so wil ich yn ledig laßen, herre>, sprach er zu mym herren gawan,< er
muß mir aber sin truw geben das er sin hant nymer me an ungewapenten man
gethú, er wol im dann synen lip nemen, das er sich dann were; und kum er
ummer an die stat da er einen gewapenten man finde vehten wiedder ein ungewapenten,
das er dem ungewapenten helff nach syner macht.>< diß wil ich gern
thun>, sprach der ritter,< ich globe es mym herrn gawan in sin hant.>< nu saget
mir, ir herren>, sprach myn herre gawan,< warumb vachtent ir da ich uch fand?>
< das wil ich uch sagen, herre>, sprach der ein,< wir vermaßen uns von großer
ritterschafft beide, so verre das dißer ritter sprach, ich were nit so kune das ich
im in dißen walt getorst volgen. da sprach ich das ers versucht und fúr ritt,
ich ritte im nach. da wir in den walt kamen, wir jostierten, und ich stach yn
nyder. da nam ich im sin roß und ließ yn zu fuß; mit dem kam der knappe zu
im. da nam er im sin pfert und volget mir so lang biß er mich ervolget an derselben
stat da ir uns fundent vehtende.>< und fachtent ir nirgent anders umb>,
sprach myn herre gawan,< so wil ich und bitte uch das ir uwer vechten laßent
und sint furter gut gefrunt.> sie sprachen, sie woltens gern thun durch sinen
dem knappen wart sin pfert wiedder; und myn herre gawan segent die
zwen ritter und sprach, er wolt mit dem knappen riten hinweg. da sie ein wil
also geritten, da batt myn herre gawan den knappen das er im mere seite von
galahot.< werlich herre>, sprach lionel,< ich bin mit im nit me.>< des glaub
ich wol, doch wißent ir wol wies im stet?>< herre>, sprach der knap,< des ich uch
nit sagen enmag, des solt ir mich nit zwingen, so dút ir wol.>< mir were leit werlich>,
sprach myn herre gawan,< das du din truw durch mynen willen verlurst,
du magst mir doch wol sagen ob er in dem land von sorelois sy.>< und were er
alda>, sprach der knapp,< nochdann enkúndet ir nit wol zu im komen vor den
múlichen passeien da ir durch mußent, und sag uch wie: da gent zwen steynweg
durch das lant, die lang und breit sint, daruber mag kein ritter komen, er veht
dann zu erst wiedder ein ritter und wiedder zehen scharianten. also vil sag ich
uch von im und nit me.>
myn herre gawan bevalhe yn got und kert wiedder dannen er kumen was,
und kam zu vesperzitt wiedder in die statt da er gefochten hett. der herczog
was gegen im ußgeritten und manasses und sin jungfrauw mit der er komen was,
und waren sin allsament ußermaßen fro. sie entwapenten yn und besahen im
sin wunden. der herczog dancket im sere das er im geholffen hett zu loverzep
wiedder den konig von norgales. da geschuff myn herre gawan das manasses,
fur den er gefochten hett, des herczogen truchses wart alles sins landes gewaltig.
da des myn herre gawan den herczogen erbeten hett, da sprach der herczog,
er kund keyns dinges gebitten, er dete es. des dancket im myn herre gawan
sere, und alle die mit dem herczogen waren die daten im groß ere. da dancket
er dem herczogen das er sim bruder egravine so große ere gethan het, der sich
sere von im rümete.< neyn herre>, sprach der herczog,< egravin hatt vil me durch
mich gethan dann ich durch yn, ich ließ michs myn guot noch halbe kosten, zu
worten das ich wúst das egravin noch genesen möcht. wer er gesunt gewesen,
der konig von norgales hett mir nie so manchen großen schaden gethan
vergebens als er gethan hatt; wann were er gesunt, so were er on zwivel der best
ritter den ich bekenne und der sicherst und der best dienst.> min herre gawan
was wunt und sere múde, und man halff im das er zu bette kam. des morgens
fru stunt er off und wapent sich. da kam der herczog zu im und bat yn sere
das er blieb. da er keine wise nit bliben wolt, da bat yn der herczog das er synen
arczat mit im furte, und myn herre gawan sprach, er bedorfft sin nit, des er hoffet,
er hett keyn dotwunden. da fragt der herczog den arczat ob er keyn dotwunde
hett. da sprach der arczat< neyn>. da nam myn herre gawan urlob zu dem
herczogen und zu synen rittern und furt die jungfrauwen mit im hinweg. der
herczog wolt furter mit im sin geritten und sin gesellen, da gestattes yn myn
herre gawan nit, wann er nit wolt das ymant wust war er wolt. da leit yn die
jungfrau von der rechten straßen, die zu dem lande von norgales ging, ein
andern weg alumb.
des nachtes lagen sie zu der jungfrauwen vatter huß, da man yne groß
ere thet und groß gemach. des morgens frú wurden im sin wunden gebunden,
darnach wapent er sich und nam zu der jungfrauwen vatter urlob. da reit er
und die jungfrau also biß mittentag und kamen in den wildesten walt von aller
der welt, den man hieß bleve, und der was des koniges von norgales. der walt
was lang und breit, und was nit dann ein huß darinn; und stunt nyrgen keyns
in funff milen darinne by nah, wann das lant böse was und wúst, das sich kein
viche darinn neren mocht. da sie wol ein mile in dem walt geritten hetten, da
sahen sie wo ein ritter vaht wiedder dri und wert sich so sere, das yn myn herre
gawan priset in sim herczen. da hielten funff knappen by, die er darzu bracht
hett das sie im nit genahen getorsten, so sere hett er sie gewunt.< so mir gott>,
sprach die jungfrauwe,< ich wene das jen dri ritter des koniges ritter sint von
norgales, und han groß angst das sie mich erkennen, darumb rat ich das wir
einhalb ab ritten und laßen sie gewerden.>< und solt ich dann dem ritter nit
helffen, jungfrau>, sprach er,< der alleyn wiedder dry vihtet?>< so helff mir got,
herre>, sprach sie,< man sol im zu recht helffen, er hatt sich so wol gewert wiedder
die echte altersein, er sol ummer myn fruntschafft han und myn mynne.>
myn herre gawan rant darwert so er baldest mocht und wart geware das
es segremors was liderreis. da warff er die glene under den arm und stach den
einen von den drin mit roß und mit al darnyder, er raufft das schwert und bestunt
die andern zwen. da das segremors sah das er hilff hett, da gewann er
hercz, und ducht yn das er wiedder als resch were worden als von erst. er halff
mym herren gawan mit großer krafft und wust nit das ers was. die funff knappen
sahen wol das im so groß helff kumen was, und kerten umb und flohen was sie
úmmer mochten. das sahen die andern zwen und flohen mit yn, myn herre
gawan und segremors jagten vast nah. da ergreif myn herre gawan den einen
mit dem halse und wond yn von dem roß furen, und bleib im der helm under
dem arme. da kam segremors zu im gehurtet und spielt im das heubt biß in
den hals; da viel er nyder und was dot, und mym herren gawan was sere ubel
zu muot da ern dot sah. er nam segremorsen mit dem britel:< herre ritter>,
sprach er,< kert wiedder, ir hats genung gethan!.>< intruwen herre>, sprach
segremors,< jhener muß gefangen bliben den ir darnider stachent!>< er ensol,
bi den truwen die ich segremors schuldig bin!> segremors gedacht das er yn
kente, und fragt yn were er were. da sprach myn herre gawan, er mocht wol
sehen das er ein ritter were.< ach lieber herre, sagt mirs bi den truwen die ir
schuldig sint dem liebsten das ir in der welt hant, were ir sint!>< so bin ichs
gawan>, sprach er. da begreiff yn segremors umb den halß und sprach das er
im und got willekome were zu synen nöten. ir ietweder was des andern ußermaßen
fro, und myn herre gawan fragt yn welch abentur yn dar bracht hett.
< das wil ich uch sagen, herre>, sprach er,< man hatt mir an maniger statt von
uch gesagt, also bin ich uch herre zu lande gevolget off abentur, ob ich uch finden
mocht. da kam ich hut e in dißen walt ritende, und begegenten mir diße dri
ritter, die ir sahent, und funff scarianten mit yn. sie bestunden mich allsament
und wolten mir myn roß nemen und myn wapen. lieber herre>, sprach er,< sahent
ir unser gesellen iergent keynen?>< ja ich>, sprach myn herre gawan,< es ist
nit lang das ich giflet sah, wir hulffen beide dem herczogen von cambenig wiedder
den konig von norgales.>< saget er uch icht, herre>, sprach segremors,< wie er
sitherre gefangen was?>< nein er>, sprach myn herre gawan,< wo was er gefangen?>
< da wir von uch ritten off der landen da ir uns zu leste sahent, da der
gezwergk den ritter blu der uns vier nyder gestochen hett bi dem bruonnen, da
uns myn herre ywan die roß bracht uß dem wald da sie der ritter inn gejagt
hett, alda schieden wir vier; und da wart giflet des nehsten tages gefangen, und
hat er ummer sither in gefengniß gelegen.>< es enwart nye man als dick gefangen
als er>, sprach myn herre gawan,< als giflet, und er mocht so böse ritter syn, er
wurd halb als dick nit gefangen; er ist stolcz und kune und sere anrennig und darzu
als biderbe als keyn ritter sin mag.>< wir warn auch sitherre gefangen, da wir
lang musten gefangen sin gewesen, und hett uns got nit geholffen dannen, ich
und myn herre ywan.>< wo wart ir gefangen?> sprach myn herre gawan.< der
konig von den hundert rittern hett uns gefangen>, sprach segremors,< und ein
der frumst betschilier der ie gesehen wart der halff uns dannen. der det des
tages ußermaßen vil mit den wapen, als man uns saget, wir sahen sin nit; man
sagt uns das er baß jostierte und sicherlicher dann ie man getete. er uberwant
des koniges truchsessen, der ein ußermaßen gut ritter was.>< wie heißet der
ritter?> sprach myn herre gawan.< er heißt hestor, herre>, sprach segremors,
< und ist myner frauwen der konigin ritter.> da wúst myn herre gawan wol
wen er meynd, und fragt yn wen er sucht.< er sucht ein ritter der einen kampff
vaht fur ein syn nifftel. da er uns also sagt, da wonden wir das er uch meynte.>
< so helff mir got>, sprach myn herre gawan,< ir hant war, er ist ein guot ritter.>
< lieber herre>, sprach segremors,< wißet ir icht wer er sy?>< ja ich>, sprach myn
herre gawan,< es ist der ritter der uch vier darnyder stach by dem bruonnen da
yn der zwergk so sere slug.>< lieber herre, ist das war?> sprach segremors.< ja
es sicherlich>, sprach myn herre gawan.< es mag werlich wol syn>, sprach segremors,
< ich hort yn ein wort sprechen, das ich vil nahe gedacht, er wers. er sprach
das es beßer were das der gezwerg den ritter slúg dann das myn herre gawan
wiedder yn gejostiert hett und ir eintweder laster het erholt. gut herre>, sprach
segremors,< suchet er uch?>< ja er>, sprach myn herre gawan,< ich wolt wol
das ich yn funde, wann ich sin gesellschafft ußermaßen lieb hett.> also kamen
sie redende da die jungfrau was die mit mym herren gawan komen was. da
fragt segremors wer die jungfrau were.< es ist ein jungfrau>, sprach myn herre
gawan,< die uch ir minne gegeben hat darumb das ir uch so wol geweret hant
wiedder dri ritter und funff scharianten; sie ist ußermaßen schön und wol gemacht.>
mit dem kamen sie zu ir ritende da sie sich verborgen hett under ein
großen baum, wann sie wolt das sie die ritter nit bekenten. segremors grußt
sie zu allererst, und sie hieß yn wilkum syn.< jungfrau>, sprach myn herre gawan,
< ist es ware das ir dißem ritter uwer mynne hant gegeben?>< ja es, herre>, sprach
die jungfrauw.
< so wil ich das ir uch entstopffent>, sprach segremors,< jungfrau.>< ir soltent
mir zu allererst uwer minne gegeben han>, sprach sie.< nein jungfrauw, es sol
ein ritter zu recht syn minne an keyn stat geben, er wiß dann das sie da bestattet
sy wol und eben.>< so helff mir got>, sprach sie,< ich han uch vil werder dann ir
mich, ich gab uch myn minne zuhant da ich uch sah. nu hant ir mich vil lenger
gesehen und gabent mir uwer minne nit noch, ich wil mich entstoppen; nu besehent
mich wol, so wil ich uch darnach besehen wie ir mir gevallent! und gevallen
wir einander nit wol, so laßen wir die rede wol sin.> da lacht segremors,
und die jungfrauw entstoppet sich.< seht hie, herre>, sprach sie,< wie gevalle
ich uch?>< so helff mir gott, jungfrau, ußermaßen wol, ich bin uwer, und ir hant
mich wol gewert.>< herre ritter>, sprach sie,< als byderbe ritter als ir sint hatt
mich in acht tagen gebetten das ich im myn minne gebe, und ich endete es nit;
wolt im aber gott helfen, er gefúre vil baß dann an mir. nu wil ich auch uch
besehen, herre ritter>, sprach sie.< so sehet ir ein heßlichen man mit eim eistlichen
antzlicztz krumbem und schwarczem.> er dete den helm abe, und die jungfrau
sah das er ein sere schön ritter was und wol geschaffen.< wie behaget er uch?>
sprach myn herre gawan.< ußermaßen wol>, sprach sie. des was segremors
sere fro und kußt sie zuhant, das es myn herre gawan sah.< ich sag uch furwar,
jungfrau>, sprach myn herre gawan,< nit ubel bestattet hatt ir, ir hant sie eim
biederben ritter geben, der des konig artus ritter ist und ist sin geselle von der
tafelruonde und ist genant segremors liderreis.> die jungfrau was des sere fro
und besah yn fast lieblich und er sie wiedder, und die minne wart sere starck
under yn zweyn. sie ritten also biß vesperzitt, und segremorsen wart fast sere
hungern, wann er hett des tages nit geßen. er hett einen sitten das er schier
ein ding angreiff und ser manlich, er det aber keyn groß ritterschafft ee das er
in dem wapen erwarmet; so wart er so gut ritter und so sicher das nichtes vor
im gestan kunde, und hett als gern vierczig man bestanden als einen. als er
dann in dem wapen wiedder erkaltet, so wart im das heubt wiedder so wust und
der lip, das er toben wonde vor hunger.
da die dri mit einander geritten, das segremors wiedder kalt wart, da begund
yn so sere hungern das er sterben wonde. des was myn herre gawan sere
unfro, er fraget yn ob im we were.< ja es werlich, herre>, sprach er,< ich bitt uch,
ob ir mich ie lieb gewuonnent, das ir mir zu eßsen gewinnet oder bringent mir
einen pfaffen mit uch.> da sprach die jungfrau das er sich wol gehabet, er solt
schier eßsens und trinckens gnug gewinnen. sie ritten ein wenig furter, und myn
herre gawan wart gewar das er ieczunt von dem roß wolt vallen; er sprang
hinder yn uff das roß und hielt yn. da nam die jungfrau myns herren gawans
roß und leite es neben ir. sie ritten deste gemechelicher und kamen an dem
ersten slaff da sie sin wolten. der mon scheyn schon, und sie kamen an ein waßer
das schmal und tieff was, und daruber ging ein steg, der zweyer fuß breit was
und nit me. die jungfrau reit uber und furt myns herren gawans roß an der
hant nach ir. sie zwen ritten uber nach ir, und segremors wart so kranck das er
kum sprechen mocht. des was die jungfrau trurig und trost yn so sie meist
mocht.< vil lieber herre>, sprach sie,< gehabet uch wol, wir komen vil schier
dar da wir zu eßsen und zu trincken sollen finden alles des das unser hercz geret.>
da ersah myn herre gawan ein ußermaßen schön burg; er fraget die jungfrauw
wes die burg were.< ich wils uch nit sagen>, sprach die jungfrau,< ee wir drin
komen.> mit dem kamen sie in einen hag ritende der umb die burg ging, und die
jungfrau reit fur zu einer postern und entsloß die. mit dem kam myn herre
gawan und segremors und ritten in.< ir herren>, sprach sie,< siczent abe und
beitent myn alhie!> sie daten also. und sie nam ir roß und furt es in einen
schonen stall und gab im zu eßsen; sie kam wiedder gende und hieß sie ir volgen.
sie gingen mit ir und kamen in einen schönen sale da sie nymant inne funden.
< jungfrau>, sprach myn herre gawan,< segremors muß eßsen.>< ich wil im gnung
geben>, sprach sie und leite sie in ein kamern zu der rechten hant. sie thete die
fenster off, und der mon scheyn sere schon darinn. da hieß sie sie beiten, biß
sie wiedder zu yn keme.
die jungfrau ging hinweg und bracht yn gnug zu eßsen und zu trincken.
segremors aß zu dem ersten krencklichen, und zuletst was er starck und mechtig
worden das im nichts enbrast. da sie gnung gaßen und getruncken alle druo,
da ging die jungfrau ußer der kamern und entwelt ein gut wil. da kam sie wiedder
und sprach zu segremors das er mynen hern gawan mit ir ließ, sie wolt yn leiten
zu syner schönen amien.< sie ist schoner>, sprach sie,< dann ir ie frauwen oder
jungfrauwen gesahent, und ist diße burg irs vatters des konigs von norgales.
doch sage ich uch das sie sere behut ist.> da nam sie ir hant vol brinnender
kerczen und leyte myn herren gawan in einen stal, da stunden zwenczig zeltender
pferd inne, die ußermaßen schön warn und alle schwarcz. darnach kamen sie
in ein kamern, da stunden zwenczig habich und valcken off eim rick. darnach
kamen sie in ein ander kamern, da stunden zwenczig der schonsten roß von aller
der welt. da fragt myn herre gawan die jungfrauwen wes die roß weren und
das schön vedderspiel das er gesehen hett.< das wil ich uch sagen>, sprach sie,
< zwenczig ritter mußen alle nacht hieinn gewapent ligen, der sint sie. nu ist
der fried uß zwuschen dem konig und dem herczogen von kambenig, und hatt
myn herre hören sagen, und mocht ir herinn komen, ir sehent sin tochter oder ir
mústet dot bliben darumb, wann er vor nymand so groß angst hat als vor uch.
darumb so hutent die zwenczig ritter myner jungfrauwen und ligent all nacht
in ir kamern gewapent die ich uch wisen sol. da múßent ir durch, solt ir zu
myner jungfrauwen komen; und wann ir dardurch koment, so koment ir zuhant
da myn jungfrau schleffet.> da verlaschte sie die kerczen die sie in der hant
trug, und leyte yn zu der kamern die sere liecht innen was.< seht herre>, sprach
sie,< da sint die ritter innen, die anders nit endúnt dann das sie der jungfrauwen
hútent; ich wene wol das sie nuo slaffent. und furter in der andern kamern da
lit aller jungfrauwen rose fur uch off eim herlichen bette, als ir wol sehen solt;
ich wil wiedder keren zu segremors und wil des pflegen so ich best magk.>
myn herre gawan raufft das swert und ging furter in die kamern, alda
bleib er stande und saczt synen helm off syn heubt. da er sah das sie all slieffen,
da ging er zu einer großen stantkerczen die mitten in der kamern stunt und
brand, und lascht sie. da ging er zu der kamern da die jungfrau inne lag, und
fand die thur offen. er ging inn und schloß die thúr fast nach im zu. da sah er
wo das herlichste bette mitten in der kamern stunt das er ie gesah; daroff lag
ein hermynin deckelachen, das herlich was. under dem deckelachen lag ein jungfrau,
die so schön was das myn herren gawan ducht das er nie kein so schöne
gesehen hett. umb das bette stunden vier michel kerczen und branten. da
det myn herre gawan sinen helm ab und sinen kuoff und ging zu dem bette da die
jungfrau off lag und schlieff. er kußt sie so dick das sie erwacht und begunde
sich clagen als ein mensch das unsanfft entwachet.< hilff herre got!> sprach sie,
da sie yn sah.< vil liebe amie>, sprach er,< schwigent alschon, ich bin hie, der
liebste den ir in der werlt hant!>< sint irs myns vatters ritter?> sprach sie.< vil
liebe amie, uwers vatters ritter bin ich nit>, sprach er.< wer sint ir dann?> sprach
sie,< ir hant mich fast sere erschreckt>, sprach sie.< vil liebe jungfrau>, sprach
er,< ich bins gawan des konig artus nefe.>< nu haltet mir das liecht hernaher und
laßt mich uch besehen! da nam er ein kerczen in sin hant und gab sie ir. sie
besah yn under den augen, darnach besah sie ein fingerlin das er an syner hant
hett. sie richt sich off und umbfing yn mit beiden yren armen. wilkum>, sprach
sie,< der liebste den ich leben weiß!> sie zwang yn an sich also gewapent und
kust yn an synen munt.
< dut uß bald diße cleider, sie sint zu kalt>, sprach sie,< und kument herre
zu mir, wann ich uwer lang begert han!> er entwapent sich schnelliclch und ging
by die jungfrauwen schlaffen. sie halßten und kußten sich und waren einander
sere fro, sie schuffen allen yren willen on wiedderrede. da sagt ir myn herre
gawan wie er dar kumen were, das sin nyman gewar wer worden. sie retten
allen yren willen und schuffen was sie wolten biß fur die mittenacht ein wenig.
da begund myn herre gawan sere unsanfft slaffen, und die jungfrau entschlieff
an irs liebes arm, da sie vil mit einander gespielt hetten. also entschlieffen sie
beide ein lang wil lieblich gehalset und ir mund an einander. der jungfrawen vatter,
der konig von norgales, schlieff da by in einer kamern. er stunt off und ging
zu der kamern mit zweyn rittern die sin pflagen und huoten. da er wiedder off
syn bett kam, da det er ein fenster off das gegen der jungfrauwen bette stunt, durch
die mure die zwuschen den zwein kamern ging; er stieß sin heubt dardurch und sah
wo sin dochter den ritter umbfangen hett und das ir munt vor dem synen lagk.
< ach herre got>, sprach er,< wes han ich lange gehut?>< numene herre>, sprachen
die kamerer,< was meinent ir?>< enruchet uch>, sprach er,< gent slafen!> sie gingen
hinweg, und der konig ging zu der konigin und sagt ir was er gesehen hett.
die konigin begund großen jamer machen, und er sprach, sie solt swigen
oder er slug sie tot.< ich wil myn laster also rechen>, sprach er,< das es nymer
man gefreischet wie der ritter sin lip hab verlorn.> er ging wiedder zu syn zweyn
kamerern, die er beid von kinde hett erzogen, und hieß sie bald offstan.< volgent
mir>, sprach er,< und thunt das ich uch heiße! ich wil uch beid zu herren machen.>
sie sprachen, sie tetens gern. er sagt yn die sach.< nuo han ich gedacht>, sprach
er,< das wir den ritter döten, das es nymer man befreische dann ir zwen. der
ein von uch zwein sol einen spieß bringen und der ander einen schweren hamer
der groß sy. ir solt im den spieß gein dem herczen haben ob dem decklachen,
das ers nit geware werde, und der ander sol im den spieß mit dem hamer durch
das hercz slagen! also blibt er dot das er nymer ein wort gespricht, also blibt
myn laster verholn.> die zwen schelck sprachen, sie geteten nie kein ding so gern.
der ein holt den hamer und der ander den spieß, und kamen in die kamern da die
zwey lieben schlieffen. sie besahen sie beide, und erbarmet sie gar sere das sie
yn döten solten, wann sie beide sere schön warn. der ein saczt den spieß zu der
siten ob dem decklachen, und der ander macht sich zu slahen mit dem hamer. da
het myn herre gawan synen arm ußgeworffen off das decklachen, und das ysen
rurt im den arme, wann es kalt was, und da von entwachet er und warff den spieß
mit dem arm off. mit dem slug der mit dem hamer so sere das der spieß ob yn beiden
hien fuore in das spanbette die ander sytt, und der stiel brach und fur enzwey.
myn herre gawan wart erschreckt von dem slag und fur off nackent, er
ergreiff den spieß und zuockt yn uß dem spanbett, da er wol ein halben fuß yn
gewúschet was, und raufft yn uß. er stach jenen durch den buch der den spieß
bracht het, und lieff nach dem mit dem hamer, der geflohen was uß der kamern.
mit dem kam die konigin zu der kamern wert schryende. da nam myn herre
gawan den den er dot gestochen hett, und warff yn uß der kamern; er besloß
die tur alle und ging sich wapen. die jungfrau stunt off und halff im das er
gewapent wart. das wafenschrey wart groß in der burg, und die zwenczig
ritter die der jungfrauwen huten in der burg die waren vor der kamern und
ieschen yn.< ir enkuoment herinn nit!> sprach myn herre gawan.< so wollen wir
die thúr off stoßen!> sprachen sie.< des han wir cleyn angst>, sprach die jungfrauw,
< die thúr ist so dick und so vest.> sie stießen an die thure und hieschen yn fast.
< beytent>, sprach myn herre gawan,< ich wil uch yczunt schier innlaßen.>< stinckende
dieb, warumb geet ir zu im nit und slagent mir den verreter dot?> sie
stießen an die thúr, und myn herre gawan wapent sich algemechlich. da er wol
gewapent was, er nam den spieß und sprach das sie die thure uff thete.< des
enwil ich nit thun>, sprach sie,< mir ist lieber das ir durch myns vatter kamer
hinweg geet dann durch die gewapenten ritter.>< niemer helff mir got>, sprach
er,< ob ich ummer anderswo uß kuom dann da ich herinn bin komen durch keyne
forcht! es wirt mir auch nymer verwißen. ich han kein angst, alldiewil ich
segremorsen by mir hieinne weiß.> da sprach die jungfrauwe:< ich forcht das
ir durch die ritter zu großen stritt gewinnent, ich wil uch sagen was ir thun
sollent: ir solt hie bi neben under diß gewelbe sten, so wil ich diße kerczen leschen
und wil dann zu der thur geen und wil sie off thun; so wenent sie das ir durch
myns vatter kamern uß sint, und lauffent nach uch durch diße kamern. kument
ir dann vor die thúr, so enmag uch nymant nahen dann ein man zumal, wann
die thur eng ist. ich wil auch diße thúre uff thun und wil sie in myns vatter
kamern laßen lauffen.> min herre gawan sprach das sie also thete. sie verlaschete
die kerczen und warff die thur off.< nu suchent yn!> sprach sie. sie sahen die
thur offen zu des koniges kamern wert und lieffen durch in des koniges kamern.
der hinderst wolt die thur zusließen, das nymant da hinuß möcht, und myn
herre gawan lieff yn ane und stach yn durch den buch; und jhener gab einen
micheln schrey. das horten die andern, die vor gelauffen waren, und kerten
wiedder mit kerczen und mit fackeln. da sahen sie yn vor der túr stan mit dem
spieß und rieffen allsament:< hie ist er, hie ist er!.> sie lieffen zu im, und myn
herre gawan stach den fordersten dot mit dem spieß. da wurden die andern
so sere erfert das ir keyner zu im getorst komen. da er das sah, da ging er fur
die thur und begreiff ein brinnende kerczen; er ging zu dem stalle da die roß
inne stunden und sah wo segremors stunt und sattelt das allerschonst roß das
in dem stalle was.< herre>, sprach er zu mym herren gawan,< siczent off diß
roß und ritent in den großen sal!> myn herre gawan det also, und segremors
sattelt ein anders, das darnach das schonst was, und kam zu mym herren gawan
sere vermeßenlichen und frölich geritten, wann im sin hercz vol minnen was.
< herre>, sprach er,< wo sint sie nu?>< sie sint alhie>, sprach myn herre gawan,
< sie geturren aber hervur nit komen.> da hetten sich jene bereit und waren off
yre roß geseßen und hielten vor des sales thúre und getorsten nit zu yn komen.
< herre>, sprach segremors,< laßent uns uff diß ein ende des sales wichen,
so werdent sie zu uns komen. sehen wir dann das ir zu vil ist, so sie herinn
koment, so sint wir schier uß dem sale komen; wann ich wil nymer von hindann
komen, ich sehe dann zu allererst wer diße ritter sint.> da lachet myn herre
gawann und reit uff das ende, und jhene getorsten nit zu yn komen. und segremors
rieff sie ane:< stinckenden bösewicht, wes haltent ir nu? ir sehent doch
wol das wir uwere roß mit gewalt hinweg furent, und ir endút darzu nit. der
herre múß geúneret sin der uch in sim hofe heltet!> da sahen sie wo zehen ritter
gewapent kamen riten zu der porten.< herre>, sprach segremors,< mich duncket
gut das wir zu der pforten wert wichen, ee dann uns die zehen ritter hieinne
besließen.>< wol dann!> sprach myn herre gawan, und segremors warff die
glene under den arm und stach einen von den zehenen darnyder, und sin spere
brach das im sin amie gegeben hett; und myn herre gawan hett einen andern
tot gestochen mit dem spiß. segremors raufft das swert und bestunde die echt.
myn herre gawan sah wo die andern alle kamen die der jungfrauwen gehut
hettent; er nam das roß mit den sporn und reit under sie und stach einen mit
roß und mit all darnyder, und sin spieß brach. da raufft er das gut schwert
das man eschcaliburg hieß, und jhen flohen alle dannen sie komen waren. da
reit myn herre gawan wiedder zu segremorsen und det so vil mit den wapen
das sichs alle die wunderten die es sahen. segremors wert sich auch fast sere
und hett yn dru roß dot geslagen. sie blieben aber nit lang zu fuß, wann sie vil
roß hetten; sie saßen off ander und vergatterten aber an sie. da wart mym herren
gawan zorn, und treib sie mit gewalt fur die großen pforten, die allweg offen
stunt. da hort segremors groß gerúf in der burg, und hetten sich wol hundert
man bereit, die allesamen zu stritt wolten geen. des wart segremors amie geware
und lieff bald off die muren neben der pforten; sie rieff mit luter stymmen
das sie bald zu der pforten uß ritten, oder sie weren beide tot; und so sie hinuß
kemen, so endörfften sie nymans keyn angst han. sie ritten zu der pforten
uß und sahen das der konig selb kam wol mit hundert mannen und sprach,
fúrten sies also hien, er blente sie alsament. da ritten jung batschelier nach yn,
und segremors amie was off die pforten behendiclich gegangen und sah wo ein
ritter uß geritten was nach yn. da die andern ieczunt uß solten ryten, da schneit
sie das seil enczwei an der schoßpforten und ließ sie nyder und ging wiedder
in ir kammern. da sah segremors den ritter der ußen beschloßen was, und warff
das roß umb und kerte gegen im. er slug im einen slag uff den helm und brach
yn im von dem heubt; er sprach, und geb er sich gefangen nit, er slúg im das
heubt ab. der ander sah wol das er sich nit wern mocht, und gab im sin swert
uff und sichert im gefengniß war er wolt.< ich wil>, sprach segremors,< das ir
zu des koniges dochter fart und sprechet das uch myn herre gawan in ir gefengniß
gesant hab.>< heißet ir myn herre gawan?> sprach der ritter.< nein ich>, sprach
er,< ich heiß segremors liderreis. ir solt dem konig auch sagen uwerm herren
das nye frau von sim geslecht als wol gemannet hett als sin tochter.>< ich wils
gern thun>, sprach der ritter,< wißet auch das mir das leit were das uch keyn
arg geschehe, wann ich uwer trúwen schuldig bin. kuoment nach mir, ich wil
uch uff uwer recht straß wisen da ir nymans kein angst mußent han!> er reit
vor, und sie ritten nach, biß sie zu der brucken kamen da sie die jungfrau uber
hett geleitet. sie ritten uber und bevolhen den ritter gott. der ritter reit hinweg,
und sie blieben haltende und lusterten ob yn ymant nach volgete.< mich hatt
groß wunder>, sprach segremors,< wo myn amie so lang sy.> mit dem horten sie
wo sie kam.
da sie uber die brucken kame, da hieß sie myn herre gawan wilkuome syn
< des bedarff ich wol>, sprach sie,< das ich uch wilkome sy. ir und segremors
mußent mich befrieden, wann mir nyman gehelffen mocht; und blieb ich da,
myn herre der konig tet mich uneren.>< werlich jungfrau>, sprach er,< und hulffen
wir uch nit mit unser macht, so möcht uch uwer arbeit wol sere ruwen die ir
durch uns gelitten hant. sagent mir>, sprach er,< wie tuot myn liebe amie?>< uwer
amie, herre>, sprach sie,< endarff kein angst han, und hett sie noch als vil missetan,
wann myn herre und myn frauw hant sie lieber dann irselbes lip. sie duncket
das sie nit me kindes enhaben dann sie, wann die andern achtent sie verlorn
die egrevaine hatt.> alsus ritten sie ein gut wil redende, und myn herre gawan
sah wo man roß nach yn geleitet bracht.< ich wene unser finde nach uns ritent>,
sprach er.< enhabent kein angst!> sprach die jungfrau,< es sint uwer roß die man
nach uch leitet.> sie blieben haltende und sahen wo ir roß nach yn kamen und
das sie zwen knappen geleitet brachten.< numene jungfrau>, sprach myn herre
gawan,< wie gedacht uch der roß?>< ich gedacht>, sprach sie,< schlug man uch
uwere roß underwegen tot, das ir dann off diße seßent, ich wonde das sie yczunt
under uch erslagen wern.> da gedacht myn herre gawan vil von ir biederbekeit.
also ritten sie biß es schon tag was. da sprach die jungfrau:< herre segremors,
ir mußent mich furen da ich sin wil, und myn herre gawan muß riten da
er zu schaffen hat!>< neyn jungfrau>, sprach myn herre gawan,< wir sollen beid
mit uch riten, mir were leit das uch keyn arg geschehe und ich da nit enwere.>
< ich han gnung mit segremors, herre>, sprach sie,< ich wil uns leyten an die statt
da wir nymann enforchten.>< wo ist das, liebe jungfrau?> sprach myn herre
gawan.< zu myns vatter huß wil ich, herre>, sprach sie,< dannen wil ich riten
zu egrevaine uwerm bruder und wil mit im bliben, wann er mich gern entheltet
wiedder mynen herren; anders enmöcht mich nymant vor im enthalten.>< so
helff mir got>, sprach segremors,< ich sehe egrevainen sere gerne!>< er ist sere
siech>, sprach myn herre gawan. da fragt yn die jungfrau wo er hien wolte.
< ich wolt zu sorelois in dem land syn>, sprach myn herre gawan.< wenent ir
den ritter da finden den ir suchent?> sprach segremors.
< des enweiß ich nit>, sprach myn herre gawan,< man hatt mir gesagt das alle
die abentúr von der welt in dem lande sy.>< dar enist nit ferre>, sprach die jungfrau.
< ich wil uch dißer knappen einen lihen der uch zu sorelois sol furen.> sie rieff
dem knappen der myns herren gawans roß furt, und hieß yn das er myn herren
gawan leite in das lant zu sorelois so er rechtest möcht. da reit myn herre
gawan mit dem knappen zu sorelois wert, und segremors und sin amie ritten
zu irs vatters huß. - nu múßen wir diße rede laßen von mym herren gawan und
von segremorsen und sprechen furter von hestor, den der herre von mares gefangen
hett, lodomas vatter, den gwinans von bleckenstein wunt da ern by
syner amien ligende fant in sim pavilune; er was auch matrelecz vatter, den
hestor tot slug, da er sinadosen von windesore entrettet.
uns sagt die history das der herre von mares hestorn so lang gefangen hett,
biß der herre von der engen marck die mere gefriesch und sin tochter, die hestorn
lieber hett dann aue die welt. die jungfrau sant zuhant einen botten zu sinados
von windesore und enbot im das hestor zu mares gefangen were, das er bald
mit syner macht zu irs vatter huß keme und hulff das hestor erlößt wurde, und
darzu wolt ir vatter helffen mit allen den die er geleisten mocht; und margenor
des koniges truchseß mit den hundert rittern, den hestor uberwunden hett zu
eim kampff, der keme auch. also enbot die jungfrauwe sinadose das er ir vatter
und margenorn zur engen marck funde mit allem irm volck. sinados was der
bottschafft unfro und kam zu der engen marck mit allem dem volck das er
hett. da hett sich auch der herre besant und margenor, und hetten sie dri wol
zwenczig tusent man mit wapen, ritter und knecht. nu hette der herre von mares
eins bruders tochter, die hort sagen das ir vetter einen so guten ritter gefangen
hett, der mit gewalt all die bösen passaien durchritten het in dem lande. sie
kam zu im und zu lodomase sim sun und batt sie das sie ir den gefangen ritter
mit ir geben zu furne, das er ir swester löste, die gefangen were als sie wol wústen.
sie sprachen, sie wolten yn gerne mit ir laßen farn, wers im lieb. sie sprach,
sie wolt zu im gan und wolts yn fragen; und der herre seyt, es were im lieb. da
kam lodomas amie und leite sie zu hestor.< herre hestor>, sprach die jungfrau,
< nu hatt uch myn vetter mir gegeben zu eim gefangenen; wolt ir mit mir farn
und myn gefangen syn?>< wer sint ir, gut jungfrau>, sprach er,< das ich mit uch
sol farn?>< ich bin ein jungfrau>, sprach sie,< die uch von dem tod löste.>< wie
solt ich uwer gefangen syn?> sprach er.< das sag ich uch>, sprach lodomas amie,
< sie wil uch thun vehten wiedder den besten ritter den man leben weiß; und
úberwindent ir den, so sint ir ledig. ir mögent mit ir farn, wolt ir. wolt ir aber
hie bliben, ir endörffent kein angst han das uch zu dem libe icht geschehe kein
leit.>< wer ist der ritter?> sprach hestor,< ist er des konig artus ritter?>< nein
herre>, sprach sie,< er ist hie von dem lande.>< so wil ich sicherlichen mit der
jungfrauwen farn>, sprach er.< groß gnad!> sprach sie und ging wiedder zu dem
herren und sprach, hestor wolt mit ir farn.< heißet yn uns heruß komen!> sprach
lodomas,< ich wils ynselber fragen.> da bracht man hestorn fúr, und lodomas
fraget yn ob er mit der jungfrauwen wolt. da sprach hestor das keyn so arm
jungfrauw in der welt were, bedörfft sie syn, er wolt ir dienen nach syner macht.
< ich wil aber nit>, sprach er,< das diß myn scheczung sy, ob ich mit ir fare; wann
fúre ich off das hinweg, so möcht all die welt sprechen das ich mit untruwen
ervolget were. also wil ich nyrgen farn; wann ist ymant hie der sprichet das ich
durch yren willen gelazen sy und durch verretery und durch untruw gefangen
wurde, ich tetes yn mit gottes hilff lauckenen. ich wolt auch das man mir
myn roß wiedder gebe, sol ich der jungfrauwen helffen als sie han wil.>
< so helff mir got>, sprach lodomas,< ir redent als ein byderbe man>, und batt
synen vatter das ern ledig ließ vor allerhand ansprach. das det der vatter, und
hestor gnadet im sere. man holt im syne wapen, und er wapent sich. da er
gewapent was, da viel im die jungfrauw zu fuß und bat yn das er mit ir fure.
da sprach der herre von mares, sie were synes bruder tochter;< durch des willen
wil ich nit das ir deste gerner icht fart. nymer helff mir gott>, sprach der herre,
< sie wer mir lieber dot dann ir, es wer auch beßer das all die jungfrauwen sturben
von dißem lande dann ir alleyn.>< so helff mir gott, herre>, sprach hestor,
< ich wil gern mit der jungfrauwen farn durch yren willen, wann ir hant mir vil
me, eren gethan dann ich umb uch verdient habe.>< das vergelt uch gott, herre!>
sprach die jungfrau und was sere fro. da bracht man im syn roß, und er nam
zu dem herren urlob und zu lodomas und zu syner amien, die im viel eren gethan
hett. er saß off syn roß und reit mit der jungfrauwen, er west selb nit war.
da sie wol ein mile hetten geritten von mares, da sahen sie wo synados kam
und der herre von der engen marck und margenor der truchseß mit großem
here, und wolten yn beschuttett han. hestor wundert sich sere was volckes
das sin mocht. synados, der biederbe was, sah hestorn und erkant yn.< ir
herren>, sprach er zu synen gesellen,< haltent schon! ich erkenne jhenen ritter
der dort ritet, so mich duncket.> er reit zu hestor wert, und hestor erkant yn
zuhant.< nu sy gott gelobet, herre>, sprach sinados,< das ir ußer gefengniß sint!
es was manch man darumb unfro.> da greiff yn hestor mit beiden synen armen
umb synen hals und hieß yn wilkuom syn. da fraget er yn wie er umb sin gefengniß
wúst.< der herre von der engen marck enbot mirs>, sprach er;< also bin ich
herre komen mit allem dem volck das ich geleisten mag, umb uch zu beschutten,
wann ich groß angst hette das uch der herre von mares lang gefangen solt halten,
wann ir synen sun macrailez tot slugent.>< ich were da dot bliben>, sprach hestor,
< dan lodomas syn bruder und ein sin amie, die ist ußermaßen byderbe und hubsch.
ich rúme mich ußermaßen sere von yn beiden>, sprach er,< und keme ich noch
an die stat da ichs yn gedancken möcht, ich solt sies wol laßen gewar werden
das ich ir frunt bin.> da fraget er yn ob das volck alles mit im da were.< neyn
es, herre>, sprach sinodas,< da ist der herre von der engen marck mit synen
luten und margenor mit den synen. wir bringen wol zwenczig tusent man, und
hetten uns alle herwegen das wir dot wolten sin bliben, oder wir hetten uch erlediget.
ir hant vil me frund hie zu land dann irselber wenent.>< das vergelt
uch allen gott, herre!> sprach hestor. da fraget yn synodas ware er wolt.< ich
fare mit dißer jungfrauwen>, sprach er,< dar sie mich leitet.
nu keret wiedder zu uwern gesellen und laßt sie nit furter farn>, sprach
hestor zu synodas,< und grußet mir den herren von der engen marck und sin
tochter und saget ir das ich sie gerner sehe dann ich sie ie gesah, und das ich
mich sere rúme von ir! ir solt mir auch margenorn grußen den truchseßen, und
myn frauwen uwer wip die solt ir mir baß grußen dann keyn frauwen die ich bekennen,
on myn frauw die konigin jenoviern alleyn, wann ich nye frauwen biederber
gesah von ir maßen!> der ein bevalh den andern gott, und hestor det synen helm
ab und kuost synodosen, der im sere synen dienst bott, und batt yn ob er iergent
gefangen wurd, das ers im enböt, er wolt im gern zustatten sten mit allem dem
das er geleisten möcht.< ich thúns gern>, sprach hestor,< gott der lone uch!>
synodas reit wiedder zu syner gesellschafft, und hestor fur wiedder mit
syner jungfrauwen. sie retten allerhande off dem wege, und hestor fragt sie
was ir wúrre.< ich han ein swester>, sprach sie,< die ein die schönst frau ist die
uwer augen ie gesahen, und alle die die sie sehent sprechent das sie nye yrnglichen
gesehen. die wart ein ritter minnende da sie maget was. er hetts da
fur das keyn beßer ritter in der welt were dann er, und wenet desselben noch.
er was vil edeler dann sie und nam sie doch mit gewalt; da schulten yn syn
mäge darumb, und syn frunde haßten myn schwester lang. eyns tags ging myn
schwester und ir man in graß by einem bruonnen, wann sie sich sere lieb hetten;
und der ritter hett durch ir liebe sich der wapen ein gut teil verlaubet, wann er
gern by ir was. da kam ein getagt ritter zu yn, der des ritters öheim was,
er begunde synen nefen schelten das er von sim wib nit enmocht und darumb die
wapen so sere gelaßen hett, das er nit eines pfennigs wert were zu keynerhand
biederbekeit. das was myner schwester unwert, und sprach ein wenig me darzu
dann es guot were. das ist irm libe dicke zu suwer worden. sie sprach alsus
zu sim öheim: « guot herre, duncket uch dann das er so sere geuneret sy von
mynentwegen? ist er ein edelman, so bin ich nit vil unedeler, und hatt er der
lut geselschafft gelaßen durch mynen willen, die han ich auch verlorn durch
synen willen, wann mich hett manig man gesehen sitther der mich nit ensah.
ich bin auch werlich schöner frau und beßer dann er gut ritter sy oder schöne,
man hat auch dicker von myner schön gesagt dann von syner ritterschafft. »
diß was irm manne so zorn das er sprach, sie enkeme nymer ußer gefengniß,
ir eintwedders behielt dann den krieg. da sprach er zu sim oheim, er wolt im
das mit syner truwe geloben; und fúnd er ein schoner frauwen dann sie, er wolt
nymer me zu ir kumen noch an ir bette. und kome auch ein beßer ritter dare
dann er, so wolt er sie ußer gefengniß laßen; und das geschehe zu allererst, so
enkeme sie nymer uß gefengniß. alsus hatt myn swester funff jare in gefengniß
gelegen, und irs mannes mäg hant alle die schönen frauwen zu ir gefurt die sie
finden mochten; doch was myn schwester schöner. da ist auch vil ritter hien
komen, die er all meistert. davon bin ich in funff jaren wol zwenczig stunt in
konig artus hof komen, das ich myn herren gawan nye da heim kunde finden,
und hett ich den da heim funden, der wer mit mir gefarn war ich hett gewolt,
des bin ich sicher.
secht, herre, nu han ich uch alles das gesagt das mir wirret.> da belanget
hestorn ußermaßen sere, wann er die schönen frauwen sehen solt, und ritten
also redende biß sie kamen zu der jungfrauwen schwester huß, da man hestor
groß ere det, wann sie wol wústen das er ir swester lösen wolt ußer gefengniß. da
seit die jungfrau so vil von syner guten ritterschafft das sie yne durch wunder
besahen und pflagen sin wol. die nacht blieben sie da und stunden des morgens
frú off und namen urlob und ritten ir straßen. sie wurden uber ein wil ein schön
burg sehen die man hieß gasevilte; alda lag die frauw gefangen. ir man was
genant persides, und die frau was genant alene onegelichen. die burg was schon,
und was ein gut stat darumb. da reit die jungfrau fúr, und hestor reyt nach
ir durch die stat. da sprach das volck alles, der ritter solt fur ir frauwen fechten
wiedder yren herren, das ir schonheit vermaledit múst syn, das sie so manch
stolcz ritter arnen múst. sie kamen zu dem thurn da die frau inne lag, und die
frau hort sagen das ir ein ritter komen were. da ziert sie sich so sie best mocht
und kam herfur gegangen mit den die ir huten. da hestor die frauwen so schöne
sah, da erschrack er ußermaßen sere und erkam, das er sin farb verlose uberal.
er det synen helm ab, das er sie deste baß gesehen mocht, wann sie in eim gerems
besloßen was von ysen allumb sie stark und vest gemacht, und ging nicht dann
ein fenster darinn, da ein man kum sin heubt yn gestecken mocht, und ein cleins
thurlin; das hett der herre selb besloßen und trug den slußel selbs steteclich
by im.
durch das fenster stieß hestor sin heubt, und die frauw hieß yn wilkomen
syn.< got lon uch, frau, die schonsten die myn augen ie gesahen! frau, ich wen
wol das die welt nit ein als schon frauwen hab als ir sint; ich bin herre komen>,
sprach er,< frau, das ich alles das wil tuon das ir gebietent, wann ich mit mynen
augen wol sieh das kein ritter in der welt ist des frömkeit uwer schöne mög
gelichen. ich weiß wol, und sehe uch myn herre gawan, der best ritter von der
werlt, das er desselben jhehe.> da kam ein ritter zu hestor gegangen und fragt
yn ob er das gesprechen törst das irs mannes byderbkeit ir schöne nit mocht
gelichen.< ja ich werlich>, sprach hestor,< ich gethar sin wol jehen.>< nu koment
dann mit mir!> sprach der ritter,< myn herre beitet uwer dort nydenen.>< ist
er gewapent?> sprach hestor.< ja er wol>, sprach der ritter.< das ist mir werlich
leit>, sprach hestor,< das im so gach ist, das ich diße frauwen nit gesehen mag
nach mynem willen, sie ist so schön und so ußermaßen wol gethan. ir schonheit
hat mich wol zwier als fruom gemacht als ich was. frau>, sprach er,< thút myn
bete, ich wil úmmer uwer ritter sin darumb! berurent mich nuon mit uwer bloßen
hant! da von wil ich stercker sin und köner on schilt und on helm dann ich suß
mit beiden were.> da nam yn die frau mit beiden armen umb den hals und sprach
das ir got múst helffen, das er sie erlößt uß der schweren gefengniß da sie lang
inne gewest were. hestor nam urlob zu der frauwen und saczt sinen helm off
sin heubt, er saß off sin roß. da furt der ritter yn da man vehten solt; und der
herre kam zu im und fragt yn ob er das bezúgen getorst das sines wibes schöne
treffe fur sin biederbekeit.
< so helff mir got, herre>, sprach hestor,< wert ir hubsch, ir bestundent nymer
kampff um so getan sache. were die frauwe myns herrn gawans wip, der der best
ritter ist von der welt, doch spreche ich das ir schöne großer ist dann sin frumkeit.
alle die schöne die ein frau zu recht sol haben die mag man an ir wol sehen
und erkennen. wo ein gut ritter ist als ir wollent sin, der hat manige tugent an
sim libe, der man an uch wenig erkennen mag. ein gut ritter der muß hubsch sin;
des ensit ir nit, wann alle die welt wol sieht das uwer wip me schön ist dann ir
byderbe. ir solt ander lut laßen sprechen das ir gut ritter sint, das ist groß ere,
und sprecht es selb nicht. ich rat uch das ir uwer wip ungefochten fur die schönste
habent die in der welt ist.>< das geschicht nymer!> sprach er. hestor sprach:
< es muß werlich syn, oder unser eintweder stirbt darumb!> da ritten sie beid
ußwert und kamen wiedder zuhauff gerant mit zwein scharpffen spern, sie
stachen off die schilt, und persides brach sin sper. und hestor stach yn so sere
off die brust das er von dem roß flug off jhen erden; und hestor kam zu im da
er lagk.< herre ritter>, sprach er,< uch ist not das ir uch mit dem schwert baß
wert dann ir mit dem spere hant gethan, ich getorst uch noch wol raten
das ir uwer wip ußließent und nement sie wiedder fur die schonsten von der
werlt. es muß doch gescheen ee wir zwen scheiden.>< des war>, sprach persides,
< es sol kam geschehen.>< sol es?> sprach hestor,< es muß geschehen, es si uch
lieb oder leit!> da reit er zu im und gebaret als er yn mit der glene durch den
lip wolt stechen. persides raufft das swert und slug die glene enczwey. da raufft
hestor sin schwert und bestunt yn zu roß der ander dackt sich mit dem schilt
und slug hestors roß den halß ab.< entruwen her ritter>, sprach hestor,< nu
kenne ich uch baß dann zu dem ersten. geuneret mußen sie all syn die uch vor
den besten ritter hant der in der werlt ist! ir wart sere verzagt da ir mir myn
roß slugent und michselber nit enrurtent. des war, ir verzagter ritter, ir solt
me daran verliesen dann gewinnen das ir mirs hut gesluogent. ich sol das uwer
darfur hinweg riten, das meret uwer schande und ist myn ere.
woltent ir noch thun das ich uch riet mit uwerm wibe, ich getörstes uch
wol raten, ee irs mit mere schanden wurdent thun.> persides sprach, der ritter
wer noch nit geborn ders yn beczwingen solt.< wir sint glich gnung, menglich
thú so er best möge!>< in rechten truwen, das geschicht!> sprach hestor und sprang
zu im mit aller syner macht und slug im ein slag in den andern und wunt yn in
kurczer stunt. persides wert sich so er meist mocht, doch treib yn hestor war
er wolt und zurhúw im beide, schilt und helm. er rumte das felt ie me und me.
da schampt sich hestor das er im so lang fur ging, und slug yn mit eim schirmslag
off die hant, das im das schwert entfuore. persides wond die hant verlorn
han und dackt sich so er meist mocht mit dem schilt, wann er sah wol das er
sich nit erwern mocht. er was sere wunt und hett sich verblutet. da bat yn hestor
das er noch syn wip ußer gefengniß ließ.< des ware, ich enthun>, sprach er.
< so slag ich uch dot!> sprach hestor.< das mag wol geschehen>, sprach persides,
< so ir mich nu gewaltigent.>< das sol schier geschehen!> sprach hestor und sprang
zu im. persides wond wencken und viel. da viel hestor uber yn und brach im
den helm abe.< nu wil ich uwer heubt abslagen>, sprach hestor.< slahet ane!>
sprach der ander. da det im hestor die kuof ab und hub das swert off. da der
ritter sah das er yn slagen wolt, da rieff er:< herre, gnade!>< niemer enhelff mir
got, ob ich uch úmmer gnad gethú, ir sichert mir dann das ir alles das dút das ich
uch heiß!>< des seht hien myn trúwe!>
hestor stunt off und ließ yn. da kam alles das volck zuslagende, und hestor
fragt yn ob alle die lute mit im da weren.< ja sie, herre>, sprach persides.< sol
ich mich icht vor yn húten?> sprach hestor.< neyn ir>, sprach persides.< sie
hant geschworn das sie keim ritter nicht dúnt der wiedder mich viechtet, ich
heiß sies dann selb.>< ir sprechent wol>, sprach hestor.< nu wil ich das ir vor
allen uwern luten sprechent das uwers wibes schone vor uwer byderbekeit treff.>
< ich wils gern thun>, sprach der ritter, und sprach es das es alle die horten die da
waren.< so wil ich auch>, sprach hestor,< das ir uch in dry tagen bereitent und
ritent zu des konig artus hof und sagent myner frauwen der koniginne das ich
uch in ir gefengniß sende. uwer wip sol mit uch farn, und ir solt der konigin
sagen von ort uncz zu ende wie ir sie funff jare in gefengniß hant gehalten. darnach
solt ir fragen welches myn amy sy, die solt ir mir grußen und solt ir sagen
das ir mich gesunt ließent und wol farnde.>< wie heißt ir, herre?> sprach der
ritter.< ich heiß hestor. wie heißt ir?> sprach hestor.< man heißt mich persides.>
da sprach hestor, er wolt die schönen frauwen sehen, das er mit im ging.
sie gingen beide darwert, und das volck ging alles nah yn. da sie zu ir kamen,
da hub persides den schilt von dem halsberg uff und hieß hestorn den schlußel
nemen zu der ramen da die frau inne beschlossen was.< ich wil>, sprach persides,
< das ir sieselb uß der gefengniß laßent.> hestor ging zu dem thúrlin und
entschloß es, er det synen helm abe und sprach zu der frauwen das sie heruß
keme, man det ir unrecht.
die frau kam heruß und umbfing hestorn mit beiden armen.< sitt gott
wilkomen, lieber herre!> sprach sie und kuost yn.< werlich frau>, sprach hestor,
< nuo mag ich mich wol rúmen das mich die schönst frau gekúst habe die lebet.>< so
wene ich wol>, sprach sie,< das uch nye kuß so suwer enwart als dißer.> da saget
er ir alles wie er ir man uberwant und wie er gesprochen hett das sie schoner
were dann er gut ritter. des wart sie sere fro und bat hestorn das er blieb biß
all den andern tag. da fragt sie hestor wie sie hieße.< min recht name ist alene>,
sprach sie,< und darumb das ich so schön bin darumb heißt man mich alene one
glich.> da bat sie hestorn so lang biß er die nacht da bleib, und im wart alle
die ere gethan die man fremdem ritter gethun möcht. des morgens frú stunt
hestor uff und hort ein messe. darnach wapent er sich, und persides gab im
ein roß groß und starck. er nam urlob zu der frauwen und zu dem herren und
reit sin straß. die jungfrau die yn dar bracht het die reit mit im uß und fragt
yn ware er wolt.< so helff mir gott, jungfrau, ich weiß nit war ich sol, ich súch
einen ritter des ich nit enkenne und weiß auch synes namen nit.>< so radt ich
das ir allenthalben nach fremden rittern fraget war ir koment. ir sint off der
rechten straß zu norgales wert. ritent alles zu der rechten hant, so verirrent ir
nit. als ir dann zu norgales koment, so fraget als ich uch gewiset han! ir erfarnt
mere von im. da ist urlog in dem lande zwuschen dem konig von norgales und
weder bi dem herczogen oder bi dem konig.>< ir hant sere wol geredet>, sprach er,< ich
dem herczogen von kambenig, da von wen ich wol das ir den ritter da findent eintwil
recht zu dem konig riten.> da bevalhe er die jungfrauwen gott und hieß sie wiedder
keren. da reit sie wiedder zu der stat, und hestor reyt zu norgales wert mynen
herren gawan suchen. - nu múßen wir die rede ein wil laßen von im und sprechen
furter von lionel lanczlotes nefen, der zu der konigin jenoviern was gesant.
die history sagt uns das lionel zu logers kam und fant den konig
und die konigin alda. er kam zu der konigin und zu der frauwen von maloaut
und sagt syn botschafft. da wurden sie beide so fro das sie nit wusten wie sie
gebarn solten. da sagt er yn mere von mym herren gawan, das ern hett funden
vehten wiedder des herczogen truchseßen von kambenick, und wie ern uberwunden
hett.< wie fert myn lieber nefe gawan?>< ich ließ yn gesunt>, sprach
lionel,< ich hett myn pfert verlorn, und er det mirs wiedder geben. er reit lang
mit mir und fragt mich war ich wolt; ich sagts im aber nit.> underdes das sie
druo also mit einander retten, da kam ein bott zu dem konig, das die friesen in
schottenlant komen wern mit großem here und einen konig mit yn bracht
hetten, der das lant alles raubet, und das sie vil volckes dot geslagen hetten
und gefangen und das sie azabet belegen hetten.
der mere was der konig sere unfro und gebot allem sym here zu karidol;
dar wolt erselb komen mit den wapen. des was die konigin fro und enbot lancelot
das er nit ließ, er keme zu dem urlage, sie wolt selb dar komen und wolt
yn besprechen.< ich sol im ein zeichen senden da ich yn mit erkenne.> da gab
sie lionel ein poniol von rotem samid.< diß sol er off sym helm furn>, sprach
sie,< und sin schilt sol schwarcz syn mit einer weißen barren uberzwerch!> sie
nam ein gulden vorspan vor ir und gab es lionel, das ers lancelot gebe, und einen
herlichen kamp, des zene irs hares vol steckten, und den gúrtel den sie umb
hett mit dem bútel der dran was. sie enbot im auch das er alles das dete das
myn herre gawan wolt, als lieb als im ir fruntschafft were, one das ern syner
heimlichkeit nit ließ wißen. anders solt er im alle die fruntschafft thun die er
möcht, wann er manige arbeit durch synen willen erlitten hett, und das er mit
im nit zu dem urlage fure; er und galahot solten mit einander komen. sie bat
lionel das er mit yn keme und anders nymant. des morgens frú nam lionel
urlob zu dem konig und zu der koniginne und reit wiedder zu sorelois wert.
da fragt der konig synen radt ob er galahot enbieten wolt das er im zu hilff
keme. und sin rat sprach, neyn er solt es nit thun, er sehe dann zu allererst
wie es im mit dem urloge erging.< enbútent irs im zuhant>, sprachen sie,< so
möcht er wenen das ir so sere erschrocken wert und das ir nit me hilff hettent
dann an im.> und der konig enbotts im nit, und lionel reit syn straß. - nu
múßen wir die rede laßen von dem konig und der koniginn, die ir here besant
hant, und sprechen furter von mym herren gawan, der von segremors gescheiden
was und von syner amien, die sie leite zu des koniges tochter von norgales,
als uns diß buch vor bescheiden hatt wie das was.
hie sagt uns die history das myn herre gawan so lang reit on abentur
zu finden da von wir sprechen mögen, das er kam zu eins einsiedels huß, den man
hies der einsiedel von dem roden gebirg. da ward im alles das gemach gethan
und alle die ere die man im gethun mocht, da der einsiedel wust were er was;
und alles das myn herre gawan fragt das bericht yn der einsiedel als ferre als
er mocht. und er sagt im das lionel da wer gewesen mit im da er von sorelois
kam, und das er galahot und lanceloten het gelaßen bi sorelois. auch sagt er
im die starck abenture die man liden múst ee dann man zu yn komen möcht.
also bleib myn herre gawan die nacht mit dem einsiedel und wart alles des
bericht da er nach fraget. des morgens was er fru off und hort ein messe, darnach
nam er urlob an den einsiedel und reit sin straß, und der knappe der mit
im da komen was reit sin roß. also ritten sie biß zu tercz und kamen zuhant
off den steynweg der fur das lant zu sorelois lag. der steinweg was hoch, und
was groß holcz an beiden siten gewahsen dick und starck. fur dem steynweg
lag ein bruck wiedder saverne, die man hieß die bruck von norgales, und die
ander sit lag ein ander bruck, die man hieß die bruck von yrlant. myn herre
gawan sah einen starcken thorn stan zum ende von dem steinweg, und ee dann
er volle off den steynweg keme, stunt er nyder von dem roß da er uff saß, und
saß off das ander da der knapp off geritten kam. da gab er dem knappen das
syn und sprach das ers im hette. der knapp was múde, und myn herre gawan
hieß yn bald wiedder keren.< ich han mit eim roß gnug>, sprach er. der knapp
danckt ims sere und nam urlob zu im; er wolt aber nit ferre von im riten, ee er
sehe wie myn herre gawan fur den steynweg kem. da reit er widder, aber nit
ferrer dann uff ein berg, umb den stritt zu sehen.
myn herre gawan was uber die bruck komen uff den steinweg, und ein
gewapent ritter kam gein im geritten und fragt ob er fuor riten wolt.< ja ich>,
sprach myn herre gawan. da sprach der ritter, er kem so gutes kauffes nit fur,
er múst zu erst wiedder yn fechten.< so ist mir lieber>, sprach myn herre gawan,
< das ich wiedder uch fecht dann ich hie dißhalb bliben muß ungefochten.>< uberwindent
ir mich, nochdann ist ungefochten; ir múßent nochdann vehten wiedder
zehen sariande, die wol gewapent sint mit helmexten und mit schwerten, und
hat ieglicher ein guot panczer ane sinem libe und ein guten ysenhut off sym heubt.>
< mag ich anders uber die brugk nit komen>, sprach myn herre gawan,< so muß
ich wiedder sie vehten, wann hie dißsit wil ich uber ein beliben nit.>< nein?>
sprach der ritter.< nein>, sprach myn herre gawan.< so hant ir den strit in der
hant>, sprach der ritter.< ich wil zuerst sicher syn>, sprach myn herre gawan,
< das ich mich vor anders nymans húten darff dann fúr uch und fur zehen sarianden.>
< des wil ich uch wol sicher machen>, sprach der ritter und rieff zweyn starcke
gebur zu im wol gewapent mit helmexten. da sicherte im der ritter mit synen
truwen das er sich fur anders nymant dorst húten dann fur im und fur den
zweyn geburen. dasselb sicherten im die zwen mit iren trúwen, und das sie yn
nit ee beruren solten ee dann er uberwunden wurd oder der ritter; möcht er
auch sie allsampt uberwinden, sie wolten yn laßen riten und die schlußel offgeben
von dem thorne. er múst sich aber zuerst nennen. da sprach der
ritter zu mym herren gawan:< herre ritter, ich wil uch noch me geloben: gitt
uch gott gluck das ir uns alle uberwindent, so wil ich das wir all in uwern gnaden
blibent, ir mußet aber diß passage húten also glich als ich sie nu húde, biß uch
ein bott kömet der uch ander botschafft bringt. diß wil ich das ir mir gelobent
mit truwen.>< muß ichs thun>, sprach myn herre gawan< so wil ichs gern thun.>
< ja ir>, sprach der ritter, und myn herre gawan sichert im fast unfrölich und
sprach zum ritter das im die passage me muowen solt zu behúten dann das vehten,
das er widder ir eilfe fehten solt. diß sariande gingen hoher. da bereit sich
myn herre gawan und der ritter zu josten. sie kamen mit großer crafft zuhauff
gerant, so das der ritter gemúst und verloß synen schilt zur ersten jost. myn
herre gawan vermist aber sin nit, er stach yn so off die lincken siten das das
ysen den halßberg reiß und kam dem ritter zur andern siten durch die rippe
gegangen. er viel von dem roß und blieb in onmacht ligen ob dem steynweg.
der ritter was ser geqwetscht und lag lang in onmacht. da sah myn herre gawan
den steynweg sere beblutet von dem ritter und wúst nit was er thun solt. were
er von dem roß gestanden, so forcht er das yn die gebure hetten bestanden und
hetten im das roß dot geslagen, wann sie den ritter verwunt sahen. zu letst
raufft er das schwert und reit zu im.< herre ritter>, sprach er,< ir sint dot, ir
gebent uch dann uberwunden!> mitt dem beqwam der ritter und wart geware
das er sere blut, und forcht auch das er alda dot bliben solt ungebicht. er rieff
gnad an myn herren gawan, und myn herre gawan sprach das er sich uberwunden
gebe.< ich belieb in uwern gnaden>, sprach der ritter,< libes und gutes>,
und gab im sin schwert off; darnach sichert er gefengniß. das sahen die zwen
scharianten und bestunden myn herren gawan zúhant und stachen im sin roß
dot under im. sie huten sich aber das sie ynselber nit qwetsten, so sie meist
mochten. das sah der knapp der von im gescheiden was mit dem roß, und rant
zu im so er baldest mocht. er ergreiff des ritters glene den myn herre gawan
darnider gestochen hett, und sinen schilt und schrey jhen zwen scarianten an:
< was wolt ir argen mörder thun>, sprach er,< wolt ir den besten ritter döten der
lebet? es ist myn herre gawan des konig artus neve! wirt er wunt>, sprach er,
< ir mußt alle darumb hangen mit der kelen!> mit dem kam er zu yn gehort und
stach ir einen mit der glenen durch die kelen, und derselb viel darnyder und was
dot. da die gebur das horten das es myn herre gawan was, menglich floh sins
hins, die einen zu dem thorn wert und die andern zu der brugken wert. da stunt
myn herre gawan, biß der knapp von dem roß trat und es im gab das er daroff
seß; und der knapp nam des ritters roß und saß daroff. da sah er wo myn herre
gawan die gebur jagte, und rant nach yn so er allerbaldest mocht. der ritter
der da wunt was wart sere fro da er wust das yn myn herre gawan gewunt het.
der scarianten einer kam zu mym herren gawan gende und gab im die schlußel
von dem thorn uff und sprach das er got wilkome were, er dorffte kein angst
me vor im haben noch vor synen gesellen. da kamen die andern zu im und daten
ir ysenhút abe und ander ir wapen. dry hett ir myn herre gawan sere gewunt,
und der knapp hett eim auch die kele enzwey gestochen. da kam der ritter
zu mym herren gawan und leite yn zum thorn. alda nam der knapp urlob zu
mym herren gawan, und myn herre gawan gab im das roß wiedder das er im
zu allererst gegeben hett, und hieß yn des ritters schilt und die glene mit im
furen dar und bevalh im, als lieb im sin fruntschafft were, das er nyman synen
namen solt sagen, er sichert im zu allererst das er geselle wer von der tafelrunden
oder das er der konigin jenovier ritter were. das det er umb hestors willen,
das er gern gesehen hett das er yn funden het. alsus bleib myn herre gawan
im thorn, da man im groß ere thet, und wart sin name geschriben an ein steynen
tafel, als ich uch sagen mag. da wart geschriben:< hie det myn herre gawan
so viel mit den wapen das er der erst was der mit gewalt hie durch was.> da
fant myn herre gawan geschriben das der konig yder mit gewalt dardurch
geritten was zúhant da der fried gemacht was zwúschen dem konig artus und
galahot, und darnach da dineaus der wilde und melians deliz. alsus bleib
myn herre gawan in dem thorn, als ir wol vernomen hant von im. - nu swiget
die rede yczo von im und spricht furbas von hestore, der von der jungfrauwen
ist gescheiden, die mit im uß reit da er gescheiden was von gazevilte da er fur
die schönen frauwen vaht.
nu saget uns die history das hestor mit abenture durch das lant von norgales
geritten kam, und sagt man im alda das ein farnde ritter da fur geritten
were zu sorelois. da kam er off die recht straß und reit so lang biß im der knapp
begegent der myns herren gawans roß reyt. er grußt den knappen und fragt
yn ob er im mere kund gesagen von eim ritter der zu sorelois wert ritte.< wer sint
ir, herre?> sprach der knappe.< ich bin ein ritter von des konig artus hof und
bin der konigin jenoviern ritter.>< so sitt mir wilkomen und got!> sprach der
knapp,< ich wil uch mere sagen von eim ritter der mit gewalt fur den steynweg
von norgales reit, das der besten passaien ein ist die ir mit uwern augen ie gesahent.
ich sah das er vaht wiedder einen ritter und wiedder zehen scarianten,
ich ließ yn neht alda gesunt und wolfarn, ein wenig vor vesperzitt.>< wißent ir
wie er hieß?> sprach hestor.< ja ich>, sprach der knappe,< er hieß myn herre
gawaan.> da bevalh hestor den knappen got und reyt bald geyn dem steinweg
wert, wann yn sere belanget wann er an die stat keme da er myn herren gawan
sehen solt. die nacht herberget hestor mit dem einsiedel von dem roden gebirg,
da myn herre gawan gelegen hett; und der einsiedel det im groß ere und
sagt im von mynem herren gawan, das er da gelegen hett da er zu sorelois wert
reit, und das der knapp desselben nachtes da gelegen hett der im beqwam und
im sagt das er den steinweg gewuonnen hett mit dem wapen. da fragt hestor
ob der steinweg icht verre dannen were.< neyn er>, sprach der einsiedel,< ir
ritent morn biß mittentag gemehelich dare.>
des morgens fru was hestor off, und der einsiedel wißte yn die straß
zum steinweg. da er da zum steynweg kam, myn herre gawan wart sin geware
und sante einen knappen zu im und hieß yn fregen ob er úber riten wolt mit
der abentúr die daroff gesaczt were. der knap fragt es yn, und hestor sprach:
< ja gern.> da saß myn herre gawan off des ritters roß den er ab gestochen hett,
und reit also gewapent uber den steynweg und furt ein glene in syner hant, die
groß und starck was, der manige in dem thorn was. er kam zu hestor und fragt
yn were er were.< ich bin ein fremde ritter>, sprach hestor.< sint ir des konig
artus ritter?> sprach myn herre gawan.< nein ich>, sprach hestor.< wolt ir
dann uber riten als ich uch enbot?> sprach myn herre gawan.< ja ich>, sprach
hestor. da reit myn herre gawan ober und macht sich zu jostiern; dasselb
det hestor. sie slugen die roß mit den sporn und stießen die schilt mit den
elenbogen, sie stachen zuhauff mit so großer krafft das ir beider glene brachen
biß off die hant; sie blieben beid siczen und ritten fur als des nit were. da raufften
sie die schwert und ritten wiedder zuhauff als zwen helde die beid strites girig
waren. sie zurhuwen jhen schilt und jhen helm und daten das so lang das ir
keyner so wol gerúst was, er were múd genuog; sie waren beide sere wunt und
hetten viel blutes verlorn. da was es uber mittentag, und waren beide so kranck
worden das ir slege nit groß waren, wan yn der athem kurcz was, und waren
sere verhiczet beid. da geschah das hestorn ein rieme von sym helm brach,
und der helm want im an dem heubt. da stunt er ein wenig ober und richte
synen helm wiedder, und myn herre gawan bleib diewil stande und erholt
sinen athem. da sah er das es bi dem mittentag was, und bleib leynende an
einen steyn der bi dem steinweg stunt, mit dem roß; er trug sin swert escaliborc
und wúschet es, wann es blutig was. das sah hestor und wuschet auch
das sin. da erkant myn herre gawan hestors schwert mit dem knopff und mit
dem gehilcz und mit den buchstaben die daran stunden. da fragt er hestor
wie er hieß.< was hant ir da mit zu schaffen wie ich heiß?>< ich wils gern wißen>,
sprach er.< so heiß ich hestor>, sprach er.< hestor?> sprach myn herre gawan.
< sint gott wilkumme!> und stieß sin schwert wiedder in die scheide. er det den
helm von dem heubt, und hestor erkant yn zuhant wol.< ay lieber herre>, sprach
er,< vergebent mir das ich wiedder uch han missetan!>< ir hant gein mir nit
missetan>, sprach myn herre gawan,< ich han uch me missetan dann ir mir,
wann ich uwern namen zu erst solt han gefraget ee dann wir begunden vehten;
darumb hant ir recht, und ich han unrecht, wann ich wol wust das ir in dißem
land warent. und darumb wil ich mich in uwer gnad geben als uberwunden zu
dißem stryt.>< neyn lieber herre>, sprach hestor,< durch got gnade, das geschicht
nymer, wann so byderbes in dißer welt nit lebet als ir sint.>< nein>, sprach myn
herre gawan,< so mir gott helff und all heiligen, das ich ritter nit weiß leben
in dißer welt frúmer, wiedder den ich also nöt solt, biß das unser einer uberwunden
wurd, als wiedder uch. ir hant mir vor wilen gedienet; wer aber des nit,
nochdann sint irselb so biederbe ritter das ichs zu recht nit thun solt. und so
manig gut ritterschafft ist an uch, die allermeniglich wol forchten sol der uch
erkennet.> da nam ern mit der hant und fúrt yn zu dem thorn da der ritter was
und die scarianten, die sich sere wunderten wer der ritter sin möcht dem myn
herre gawan so groß ere det.< seht, ir herren>, sprach er,< dißer ritter hat mich
uberwunden, so das ich nummer me wiedder yn gevehten wil!> des wiste im hestor
großen dangk in sim herczen und priset yn sere.< ir herren>, sprach er,< myn
herre hat mich uberwunden.>< herre>, sprachen die scarianten zu mym herren
gawan,< wie es anders sy, ir hant dem ritter ere gnung gethan; wir sahen das ir
uwern helm zu allerersten ab datent, darumb geben wir dem ritter die ere von
dißem stritt.> des was hestor sere ungemut, und was im leit. da det myn
herre gawan hestors namen schriben, hestor undancks. also det myn herre
gawan hestorn groß ere, und blieben beide im thorne. da sagt hestor mym
herren gawan wie er yn erst suchen wart, und dancket im sere des guten schwertes
das er im gesant hett.
nu sagt uns die historia furter von dem ritter den myn herre gawan darnyder
gestochen hett uff dem steynweg. zuhant da er sah das sich der sariande
gein im keiner wert, er sant einen boten da galahut bi ußen der stat was mit
sim gesellen in einer schönen wonung, die er alda het thun machen. der bott
seyt galahut das ein ritter den steynweg und den thorn mit dem wapen gewunnen
hett, des ritters namen kunt er im gesagen nit. galahot wart ußermaßen zornig,
er ging zu sim gesellen und sagt im das ein fremde ritter ein den besten ritter
uberwunden hett den er in sim land wúst und zehen sariande wol gewapent
darzu.< nu gebe got>, sprach lancelot,< das er herwerter kuomen muß!>< warumb
sprechent ir das?> sprach galahot.< darumb, herre>, sprach lancelot,< das wir
hie ligen als gefangen lut und diß sere lang ist das wir wedder guten ritter me
gesahen noch guote jost. wir verliesen unser zitt hie und unser leben, wir wißen
selb nit wie. kúmpt der guot ritter herre, ich muß werlich mit im striten.> des lacht
galahot ußermaßen sere, und ducht yn das er gemahelich leben nit sere minnet;
dasselb sprachen alle die das horten. galahot gedacht aber das er yn strites
wol behuten wolt als ferre als er mocht und ungemecheliches lebens. sin wonung
was fest und schön uff eim werde, da wol ein halbe miln waßers alumb was da
das lant dem wierde nahest was; und was genant der verlorn werd darumb das
er so ferre in dem waßer lag und ferre von luten. nochda was galahot und syn
geselle in den verlornen werd nit komen, sie waren zu einer andern wonung die
galahot hett bi der stat von sorhant. da gedacht galahot das er lancelot zum
verlornen wierd furen wolt, darumb das ern nit ließ vehten. des abends da man
gaß kam galahot ein ritter fur, der helyes von ragres was genant, und bat
galahot das er den steynweg must behuten und den thuorn. galahot wúst wol
das er gut ritter was und kúne, und gab im den urlob. desselben nachtes furt
galahot synen gesellen off den verlornen werd, und helyes reyt zum steynweg wert.
da er zum thorn kam, er fant myn herren gawan alda und was so ußermaßen
fro da er wust das ers was. und myn herre gawan fragt yn wo er galahot
gelaßen hett.< ich enweiß werlich wo er nuo sy>, sprach helies.< ist er nit zu
sorhant?> sprach myn herre gawan.< neyn er>, sprach myn herre helyes,< er
reyt hint wol zu mitternacht, wir enwißen wo hien.> da wart myn herre gawan
ußermaßen unfro, umb das er forcht das sin suchen gelenget were. er hieß den
ritter den er abgestochen hett zu des konig artus hoff farn und mante yn mit
syner truwe, das er der koniginne sagte das er und hestor sament weren und
das hestor gern wiedder wer gekeret, ob yn myn herre gawan gelaßen hett.
< nu wil ich uwern namen wißen>, sprach myn herre gawan,< wann ir den mynen
wol wißent.>< herre>, sprach der ritter,< ich heiß elynans von den werden.>
er bereit sich zuhant und reit mit großem ungemach zu des konig artus hof,
wann er sere geqwetschet was. da der konig diße mere vernam, er wart ußermaßen
fro und die konigin noch fröer. sie det den ritter alda beliben biß im
sin wunden wol genesen waren, und sagt die mere hestors amien, die ußermaßen
fro wart da ir die konigin gesaget hett wies umb hestorn stunt. auch wart
elynans sither konig artus geselle. min herre gawan und hestor ritten furbas
nit lang von sorelois, umb mere zu vernemen wo sie galahot finden möchten
und lancelot. - nu mußen wir die rede ein wil laßen von der wir bißherre gesprochen
hant, und sprechen furter von lancelot, der innen dem thorn ist zum
verlornen werde.
die history sagt uns das lancelot sere zu ungemach ist und sere verdacht
nach der frauwen die er mynnet, und nach dem botten den er zu ir gesant hett,
wann der bott wiedder solt komen und sagen im was im die enbútet die er fur
alle die welt minnet. er enspielt oder lachet noch enhett keyn freud in der
welt anders dann das er allweg in großen gedencken was. er enißt noch trincket
noch enschleffet wedder tag noch nacht, er ist oben off dem thorn zu alleröberst
und sicht alumb als ein man der sere in ungemach ist. nu geschah ein abentur,
das myn herre gawan und hestor so lang geritten hetten innwendig sorelois
fragende nach galahot, und kunden nye kein mere von im gefreischen, wann
das im eins tags ein jungfrauw begegent off der straß off eim schonen zeltenden
pferde. myn herre gawan grußt sie, die jungfrau gnadet im und fragt war sie
wolten.< wir wolten gern finden das wir suchen>, sprach myn herre gawan.
< was suchent ir?> sprach sie.< wir suchen galahot, jungfrau>, sprach myn herre
gawan,< den herren von dißem lande, wir finden aber nymand der uns von im
groß oder cleyn sage.>< ich wil uch sagen wo irn findent>, sprach sie,< gebent
mir die ersten bete die ich uch bitten sal!>< das wollen wir sicherlichen thun>,
sprachen sie.< des gebent mir uwer trúwe!> sprach sie. da sicherten sie ir beide.
< nu koment beide mit mir!> sprach sie. sie ritten mit ir biß das sie qwamen off
ein hoch gebirg; alda wist sie yn beiden den verlornen werd.< alda ist galahot>,
sprach sie,< so er allerheimlichst mag>, und seind sie. da sprachen sie das sie
got must geleiden, und ritten zu dem werd so sie rechtest mochten; sie ducht
das sie nit ferre dannen weren. da sahen sie das der werd so vol großer felsen
stunde, das sie der burg nit me mochten gesehen dann das dach von dem thorn
oben und die balien fur von der burg.< hilff herre gott>, sprach myn herre gawan,
< was ersamer burg ist diß! sie ist die best burg die ich ie gesah und die hohfertigeste
von herlichem waßer, das wit und tieff ist und freischlich fließende; man mag
auch nirgent darinn komen dann zu einer stat.> da funden sie ein walbruggen
die innen off gezogen was.< hilff hergott!> sprach myn herre gawan,< mit was
listen mögen wir darinn komen! werdent unser die dort innen gewar, sie sollen
sich dort inne verbergen, so das wir dalang menschen dort inne gesehen.> also
bliben sie vor der brugken haltende, und das sie sehen wolten ob yemant dort
innen herußkeme wiedder den sie sprechen mochten. da lag lanczelot zu alleröberst
off dem torne und gedacht als er gewon was zu thun. mit dem sah er off
zu lionel und sah jhen zwen gewapent ritter vor der brucken halten. er rieff
galahot zu im und wißt es yn. galahot sant zuhant einen knappen zu yn und
hieß sie fregen wer sie wern und was sie suchten.< du solt yn aber nit sagen das
ich hieinn sy!> sprach er.< neyn ich, herre>, sprach der knappe und reit zur
brucken, syn bottschafft zu thun als yn syn herre gebeten hett. da sprach myn
herre gawan, sie wern zwen fremde ritter und besprechen gerne galahot.< er
ist hieinn nit, herre>, sprach der knapp.< ich weiß furwar wol>, sprach myn
herre gawan,< das er darinne ist. sag dinem herren, wil er uns besprechen, wir
sins begern; wil er des nit, wir múßens enbern! wir sollen aber so lang hie bliben,
keme kein ding der die dort inne weren, sie músten verliesen. das magstu dinem
herren wol sagen und das, das sin laster groß ist das er sich so nahe beschlúßt durch
zweyer ritter willen!> der knapp kam wiedder zu sim herren und saget im als myn
herre gawan gesprochen hett. das hett galahot fur großen hohmuot und sprach, er
wolt versuchen was lút sie weren, das sie sin gut on recht off wolten halten. er det
zwen die besten ritter wapen die er het, on dri, und hieß sie da hien farn.< wollen
sie striten>, sprach er,< laßt sie on stritt nit hinweg farn, als lieb uch uwer ere sy sie
zu behalten!> sie ritten zu der brucken wert, und myn herre gawan sah sie komen.
< hestor>, sprach er,< wir mußen vehten, das siehe ich wol; hie múßen wir versuchen
was wir kúnnen, ich weiß wol das wir under die besten ritter sin komen die under
dem himel lebent. auch weiß ich wol das in dem werde ein ritter ist der ferre bevor
beßer ritter ist dann kein den ich ie zuhurd gesah in allem britanie, und haben des
konig artus gesellen manig starck arbeit durch synen willen erlitten und manige
groß schande. und das ist der ritter den ich súch. auch wúst ich wol das wir mit
geweglicher sprach nymer darinn kemen, darumb enbot ich im mynen hohmuot.>
galahotis zwen ritter kamen zur vallbrucken und ließen sie nyder. da
qwamen sie furter zu mym herren gawan und zu hestor und sprachen das sie
sich gefangen geben oder das sie mit yn stritten.< ich wolt wol gefangen
sin>, sprach myn herre gawan,< darumb das ich dainne were.>< darinn enkument
ir nymer mere>, sprachen sie,< wir wollen uch an ein ander stat in gefengniß furen.>
< also syn wir noch ungefangen>, sprach myn herre gawan,< als ir gesprochen
hant. und hut anders nymant der bruck dann ir zwene, wir solten noch vor
nacht darinn komen, es wer uch lieb oder leit.>< das wirt versucht>, sprachen
die andern zwen, und kose menglich den synen. sie ranten zuhauff was ir roß
geleisten mochten, und stachen mit jhenen scharpffen glenen off jhen schilt, so
das myn herre gawan den sinen darnider stach al mit dem roß. und hestor
stach den synen so das er uß dem sattel flog uber den rück von sim roß und bleib
alstille ligende off jhener erden. das sah galahot und sin gesellen, und sprach galahot
das er nie zwen ritter gesehen hett schoner jostiern. sie stunden beid nyder
von irn roßen und raufften die schwert; nochda lag myns herren gawans ritter under
dem roß, und was im nehelich das hercz gebrochen im libe. er ergreiff yn mit
dem helm und brach yn im von dem heubt. da det er im die kuof ab und sprach,
er slúg im sin heubt ab, er geb sich dann bald uberwunden.< ich gib mich an uwer
gnad>, sprach der ritter. mit dem bestunt hestor den synen und fande den sere geqwetst,
er hett im das ysen in den lip gestochen und des holczes ein gut teil. doch
stunt der ritter off, so er best mocht, da er hestor zu im komen sah; und hestor gab
im so ein großen slag oben off den helm das er wedder hort noch sah und viel wiedder
nyeder.< gebt uch schier uberwunden>, sprach hestor,< ich slag uch anders uwer
heubt abe!>< herre, gnad!> sprach der ritter,< ich sicher uch gefengniß war ir gebietent>,
und gab sin swert off. da fragten sie die zwen gefangen ritter off ir trúw was
gesellschafft galahot in dem werd hett mit im. sie sprachen das galahot dainne nit
were.< da sint aber die besten ritter inne>, sprachen sie,< die man under dem hymel
finden möcht.> myn herre gawan fragt nit me. und galahot was ußermaßen unfro
umb syn gesellen die man vor synen augen gefangen het; er hiesch bald syn wapen.
da kam lancelot fur gesprungen und sprach das er sich nymer wapen
dorfft durch zweyer ritter willen.< ich wil dar farn>, sprach er.< wer fert mit
uch?> sprach galahot.< ich wil nyman mit mir>, sprach er,< biß das ich sehe
wies mir ergee.>< so mir myn lip!> sprach galahot,< ir koment nymer alleyn da
hien, ich wil das der konig mit den hundert rittern mit uch fare!> da wapent
sich lancelot und der konig, und lancelot nam galahotes schilt und hing den
an synen hals. sie ließen beide zur porten uß gan was ir roß geleisten mochten
gein der brúcken. da sah sie myn herre gawan komen und sprach zu den gefangen
rittern das sie furen war sie wolten und kemen off den vierden tag herwiedder
fur die brucken in gefengniß.< wir wollen nirgent farn>, sprachen sie,
< wir werden schier so beschuot das wir unlang uwer gefangen sollen wesen.> da
wust myn herre gawan wol das das lancelot was der da qwam und bracht
galahots schilt an synem hals gefurt.< hestor>, sprach er,< hie kompt der best
ritter den man in der werlt leben weiß; ir solt wiedder den jostiern mit dem
roten lewen, und ich will wiedder den andern jostirn der den schilt von gold
furt mit den cronen von lazure. ich bitt und manen uch als mynen rechten
gesellen das uch noch hut aller der biderbekeit gedenck und aller der guten
ritterschafft die ir ie mit uwerm lib begingent, des wart uns nie me so not als
huot off dißem tage.> da gehilt sich hestor so manlich und so sicherlich, das yn
myn herre gawan priset in synem herczen. lancelot und sin geselle kamen mit
großer crafft uber die brucken gerant, und myn herre gawan und hestor waren
zur jost so bereit; menglich kose den synen, und slugen die roß mit den sporen
mit so großer crafft das lancelot und myn herre gawan einer den andern nyder
stach. und hestor und der konig von den hundert rittern stachen andersitt
mit großer gier zuhauff, und der konig stach syn glene so das sie alle zurstub
uff hestor. hestor was so kint nit, er stach den konig so off die brust das er
die erden suchen must sins undanckes. da er wiedder off sprang, kund hestor
sin roß nit off gehalten; er reit den konig anderwerb darnyder mit der brust von
dem roß, nochdann was er ein ußermaßen starck ritter. und hestors roß sprang
uber den konig mit beiden fordern fußen, so das sie alle dru uff eim huffen lagen.
hestor sprang zuhant wiedder off und raufft das schwert, und der konig det
dasselb. sie begunden vast helm hauwen und schilde. andersitt was myn
herre gawan und lancelot wiedder off gestanden und begunden freischlich
vechten. der stritt wert ußermaßen lang, so das myn herre gawan viel das
arger an dem strit hett, und es was zwuschen mittemtage und tercz. auch hett
hestor den konig so uberladen mit großen slegen das er nehelich uberwunden
was, und treib yn war er wolt. das sah galahot und kam heruß zu yn, umb das
er sie gern gescheiden het, wann er forcht das hestor sinen nefen dot slagen
solt, und sah auch das myn herre gawan sere geergert was und das er viel blutes
verlorn hett. es was auch ware, er beitet nit anders dann des todes, wann er
ieczunt nit me athems enhette.
alsus was myn herre gawan in den meisten nöten da er ie me yn komen
was, sin halßberg was in maniger stat so sere durchslagen das man wol ein fust
da durch möcht haben gestoßen, und sin schilt was im allen zurslagen. auch
was lancelot on wunden nit, myn herre gawan het yn sere gewunt mit sim
schwert, das ußermaßen gut was. da hestor das sah das myn herre gawan
so kranck was, im wart sere ubel zu mut, und sprach zu im:< herre, laßet mir
den und nemet den mynen, ich han yn darzu bracht das er sich nit vil wern sal!>
< nein herre ritter>, sprach lancelot,< des endút nit, laßt den uwern und koment
beide herre zu mir!>< nein>, sprach hestor zu lancelot,< thut so wol und laßet
uns vier sampt vechten!>< der vierde kompt nymer darzu>, sprach lancelot,
< ich wil mit uch beiden vehten!> da ducht yn das es groß schand were das sie
beide wiedder yn solten vechten, der sin were zu allererst uberwunnen, und bestunt
den konig anderwert mit großer krafft; er slug yn war er wolt und qwetst
yn sere. dem konig was sin schwert gebrochen, und er wust nit wo mit er sich
wern solt. er begreiff hestor mit den armen und warff yn under sich.
hestor was starck und schnell und darzu behende und stunt wiedder off under
im. myn herre gawan hett viel erlitten, und die zitt was hien daran er allweg
gewon was an dem krencksten zu syn, das was off dem mittage. sin crafft begunde
wahsen und zu legen, und sin athem begunde wiedder komen und lengen.
da wart er des gewar und sprach:< nu mag ich anders nicht gewinnen noch
finden das ich lang gesucht han>, sprach er,< es ensi mit meisterschafft von den
wapen; so wil ich mich sicherlichen wern. undanck muß er haben der uns ummer
gescheide, unser einer sy dann zu allererst uberwunden!> da gedacht im das
lancelot wiedder sie beide wolt han gefochten, und schampt sich vast sere und
lieff lanceloten an mit dem swert und slug yn so sere off den helm das sichs
galahot sere erforcht, wann er wol sah das sin geselle das erger von dem stritt
hett und das ir eintweder da bliben must, ob der strit lenger wert. min herre
gawan vacht freischlich, und alle die yn sahen forchten yn, wann hestor alleyn
der was des ußermaßen fro.< so helff mir gott, herre>, sprach er zu mym herren
gawan lachende,< ich sieh wol das uns gott eren wil zu dißem stritt!>
da sie lang gefochten hetten und der stritt allerhertst was, da kam lionel
darzu ritend, als es gott wolt, und erkant myn herren gawan by synen wapen.
er sah sie beide sere wunt und fragt galahot were der ritter were der syn wapen
furt.< es ist myn geselle>, sprach galahot.< zur unseligen zitt wart der stritt
ie begunden>, sprach lionel und reyt furbas zu lancelot. lancelot sah yn komen
und schampt sich ußermaßen sere das er den ritter lang nit uberwunden het,
und ducht yn das die konigin zuhant fur im stúnde umb das er synen neven
sah der von ir kam. er lief myn herren gawan an mit stolczem muode und mit
hohem herczen; dasselb det myn herre gawan, wann im sin crafft gezwivaltiget
was. das sah lionel und rieff zu synem neven das er einen slag nit me slúg,
als lieb als im sin ere were, biß er yn bespreche. lancelot trat ober und slug nit
me.< herre>, sprach er,< es ist myn herre gawan, konig artus nefe, wiedder den
ir gefochten hant; myn frau die konigin enbutet uch das ir im alle die ere thunt
die ir im gethun mögent, wann er manige groß arbeit durch uwern willen erlitten
hatt.> des schampte sich lancelot ußermaßen sere und wart ser unfro und warff
syn schwert uß der hant.< ay herre gott, wie ist mir suß geschehen!> und ging
zu synem roß so er baldest mocht. myn herre gawan bleib stille stan und stieß
sin swert wiedder in die scheide. da er sah das lancelot hinweg reyt, er lieff
nach im und bat yn durch got das er im synen namen seyt. da weinde lancelot
so sere das er im nit antwurten kuont. des wart myn herre gawan geware und
sprang hinder yn also gewapent off das roß, er begreiff yn alumb und schwur
das er im nit ferre entriten solt, er sagt im zu allererst synen namen. wolt er
des nit thun, ir einer must darumb sterben! hestor und der konig hetten sichselber
gescheiden, des was dem konig groß not; er was nehelich uberwunden.
und galahot wundert sich ußermaßen sere warumb lancelot also hinweg riede.
er fragt lionel was im were, und lionel sagt ims alles. da enwúst galahot
lancelotes willen nit, ob er sich myn herren gawan wolt laßen erkennen oder
nit, und wust nit was er thun solt, wann er yn umb alle diß welt nit gemeldet
hett wiedder synen willen. die ander sitt hett er nöde unhubschlich gethan
wiedder myn herren gawan, wann er wol wust das er manige erbeit durch synen
willen erlitten hett, als im lionel gesagt hett. er kam zu hestor und fragt wer
er were. hestor sprach, er wer von dem land logres und wer der koniginn jenuvern
ritter;< auch bin ich hestor genant>, sprach er.< wer ist uwer geselle?>
sprach galahot.< es ist myn herre gawan>, sprach hestor.< es mag werlichen
wol syn>, sprach galahott,< er glichet wol einem byderben man.> alsus ging
hestor mit galahot sprechende, und ein knecht furt im syn roß nah und myns
herren gawans roß. da sie in den werd kamen, galahot nam myn herren gawan
in beide sin arm und hieß yn wilkome sin.< ich enkant uwer nit, herre>, sprach
er,< darumb ließ ich uch vehten; ir hant sere ubel getan das ir uch nit nantent,
ir mochtent beide darumb wol dot sin verliben.> so geschah nye so groß schade
von zweyn rittern als es von yn zweyn were.< herre>, sprach myn herre gawan,
< das ich mich nit nante, das det mir dißer herre den ich lang gesucht han; auch
wust ich uch so listig und so wise das uch kam iemant betrigen möcht, es were
dann mit ubeltat oder mit stolczkeyt. darumb enbot ich uch mynen stolczen
hohmut. ich bitt uch durch gott das ir mirs vergebt.>< ich wils gern thun>,
sprach galahot,< wir haben uch vil me missetan dann ir uns. kennent ir den
ritter den ir da haltent in uwern armen?> nochda saß myn herre gawan hinder
lanceloten und hielt yn fast mit beiden armen.< ich wene es wol, herre>, sprach
er,< das es der ist den ich suchen.> da wolt lancelot von dem roß nit stan, sie
weren dann beidesampt nyder gestanden; und myn herre gawan hielt yn fast mit
beiden armen.< herre>, sprach galahot,< laßt mir den ritter, ich wil yn uch wiedder
in uwern gewalt geben als vast als ir yn nuo hant!>< ich wils gern thun, herre>,
sprach myn herre gawan und ließ yn. sie stunden beid von dem roß, und galahot
nam lancelot bi der hant und furte yn in ein kamer. da kam galahot wiedder
uß der kamern und gebot das man mym herren gawan und hestori alle die ere
det die man zwein rittern thun mocht. man entwapent sie zuhant. da ging
galahot wiedder in die karner und fant lancelot großen jamer machen. er
fraget yn was im were.< mir ist>, sprach er,< das ich die konigin ummer me verlorn
han und ir fruntschafft durch myns herren gawans willen, wiedder den ich
gefochten han. ich wil númmer schilt me an myn hals gehencken von dißem
tag me.>< nu gehabt uch wol>, sprach galahot,< ich wil uch den zorn ab thun.>
< edel herre, gnad!> sprach lancelot,< mochte das geschehen, so hett ir mich generet.>
da hieß yn galahot entwapen und hieß im waßer bringen da er syn
augen mit zwug und sin hende.< herre>, sprach galahot,< ich sol myn herren
gawan herr zu uch bringen, ir solt yn gnad bitten, das sol im lieber syn dann
ob ir im ein konigrich gebent; alda solt ir zwen gefrúnde werden. und ir solt
im bitten allen synen willen zu thun, so sol er ußermaßen fro syn.> da
ging er zu mym herren gawan und nam yn mit der hant.< herre>, sprach er,
< koment zu mynem herren lancelot!> da hieß er die andern ritter das sie hestor
gesellschafft deten und by im blieben.
myn herre gawan ging mit galahot in die kamer. da fragt yn galahot
underwegen wer er wönde das der ritter were.< ich weiß wol>, sprach myn herre
gawan,< das es lancelot ist des konig bans sone von bonewig; er macht den
fried zwúschen uch und mym herren dem konig artus.> da lacht galahot und
sprach:< werlich herre, es enwart nye kein man so unfro als er ist durch uwern
willen, wann er mit uch gestritten hat. ir solt wol gesehen wie er sich schemen sol
fur uch und wie rot im die augen sint von weynenne, darumb das er gedacht
das ir wol umb yn verdient hettent das er uch alle die ere gethan hette die man
ymant thun möcht.> da qwamen sie fur lancelot, und galahot sprach:< myn
herre gawan ist hie!> da sprang lancelot uff und viel off syn knye fur myn
herren gawan und bat yn gnade. myn herre gawan hub yn off und sprach,
er wolt im gern vergeben alles das er wiedder yn missetan hett.< ir hant vil me
durch mich gethan dann ich durch uch ie gethet, wann ich bitte uch durch gott
das ir mir selb uwern namen sagent.> und lancelot sweig.< saget im, herre,
durch got>, sprach galahot,< uwern namen!> lancelot schampt sich ußermaßen
sere, doch sagt er im das er lancelot hieß. da wart myn herre gawan ußermaßen
fro und wart mit im umb manigerhand sachen sprechende; auch sprachen
sie von hestor und von galahot hurde.< so helff mir got, ich wil wenen das nie
beßer ritter gesehen wart von sym alter dann hestor ist, noch gerechter.> da
ging galahot nach im; und der konig von den hundert rittern was zu bette
gegangen, wann er sere geqwetst was. da det galahot myns herren gawans
wunden besehen und hestors; er hett gut arczat by im. des vierden tages kam
ein jungfrau alda zu mym herren gawan und sprach im heimlich:< herre>,
sprach sie,< uwer bruder egrevain hat mich herre zu uch gesant und enbútet
uch das myn herre konig artus gein schottenlant vert, wann man hatt im gesagt
das der konig und die sahsen in sim land sint. darumb enbut uch myn
herre das ir zu im kompt und saget im wie ir uwer suchen zu ende habent bracht.>
< ich han myn suchen gar wol geendet mit gottes hilff>, sprach er,< blibent by
uns, ich sol uch wol sagen wann ir wiedder heim solt farn!> des abendes bat
myn herre gawan lancelot das er sin geselle sin must. da sprach lancelot,
er wolt allweg gern synen willen thun. alda wart hestor auch geselle myns
herren lancelots und myns herren gawans, wann er der konigin ritter was.
< ir herren>, sprach myn herre gawan,< ich will das wir alle ein woch hie bliben und
das wir alle dry die ader laßen an dem rechten arme.> da sprach lancelot, im
wurd nie gelaßen zur adern; wolt myn herre gawan, er dete sich laßen.
des nehsten tages ließen sie alle vier, und myn herre gawan sant synen
bruder engrevaine myns herren lancelots blut mit der jungfrauwen. und zuhant
da er sich darmit bestreich, er was genesen als ein uhs. da det galahot
lanceloten ein schilt machen als im die konigin enbotten hett, und myn herre
gawan sagt synen gesellen von dem konig artus das er mit sym here off die
sahsen fure, er wond das sies nit gewúst hetten. da fraget er galahot und lancelot
ob sie dar icht wolten.< ja wir>, sprach galahot,< wir wollen also dar komen
das uns nyman erkennet, mit fremden wapen und mit fremden schilden.>< also
wolt ich auch>, sprach myn herre gawan. also blieben sie die wochen uß in dem
fremden wierd, und des montages darnach waren sie bereit und ritten alle vier zu
dem urlage. eins tags begegent yn die jungfrau die myn hern gawan und hestor
den verlornen werd gewiset hett. sie grúßten sie, und die jungfrauw sprach
das sie gott mynnen must.< jungfrau>, sprach galahot,< hant ir kein mere gehort
von dem konig artus?>< ja ich, herre, ich weiß mere von im>, sprach sie.< ir
enfindent werlich in drin tagen wedder man noch wip die uch mere von im
sagen, ich sy es dann.>< werlich>, sprach lancelot,< saget uns wo wir den konig
finden! wir wollen alles das thun das uch lieb ist.>< nu sichert mir das allesampt>,
sprach die jungfrauw,< das ir mit mir uber ein mile rident, wann ich uch manen!>
sie sprachen, sie woltens gern thun, und sicherten ir.< der konig ist yczunt
zu arestueil>, sprach sie,< in schottenlant; und wann ir dar komet, ir solt yn
finden vor der sassen fels.> da nam sie urlob und reit ir straße, und sie ritten
also lang biß sie zu rastueil kamen. und der konig hett die sahsen belegen, als
yn die jungfrau gesaget hett. die burg da sie inne lagen hieß die vels und was
so vest das sie alle die welt nit gewinnen kunde, sie were dann verhungert. die
burg wart stillechen gemacht zu den ziten das verthyger hangus des sahsen
dochter genomen hett. von der burg biß zu rastueil waren zwölff schotisch
mylen, und was alles das lant da zwuschen wust biß an ein burg, stunt da zwuschen
und was einer jungfrauwen die die meiste zuberschin was die in allem dem land
was, und was der sahsen mägin und was genant gartissie, und ußermaßen
schalckeit und freischlich schon. sie minnet den konig artus vor alle die welt,
des wust der konig artus nit. min herre gawan begund lanceloten fragen was
sie thun wolten;< wir geturren in des konigs hoff nit komen>, sprach er,< wir sagen
im dann guot wortzeichen von uch, wann wirs gesworn hant.>< so beiden wir biß das
er hinweg kome>, sprach galahot,< so fert lancelot mit uch war ir gebietent.> da
sprach myn herre gawan:< unser sint wol vierczig die allesampt diße suoch gesworn
hant, und das wir allesampt sollen komen zur ersten samenung die in dem land zu
logres geschicht, ob uns got gesunt laßt, und gab unser yglich dem andern worczeichen
wie wir uns erkennen solten. nu wil ich hinweg riten und wil sehen ob
ich ir keynen finde.>< also dut>, sprach lancelot,< wir beiden uwer alhie; laßt
hestor mit uch riten!>< nein>, sprach galahot,< wir sollen unser gezelt off slagen
zwuschen dem here und arestoil, da erkennet uns nyman dann ir; so mögen wir
allnaht unders here riten das uns nymer nymant erkennet!> also lobten sie alle.
myn herre gawan und hestor ritten unders here, und alle die welt
besah sie zu wunder, wann sie ir schild verkert hetten: das innen was das hetten
sie ußen gekert. alda fant myn herre gawan alle syn gesellen, on segremors
allein, der was mit syner amien bliben, die yn so lieb hett das sie den lip hett
verlorn, ob er von ir geritten were; nochdann qwam er ee dann das here von
dannen gescheiden were. myns herren gawans gesellen fragten yn ob er funden
hett das er suchte.< ja ich>, sprach er,< ich han funden alles das ich sucht, ich
wil mich aber nit laßen erkennen ee das here scheide.> da sprach er zu mym
herren ywan das zwen und zwen ritten herbergen und dri und dri, so das man ir
nit geware wurde.< ich und der ritter sollen auch also thun.>< wer ist der ritter?>
sprach key der truchseß.< es ist werlich der ritter>, sprach myn herre gawan,
< der uch zu wilen abstach by dem brunnen von dem pinbaume.> des wunderten
sie sich allesampt ußermaßen sere.< ay herre durch gott>, sprach myn herre ywan,
< derselb ritter erlost mich uß margenors gefengniß, da ich zur engen marck
gefangen wart; dancket es im! so mir gott helffen, sol er dheyn wile leben, er
wirt ein der best ritter den man in der werlt finden mag!> sie schieden sich,
und myn herre gawan bevalh yn das sie des nehsten tages alda wiedder zuhauff
solten komen. da reit er alda myn herre gawan bescheiden hett zu yn
zu komen; das was an ein ußermaßen schone stat an eins busches ende, da sie
allumb wol vermacht warn mit starcken baumen, und was der hoff eins burgers
von arestoil. darin hett galahot ein das herlichst pavilun thun off riechten das
ie kein man gesah; er hett wol zehen knappen da mit im, auch was da lionel,
der ußermaßen biederbe was und wise. der konig artus sprachet all tag mit
der jungfrauwen von der burgk da sin finde off waren, und bat sie umb ir minne.
sie achtet daroff nit und het yn so bezaubert das er sterben wonde, so sere minnet
er sie. des andern tags wart die vergatterung groß beidersit und der stritt,
und furt lancelot einen schwarczen schilt mit einer wißen barren in bellig, und
galahot trug des koniges schilt mit den hundert rittern. myn herre gawan
trug einen geteilten schilt von lazure und von wicen, den trug ein der beste
ritter den man leben wuost, und was galahotes geselle; er was galoins genant
der herczog von rones. hestor trug einen wißsen schilt mit einer roden veschen,
auch trug der konig artus desselben tages wapen wiedder die sahsen und wiedder
dirsche volck, wann er nochda wenig hers hett; darumb must er des tages vil
deste baß thun. auch sagt uns die history das er des tages mit den wapen me
dete dann er ie me gethan hett, durch der jungfrauwen willen die off der muren
lag in der burg und sah den stritt. da der konig selb vergatert was, da vergatert
myn herre gawan und sin gesellen. galahot und lancelot warn hindann bliben
und warn nochda nit vergadert. sie kamen fur der konigin herberg geritten,
da was sie und die frau von maloaut off den thurn zu alleröberst gegangen den
stritt zu sehen. da die konigin lancelot sah, sie fregt die frau von maloaut ob
sie die zwen ritter icht kente. die frau begunde lachen, wann sie die zwen ritter
wol bekant bi den schilden und bi dem zeichen das lancelot off dem helm furt.
auch sahen die ritter beide uber sich, und lancelot erqwam so sere da er die
konigin sah, das er nah von dem roß gevallen was, und bleib dem roß off
dem halse ligende mit beiden armen. lionel syn neve reit bi im gewapent, und
die konigin erkant yn, und er erkant auch sie wol. sie sant bald ein jungfrauw
zu im das er sie bespreche. lionel stunt abe von sim roß und saczt die spere die
er furt an die mure von dem thorne; er ging den grad uff, und die konigin kam
gein im gende.< lionel>, sprach sie,< saget uwerm herren das der thurnei nymer
anders si dann alhie vor dem thorn!>< ich thun, frau>, sprach er und saß bald
wiedder off syn roß. er rant bald mit synen spern zu sym herren und sagt im
der konigin botschafft; er was so verdacht nach ir das er kam sprechen mocht,
doch sprach er:< alles das myn frau gebutet das geschehe!> mit dem kamen sie
zu der vergaterung, da an mancher stat sere gestritten wart und manig schön
jost gethan. sie namen beid die roß mit den sporn und slugen inn. alda begunde
es lancelot so wol thun das sich alle die erforchten die es sahen. des
wart myn herre gawan gewar, der verre von im vergattert was an ein ander
stat mit synen gesellen, und reit bald zu im. alda striten sie so sere das sie die
sahsen jagten biß an ir lecze.< herre>, sprach lionel zu lancelot,< thút als ir
gebeten sint!>< des enmag nit sin>, sprach er,< du ryt bald zu myner frauwen
und sag ir das des nit gescheen mag, ich kere dann die hant umb und helff yn
ein wil! will sie also, so bring ich sie allsampt fur den thorn!> lionel reit zur
königin und seyt ir also. sie sprach, es wer ir lieb das ers dete.< wann also
schier>, sprach sie,< als er einen mantel sicht hangen off den zinnen, die fedder
ußwert, so kere wiedder und helff uns! ob auch der konig schaden nimpt an der
scofinturen, ich wil das ers im wol beßer.> lionel reit wiedder und sagt sim
herren also. da sprach galahot zu mym herren gawan, er kunde wol geraten
wie sie ir richsten finde alsament vahen mochten.< wie were das?> sprach myn
herre gawan.< wir helffen yn ein wil und jagen des koniges here biß an ir lecze.>
< rat irs>, sprach myn herre gawan,< so thun wir also; nochdann strit ich wiedder
myn öheim ungern und wiedder myn selbs herren.>< ir mögent es wol thun>,
sprach galahot,< durch synen frumen.>< so thun wirs!> sprach er, und namen
die roß mit den sporn und riten bi die ander sitt mit allen yren gesellen mit
den finden. da must des koniges here entwichen und fliehen, da wonden die
sahsen gewunden han und jagten vast des koniges here biß in das waßer da
der thorn off stunt da die konigin off was. des wart der konig so unfro das er
nehelich uß synen sinnen was gefarn. er besah myn herren gawan sere unfrölich
und sin gesellen. lancelot sah uff und sah die fedder ußwert gekert von der konigin
mantel.< nu ist es zitt>, sprach er,< das wir die hant umb keren!>< das ist
war>, sprach myn herre gawan und gab einen micheln schrey. sie slugen wiedder
under die finde mit großer crafft, und des koniges volck darzu, zum waßer wert
und lancelot und sin gesellen anderhalb zu feld wert. alda daten sie so vil
mit den wapen, umb das sie das volck umb den thorn behalten wolten, das sies
die konigin fast sere erschrack. alda det lancelot und sin gesellen die
sahsen und das yrsche volck mit gewalt ins waßer, so das sie das waßer allesampt
swamten mit irn roßen. da sprach die koniginne selb das lancelot dusentstunt
me gethan hett zu dem stritt dann zum andern da bevore; er het auch!
er und sin gesellen slugen des volckes so viel in dem waßer das das waßer alles
dick wart vor blut, und wart der furt geheißen, da das volck off geslagen wart
der blutes vort; also heißt mans noch hut betag. auch det es myn herre gawan
ußermaßen wol und hestor und alle ir gesellen: wer under sie kam must eintwedder
dot sin oder gefangen oder in dem waßer ertrincken. alda wart lancelot
der helm uff dem heubt zurslagen algare. das sah die koniginne und sante im
einen herlichen helm mit einer jungfrauwen, der des koniges selbe was.< sagt
im>, sprach sie zur jungfrauwen,< das ich diße groß slagung nit lenger gesehen
mög, das er sie schier flúchtig mach!> die jungfrau reit bald zu lancelot und
gab im den helm von der koniginn wegen und sagt im ir botschafft.< jungfrau>,
sprach er,< saget myner frauwen große gnade!> und saczt den helm off syn heubt.
er reit ein wenig ober und ließ das volck uß dem waßer riten. da es da off das
lant kam, es was so naß das es sich gewern nit enkunde und floh was es úmmer
fliehen mocht. sie hetten auch großen schaden genomen an irm volck das yn
erslagen wart. lancelot und syn gesellen jagten yn nach und fingen einen ritter,
der aramont genant was, und was der sahsen koniges bruder. der konig was
genant ayglet, und was sin bruder aromant der best ritter den sie hetten under
yn; und worden wol zweyhundert syner gesellen mit im gefangen die alle mögende
lut waren. manig man bleib da dot, und was der konig artus dristunt gesturczet
von sim roß in der jaget, das im lancelot ymer als dick wiedder uff halff. zwey
roß wurden im dot gestochen under im, und das dritt brach den hals, so das
der konig sere geqwetst wart und vil me were, wann lancelot nit were. des
tages wurden die sahsen schompffiert und das yrsche volck und wurden in ir
lecz gejaget. da reit galahot zu mynem herren gawan und bat yn das er alda
belibe biß des koniges volck zu herbergen keme.< ich und lancelot sollen
hinweg riten.>< das sy!> sprach myn herre gawan, und sie zwen ritten vor den
thorn. die konigin was hernyder komen und grußt sie, sie gnadeten ir. da sah
sie wo lancelots arme alle blutig waren von den henden biß an die schultern,
sie erschrak sere und forcht das er dotwuont were.< lieber herre>, sprach sie,
< wie stet es umb uch?>< ußermaßen wol, frauw>, sprach er.< uwer arme sint
wetlich sere wunt>, sprach sie.< neyn sie, frau>, sprach er.< das wil ich wißen>,
sprach sie und greiff an syn arm uberal, also det die frau von maloant galahot;
und die konigin ruonde lancelot in syn ore, sie wolte yn morgen gesehen, er were
dann dotwunt.< neyn ich, frau>, sprach er,< dotwunt enbin ich nit, ich mag auch
sterben nit ee irselb wolt.> sie hieß sieselb wiedder uff ir roß siczen, wann sie
vorcht das mans geware wurde, und hieß sie hinweg riten.< lionel>, sprach sie,
< sol mit mir bliben.> es was abent, und sie zwene ritten zu yren pavilun. da
des koniges lut wiedder zu yren loien ritten, die jungfrauw von der burg, die
der konig so sere minnet, enbot dem konig das er sie kem besprechen. des was
der konig fro und kam zu ir.< herre>, sprach sie,< ir sint der best man der nu
lebet, und ir sprecht das ir mich minnent fur alle frauwen. nu wil ich versuchen
ob das war ist.>< sicherlich, es ist war!> sprach er.< das wil ich wol besehen>,
sprach sie,< ich wil das ir noch hint mit mir slaffent in dißer burg!>< das wil ich
thun>, sprach der konig und was sins ungluckes ußermaßen fro.< ir mußent
mir aber zu allererst geloben das ich mit uch thun sol als ritter zu recht mit
syner amien thun sol.>< das wil ich thun>, sprach sie und globet es im mit
ir truwen.< nu wil ich riten gesehen myn ritter und wil zuhant wiedder zu uch
komen.>< ich wil einen knappen mit uch senden>, sprach sie,< der uch zu mir
bringen sol heimlich.>< das ist mir lieb>, sprach er und reit zu synen rittern sere
fro. da enbot er der koniginn das sie sin nit warten endorfft, er mocht dalang
nit zu ir komen; das sie fro were und gehilt sich wol, er wer fro und gesunt von dem
stritt komen. der botschafft was die koniginne nit zu unfro und sprach zu
lionel, das er bald hinweg ritte und saget lancelot und galahot das sie kemen
sie besprechen zuhant als die nacht zu qweme.< wie mochten sie das gethun,
frau?> sprach lionel,< myn herre gawan und hestor sint mit yn.> da wart
die konigin ußermaßen fro das sie einander funden hetten.< ich wil dir sagen>,
sprach sie,< wie sie wol von yn gescheiden mögen: sie sollen slaffen gan da myn
herre gawan zu sicht; und als sie dann geware werden das er sleffet, so sollen sie
wiedder off stan, und du solt sie herre bringen in dißen baumgarten ußen an den
graben by dem thorn. alda solt ir mich finden und die frauwen von maloaut
mit mir, und sprich das sie beide gewapent komen!> lionel reit zu sym herren
und sagt sin bottschafft. des wart lancelot und galahot ußermaßen fro. des
nachtes da alles das slaffen qwam das in der konigin pavilun was, der konig
stunt off so er behendiclichst mocht und wapent sich und keheriet sin neve
mit im und der jungfrauwen knecht, der sie in die burg leite alda die jungfrau
was. sie wart uß der maßen fro da sie den konig by ir hette und zeiget im groß
mynne und große fruntschafft, der doch wenig da was; sie entwapent den konig
und ging by yn slaffen uff ein schön bette. keheriet und ein ander jungfrau
gingen slaffen in ein ander kamer.
da der konig und sin amie allen yren willen mit einander begangen hetten
ein gute wile, vierczig gewapent ritter brachen die thúre von der kamern mit
gewalt und begriffen den konig. er wolt sich weren; es halff im aber wenig,
sie brachten liecht gnug mit yn und fingen yn zuhant. da er gefangen was, sie
gingen zur kamern da keheriet inne was und fingen yn auch. man cleyt sie beide
und besloß sie in einer kamern die sere fest was, man mocht wedder daruß
noch darinn dann zu eyner thur die von isen gemacht was. alsus ist der konig
gefangen und keheriet syn neve. andersit ist lancelot und galahot uff gestanden
und hatt ir ietwedder einen andern knappen an syn bett geleyt: ob myn herre
gawan off stunde, das ers nit entpfunde das sie dannen waren. sie wapenten
sich und ritten alle dry zum baumgarten; die pfort was unbesloßsen, und sie
gingen yn und besloßen die pfort nach yn zu. zur siten huot man des heres nachtes
nit, wann es alles ein gebrúch was zur siten by dem baumgarten. lionel
hielt yn ir roß, und sie gingen da die konigin was und die frau von maloaut.
und da nam ieglich syn amis by der hant und leite yn in ein schön kamer, und
hetten die nacht alle die freude die zu recht mynnere haben sollen. sie wurden
beide entwapent und wurden off zwey herliche bette geleit, ieglich mit syner
frauwen. zu mitternacht stunt die konigin off und ging zum schilde den ir die
frauw von dem lac gesant hett; sie daste den schilt on liecht und vand yn zugeheilt
mitten da er gespalten was gewesen. da wart sie ußermaßen fro, wann
sie wol wust das man sie getrulicher minnet dann kein frawen die off ertrich lebet.
des was sie an dem schilde geware worden.
als morgens vor dem tag stunden die zwen ritter off und wapenten sich.
da besah die frauw von maloaut den schilt und fand yn zugeheilt.< frau>, sprach
sie zur koniginne,< nu sieh ich wol das man uns steteclich minnet.> sie ging zu
lancelot und nam yn by dem kinne; des schampt sich lancelot ußermaßen
sere, und die konigin prúfet es.< frau>, sprach sie zur frauwen von maloaut,< bin
ich konigin, so ist er koniges kint.> das sprach sie darumb yn zu beschútten.
< bin ich schon und gut, so ist er noch beßer dann ich.> da fraget lancelot was
sie meynde. und die konigin begund im sagen wie ir die frau von dem lac den
schilt gesant hett und wie er ie und ie gespalten was gewest biß an die stunt.
da besahen sie den schilt ußermaßen lang, und die frau von maloaut sprach das
an dem schilt nicht gebrest dann ein ding.< was ist das?>, sprach die konigin.
< wer lancelot myns herren des koniges geselle>, sprach sie,< so were der schilt
volkumen als er zu recht solt.> da sprach die konigin sere húbschlichen zu lancelot:
< mins herczen frunt und myns libes, ich bitt dich als ich getruwen frunt
sol bitten mit steter fruntschafft, ob dich myn herre gawan bitt das du des
koniges geselle werdest, das du ims nit versagest durch myner fruntschafft willen.>
das sprach sie, umb das sie ducht das sie nit solt leben den tag so sie yn nit
mit den augen sehe. sie saßen uff ir roß und namen urlob zur nehsten nacht
wiedderzukomen. des morgens frú hingen die von der velse des koniges schilt
und keheriet sines nefen zur zinnen uß und machten die meisten freude in der
burg von aller der werlt. diß sah des koniges volck und hort das, und wart groß
unfreud in dem here, und die mere wurden der konigin gesagt alda sie off yrem
bet lag. sie wart ußermaßen unfro, und belanget sie fast sere wann sie lancelot
besprechen solt, das er radt darzu gebe. myn herre gawan was ußermaßen
unfro, und lancelot trost yn als viel er mocht. er sprach, sie musten den konig
wiedder han, oder sie beliben alle dot oder gefangen. des abendes kam lyonel
zur konigin, und sie bat yn das er lancelot und galahot sie hieß besprechen.
underdes was ein jungfrau zu lancelotes pavilun komen und mant yn mit
der truwe die er und sin dry gesellen ir gelobten da sie yn den konig zu arestoil
wißte, das sie ir bald volgeten und geleiten sie das sie dannen qweme.< jungfrau>,
sprach galahut,< war wolt ir das wir uch geleitent? múwent uns durch
got vergebens nit, wir haben zorn und musal allesampt zu vil!>< nu volgent mir!>
sprach sie,< ich beßern uch den zorn allensampt. man wil uwern herren den
konig heimlich an ein ander stat in gefengniß furen; wolt ir mir schiere volgen,
ir mögent yn wol beschútten.> da sie das horten, sie sprungen alle gewapent
off ir roß und volgeten der jungfrauwen so lang biß es yczu nacht was. da es
finster was, sie reit zu eim loch yne das dieff under der erden ging, und die ritter
volgten ir.< seht, ir herren>, sprach sie,< alhie sol man uwern herren den konig
durch furen!> und ir dheyner kunt den andern nit gesehen, so finster was es da.
< herre ritter>, sprach sie zu hestor,< ir solt mir diß loch behúten das nymant
dardurch enrite, er thú es dann mit uwerm urlob! ich sol uwern gesellen bi uch
seczen; werdent ir úbermenget, so rufft uwer gesellen ane, sie sollen uch zu hilff
komen!> hestor bleib alda, und sie fúrte sin gesellen hienbaß zum andern loch,
das noch freischlicher was.< herre>, sprach sie zu mym herren gawan,< alhie
solt ir verliben!> da reit sie furbas zu eim andern loch und ließ galahuten da. zur
letsten passaien ließ sie lanceloten.< herre>, sprach sie,< alhie solt ir myn beiten! ich
sol herwiedder zu uch komen und sol den konig zu uch bringen und keheriet
synen nefen.> lancelot bleib alda, und die jungfrau reit hinweg. uber ein lang
wil kompt sie wiedder wafen schrien und bringt zwen ritter mit ir. der ein was
mit des konigs wapen gewapent und der ander mit keherietes wapen.< ich bring
sie, ich bring sie!> sprach sie. lancelot hurte furbas und wonte das sie den konig
brechte. also qwamen die zwen ritter vehten wiedder wol zwenczig ritter die sie
gejagt brachten, und was alles verreterye. lancelot kam zu den zweyn und
halff yn mit großer krafft. da griffen die zwen ritter lanceloten umb den hals
und vielen alle dry zur erden. mit dem vielen die andern dry zu yn und namen
im syn schwert; darnach brachen sie im den helme abe und trauweten im sin
heubt abzuslagen.< ich wolt, were mirs yczunt abgeslagen!> sprach er. da wolten
sie das er in gefengniß gesichert het, und er enwoltes thuon nit. da namen sie
yn und fúrten yn in gefengniß in ir burg und ritten wiedder zu galahott. sie
hetten eim ritter lancelots wapen angethan, der streit mit synen gesellen als die
andern zwen gethan hetten. das sah galahot und schrei sin gesellen an das sie
im zu hilff qwemen. sie wonden im helffen, und fand allermenglich ein ysenthúre
vor im wol bespart. da fingen sie galahot und besloßen die thure wiedder.
da qwamen sie zu mym herren gawan und funden großen stritt ee dann er
gefangen mocht werden. darnach fingen sie hestor. also waren die vier gesellen
gefangen. da wolten sie lanceloten beczwungen han das er gefengniß gesichert
hett, und er enwolte. da sprachen sie, so must er in einen kerker alleyn, da er
nymer me uß keme.< ich han den dot lieber dann das leben>, sprach er,< ich
ruoche war ir mich legent.> da sprachen die andern dry, sie wolten gefengniß
sichern. sie wurden enbunden, und man det sie in ein kamer. die konigin
wacht die nacht alle und wonde von wil zu wile das sie komen solten. da lionel
lang gebeite und er sah das sie nit qwamen, er reit zu der koniginn und seyt ir
wie sie ein jungfrau hinweg gefurt hette, die yn den konig wiedder uß der gefengniß
gelobet hett zu gebende.< ach leyder, sie sint verraten!> sprach sie
und begunde ußermaßen sere weynen und macht groß jamer al die nacht.
des morgens frú namen die von der burg der ritter schild alle vier und
hingen sie all vier by des koniges schilt an ir zinnen. das gefriesch die koniginn
und wart so unfro das ir der dot vil lieber were gewesen dann das leben. mins
herren gawans gesellen, der noch zwen und zwenczig sint alda, waren sere unfro
und zornig. da reit myn herre ywan zur konigin und wolt sie trösten. er enbot
ir das sie den grad nyder keme und yn bespreche. sie wart ein wenig getröstet
und ging bald zu im.< frau>, sprach er,< durch gott, ir ensolt es fur ubel nit
haben das ich uch enbot hernyder zu komen; ich mag in kein myns herren huß
komen ee dann ich myn suchung zu ende han bracht darumb ich ußreit. ich
kum uch trosten das ir nit zu ungemach sint umb diße ding, ir wirt ob got wil
guot rat.> da fraget er ob sie icht wust wo myn herre gawan were.< neyn ich>,
sprach sie.< er ist in die burg gefangen>, sprach er,< und dri der besten ritter
mit im von aller der welt, der ich einen nit erkenne dann einen der mich ußer
gefengniß erloßt und gewan mich mit den wapen.> da viel die konigin mynem
herren ywan zu fuoßen und bat yn das er an des koniges ere gedecht und an irselbes.
< ay frau, durch got>, sprach myn herre ywan,< warumb thút ir mir das groß
laster?> und begreiff sie mit den armen und huob sie allweynende off; sie erbarmte
yn ußermaßen sere. auch saget uns die hystory das nye frau so sere gemynnett
wurde von ir herren lútden als die königin jenovere was, des konig artus wip.
desselben tages streyt man, und myn herre ywan was an des koniges statt.
key der truchses der furt des koniges bannir, und das here wart geschart. da
vergaderten sie die sahsen und die von yrlant an des konig artus volck als die
mit ein gewunnen wonden haben, wann sie den konig gefangen hetten und syner
gesellen funff. des tages det der konig yder so viel mit den wapen das alle die
welt von sym libe sprach. er hett ein roß das ußermaßen gut was, es was beide,
starck und kúne. das roß was im so lieb das ers mit zwein par coperturen det
verdecken; oben der ysendecke det ers verdecken mit einer coopturen von
cordoane. dardurch gingen rote striffen von scharlachen, und waren die cooperturen
mit baumwollen gesteppet als ein kolter, das was biß dar nie me gesehen.
auch sprachen vil lute vor dem stritt das das ein affenheit were, die es im darnach
fast sere priseten da der stritt vergangen was. wann er sichselber gut ritter
wúst und sicher und auch das roß gut wúst under im, vermaß er sich, ee dann
man striten begunde, er wolt des tags sin bannir so ferre durch die find furen
das alle die verzagen müsten die wiedder yn weren, als auch geschach. er det
des tages so viel mit den wapen das er gelemt wart, und was er und sin roß so
sere wunt, das sie beid so rot waren von bluot das man sie kam bekant; und allesampt
flißen sie sich deste baß zu thun das ir herre der konig da nit enwas.
myn herre ywan trost das here und det des tages ußermaßen wol; aber der konig
yder uberwant den stritt zu beider siten. des tages kam im nie helm von dein
heubt, er qwam auch nie von dem roß biß das die sahsen geschumpffiert wurden.
er bat auch zu got, ee dann man yn des tages vergatert, das er ee erslagen must
werden darumb das die sahsen schumpfiert musten werden und die yrschen,
als es auch geschah. sie wurden schumpffiert und flohen allesamen. sie namen
beidenthalben großen schaden an dem volck das da erslagen wart; doch wart
der sachsen vil me erslagen und gefangen dann des koniges volckes. und geschah
auch abentúr, das ein sahs darnyder sturczt von dem konig yder mit
dem roß da er sie jagt, und stach des koniges roß durch den buch alligende.
des enwúste der konig nit und jagt fúrter einen ferren weg nach. zu letst viel
sin roß under im und was dot. alda wart er getret, das alle die welt wonde das
er dot were. da das here alles uber yn geritten was, die konigin reit zu im mit
irn jungfrauwen, und furten yn mit großem jamer in der konigin kamer. und
die konigin det sin pflegen, als man zu recht eins konigs pflegen sol der sere gewunt
ist und geqwetst, mit arczaden und mit allem dem das sie wúst das im gut
was. also wurden die sahsen geschumpffiert den tag, und des konig artus here
lag der burg naher dann die sahsen off geflohen waren. die burg was der vels genant
und was so starck das man sie nit beligen mocht dann einhalb; sie was hoch
und ungemechlich offzukomen, beide zu roß und zu fuß. zur andern siten mocht
man sie nit beligen durch das groß waßer und das gebrúche das darumb ging. gein
dem waßer was ein pfort mit zaubery so gemacht das sie die luht besloß; und wer
darfúr qwam der darumb nit enwúst, er hett gewet das alle die welt die porte nit
gewinnen möcht. vor der porten huten nacht und tag zweyhundert gewapent
man, das man den konig artus und sin gesellen dardurch icht solt furen.
nu saget uns die history das lancelot so sere zu ungemach ist das er wiedder
ißt noch trincket noch yn nymant getrosten mag. das heubt begunde im ytel
zu werden, beide von gedencken und von ruwen und von dem das er der spise
nit nuoczet. diß het er so lang biß er rasen begund; darnach begunde er so sere
wúden das nymant bi im bliben mocht. er hett keynen gesellen, er hett im zwo
wunden oder dri geslagen, so sere wúdet er. der der gefangen huotet det yn
sunder legen in ein kammer, wann yn erbarmet das er so sere wúdet und ein
so schöner ritter was und so wol gemacht. myn herre gawan batt den húter
das er mit lancelot must wesen in der kamern, und er gestatt es im nit.< er
slúg uch dot!> sprach er.< nu enruoche wedder er thú>, sprach myn herre gawan,
< mir ist lieber das er mich tot slage dann uch.> der jhen was ein schalck und wolt
es nit gestaten. diß gefriesch die frau von der burg und ging zu im.< were ist
der ritter?> sprach sie zum húter.< ich enweiß, frau>, sprach er,< sin gesellen
sprechen, er enhab ein pfennewert gutes nit in der welt.>< wafen>, sprach sie,
< so laß man yn geen! warnach möcht man yn dann halten, er stirbt doch! man
laß yn zur pforten uß die zum waßer wert stett!> das was dieselbe pforte die
mit der lúcht besloßen was. da ritten die von der porten uß und inne
zu allen zyten als sie guot ducht; und als man sie gejaget bracht zu der porten,
sie ritten zuhant durch on allen kuommer, wann sie den zauber wol wusten.
und die andern die sie gejagt brachten enmochten furter nit, wann sie die pfort
fast besloßen ducht. da wart lancelot ußgelaßen. da galahut befriesch das
er hinweg was, er wart unfroer dann kein man, er enaß noch tranck von großen
unfreuden. lancelot was wiedder under des koniges volck komen und slug und
beiß alles das im genahet. da wart er eins tags so sere gejagt und gemút von
dem volck das er mit abenture in der konigin herberg qwam. und zuhant da
sie yn mit den augen sah, sie viel in unmacht also lag sie lang, das nymand
wust wie ir geschehen was. da sie da wiedder beqwam, sie sprach zur frauwen
von maloaut, die sie zwúschen yren armen hielt:< halt mich fast, edele frau; ich
sterben yczunt!>< ach liebe frau>, sprach sie,< was wúrret uch?>< weiß gott>, sprach
sie,< nu bedarff ich gutes rates wol wie das ich yn in myn kamer möge bringen;
da behielten wir yn so lang wol inne biß das er gesunt wurde.>< ich wil yn darinn
leiten, frau>, sprach sie und ging zu im. sie nam yn mit der hant, und er wolt
sie slagen. mit dem sprang er off und lieff in ein kamer. die konigin ging bald
nach im, umb das sie forcht aber in unmacht zu fallen, ob sie were beliben
siczende. die frau von maloant lieff bald nach und nam yn aber bi der hant.
da greiff er ein stein und wolt sie werffen. da sprach die konigin das er sie nit
enwurff! zuhant da er sie hort, er saczt sich nyder und decket sin augen mit
beiden sinen henden als ein kint das sich schempt. die frau von maloant getorst
yn nirgent beruren. die konigin ging zu im und nam yn mit der hant.< stent
off, herre>, sprach sie,< ich heiß es uch!> er stunt zuhant uff, und sie leite yn in
ir kamer. da fragten die frauwen und die jungfrauwen were er were; etschlich
was da die sprachen, er wer ein der biederbste ritter den man in der welt finden
kúnde, sie wústen aber nit wer er were und wie er hieß. er enwolte durch nymant
nit thun wann durch die konigin allein; sie schuff mit im was sie wolt, sie
sant nach synem neven lionel, ob er durch sines nefen willen icht deste baß solt
ruogen. nein er nicht, wann er yn rurt, er wolt yn zuhant slagen; darumb kam
die konigin von sym libe nit. also was lancelot gut wil mit der konigin in ir
kamer; und alle nacht det sie die kerczen leschen die gewan waren zu brinnen
bi irm bette. sie sprach, das lieht det im an dem heubt we, also legt sie yne
all nacht bi sich und macht den meisten jamer alle nacht durch, den ie keyn
frau gemacht. diß det sie so lang das es wunder was wie sie den lip behielt;
und alle die welt wonde das sies umb des koniges willen gethan hett, wann er
gefangen was, dann die frau alleyn von maloant die wust wol was ir was.
da diß lang gewert het, da geschah eins tages das die sahsen an des koniges
here vergaterten mit großer krafft. aldiewil slieff lancelot, der in eilff nachten
nie me geslaffen hett. des was die konigin ußermaßen fro; sie saß bi im und stunt
off, so sie behendiclichst mocht, da sie das geruff hort under dem here. sie ging
zun fenstern und sah an maniger stat sere striten und mit schwerten hauwen.
sie viel zuhant in unmacht, und die frau von maloaut greiff sie zuhant zwuschen
ire arme. da sie da wiedder beqwam,< ay frau>, sprach sie,< durch got, warumb
dödet ir uchselber?>< ich han werlich recht>, sprach sie,< ich sieh alle die werlt
sterben und verderben, so ist wol recht das ich nach sterben. warnach mocht
ich lenger leben?> sprach sie und macht so groß jamer daß sie nymant getrosten
kuonde. sie ging wiedder fur lancelot zuhant. da sie yn sah, sie vil fur im in onmacht.
da sie sprechen mocht, sie begunde lancelotes ungemach clagen.< ay
blum aller der ritterschafft von dißer werlt>, sprach sie,< wie ist so groß schade
das du nit als gesunt bist noch als wol farnde als ich dich gesehen han, es ist
nit lang! wie schier soltestu dißen großen stritt geendet han!> als schier als er
erhort das sie alles syn thun sunderlichen clagete, sin riten, sin schlagen, sin
stechen: er sprang von dem bett und ergreiff den schilt den die frau von dem
lac der konigin gesant hett, und hing yn umb synen hals. darnach begreiff er
ein rostige glenen und stach so uff ein steynsúln, die mitten in der kammern
stunt, so das sie algar zurbrach. da er diß getete, im wart das heubt so itel das
er in unmacht viel. da er von der unmacht qwam, er fragt zuhant wo er were.
man sagt im zuhant das er in der konigin jenovern herberg were. da viel er
zuhant wiedder in unmacht. da er aber sprechen mocht, die konigin fragt yn
wie es im yczunt stunde.< wol, frau!> sprach er,< wo ist myn herre der konig
und myn herre gawan?>< liebe minne>, sprach sie,< sie sint noch gefangen da
ir sie ließent.>< ay herre got>, sprach er,< warumb bin ich da mit yn nit? beßer
were das ich mit yn stúrbe dann ich hie stirbe, sitherre das myn frau hie nit
enist!> da verstunt die konigin das er sich ein wenig bedacht, und nam yn in
ir arme.< viel lieber buol>, sprach sie,< ich bin by uch alhie.> da det er sin augen
off und erkant sie.< das weiß got, frau>, sprach er,< nu gesche das gescheen mög,
dwil ir hie sint.>< vil lieber frunt>, sprach sie,< bekent ir mich?>< ja ich, frau>,
sprach er,< baß dann michselber.>< wißent ir icht>, sprach sie,< das uch die
sahsen gefangen hetten in der vels?>< das gefengniß hat mich gedötet, frau>,
sprach er,< ich enbeiß nie eßens noch trinckens dort innen.> da begunden die
frauwen allsampt weinen.< lieber frunt>, sprach die frauwe von maloaut,< bekent
ir mich icht?>< ja ich, frau>, sprach er,< ich erkennen uch wol, ir hant mir viel
zuleit gethan und auch manch ere.> da wonden sie allesampt das er wol genesen
were und fragten yn wie es im fure.< wol!> sprach er,< wer det mir dißen schilt
umb den hals? thút mirn von dem hals, er dötet mich!> man det yn im von
dem hals, und er tobet als von erst. da viel die konigin aber in unmacht. underdes
das sie also lag, kompt ein ußermaßen schön jungfrau geritten; mit ir qwamen
dri jungfrauwen und dri ritter, die allsampt mit eim wißen sammit gecleidet
waren. auch qwamen dar zehen knappen und funff garzune. die ritter hulffen
der jungfrauwen von dem pferde, und sie ging mit iren jungfrauwen zu der
konigin in die kammer. underdes was die koniginn von der unmacht komen
und stunt gein den jungfrauwen off da sie sie kumen sah. sie nam sie in ir arm
und hieß sie willkomen sin und saczt sie by sich off ir bet. sie begunde yn
allensampt zusprechen, und lancelot lieff gein der kammerthúre dobende und
slagende. da freget die jungfrauwe die konigin was im were.< ach leider frau>,
sprach sie alweynende,< er versinnet sich nit wol, und ist das der meist schade
das ie von keim ritter wart. er was bluom aller der ritter die ich ie bekant verre
bevor.>< heißet mirn herre bringen, frau!> sprach sie.< vil liebe frau, er gedobet
huore nie so sere so er yczu thuot. er het einen schilt umb den hals und was ein
wil sere wol versunnen; also schier als im der schilt von dem hals kam, da begund
er aber wiedder tobende, als ir nu seht.> die jungfrau stunt off und nam
yn mit der hant, sie nante yn mit dem namen als sie yn gewon was zu nennen
da er mit ir was:< lieber schöner jungeling>. als schier genant sie yn nit, er
bleib still stan und schampt sich.< bringent mir den schilt herre!> sprach sie.
man bracht yn ir, und sie hing yn im an den hals.< vil lieber frunt>, sprach sie,
< wie sere hant ir mich dick gemút! uwer ungemach hat mich von verren landen
herre bracht.> er was zuhant wiedder in sim sinne und leit alles das sie mit
im thun wolt; sie legt yn nyder off ein bette, und er begund ußermaßen sere
weynen. die konigin wundert sich sere wer die jungfrau sin mocht.< liebe
frauw>, sprach er,< thúnt mir den schilt von dem hals, er dödet mich!>< des enwil
ich nit thun>, sprach sie,< ich gethun yn uch wol abe, so es mich zitt dunckt.>
sie rieff ir jungfrauwen einer zu ir und hieß ir ein búchsen geben mit herlicher
salben; sie begunde sin heubt beidenthalben salben: ob den oren an dem slaff
und die stirne und den wúrbel oben. da begunde er zuhant slaffen und ruogen;
und die jungfrau ging wiedder zu der konigin.< frau>, sprach sie,< mit urlob,
ich wil zuhant hinweg. ir solt húten das nymant dißen ritter weck ee dann
erselb off wil stan; wann erselber offgestet, ir solt im ein schön bat thun machen
und solt yn darinn heißen gan. zuhant als er gebadet, so ist er genesen; und
hútent das er keynen andern schilt zu strit icht fure dann dißen selben schilt!>
< ay frau>, sprach die konigin,< saget mir wer ir sint! mich duncket das ir den ritter
wol kennent, ir sint so verre durch synen willen herre komen!>< ich sol yn wol
zu recht bekennen, frau>, sprach sie,< ich hilt yn wol so lang, da er verweiset was
und im sin vatter und sin mutter abe gegangen waren. ich hielt yn biß er ein
schön knap was und bracht yn zu hofe, da yn myn herre der konig artus zu
ritter macht.>< ay liebe frau>, sprach sie,< sint mir und gott wilkume!> und nam
sie in beide ir arme.< nu weiß ich wol wer ir sint: ir sint die frau von dem lack.>
< das ist ware, frau>, sprach sie.< liebe frau>, sprach die konigin,< nu bitt ich uch
das irs durch got thunt und blibet mit mir, und thúts durch uwerselbs ritters
willen und auch durch myner bete willen! ich soll uch zu recht ere thun in allen
stetten wo ich mag, ir sint mir auch lieber dann mynselbs lip. das ist wol recht,
ir hant mir me gedienet dann ich uch ummer vergelten mocht; das vergelt uch
gott! ir santet mir dißen selben schilt, und alles das ir mir enbotent von dem
schilt das han ich alles war funden.>< frau>, sprach die von dem lack,< alles das
an dem schilde was wust ich wol, ir solt noch dusent stunt mer wunder von dem
schilt gefreischen dann ir noch daran gesehen hant. darumb sante ich yn uch,
wann ich wol wust das er an dheiner stat wirdiclicher gehalten mocht werden
dann by uch; ich han auch lancelot durch uwern willen gezogen und gehalten,
wann ich furware wust die großen biederbkeit die an im ist. ich ließ yn nye
wißen were er were; das det ich durch eins ritters willen den ich lange geminnet
han fur alle die nu lebent. ich ließ yn verstan das er myn neve were, umb das
er kein boßheit daran gedencken solt. auch sag ich uch furware das er mym
herren konig artus uß der gefengniß helffen sol in nún tagen und allen sinen
gesellen. darumb sint fro und thút im ere wann ir mögent, er ist es wol wert!
ir solt es auch billich thun, wann ich wol weiß das er uch lieber hatt dann all
die welt. darumb bevilhe ich yn uch das ir ims hinwiedder thunt. er duot da mit
nit wißlich, das weiß ich wol, wann werlich sunde wúrt dick mit affenheit vollebracht,
anders enmöcht der súnde so viel nit sin. ich ensprich es darumb nit
das es kein affenheit ist zwuschen uch zweyn noch keyn wunder. ich wil uch
sagen warumb ir minnent die blumen aller biederbekeit: dasselb thut er auch,
er minnet die schonsten frauwen die nu lebet und die byderbsten, darumb ist
wol recht das affenheit zweyer minne sy. ir hant mit syner gesellschafft nit
wenig gewunnen, ir hant mynen dinst zu förderst, darnach hant ir den besten
ritter der ie geborn wart und den schönsten verre bevor, des mögent ir uch wol
ruomen. nu muß ich mit urlob farn>, sprach sie,< ich endar nit lenger bliben durch
den den ich in dißer welt liebste han. sin bruder ist mit mir alhie. ich han aber
keyn angst das er sich icht vil zurnen sol biß das mich selber guot duncket. auch
ist wol billich und recht das man das nit erzurne das man in der werlt liebst hatt
und das dem man allerbest freude geben mag. darumb sol man das zu recht
huten und minnen da alle freude abe kumpt.> vil sprachen sie sampt, und die
konigin bat sie ußermaßen sere das sie ein wil mit ir bliebe. da sie aber sah das
das nit sin mocht, sie bot ir sere yren dinst und ließ sie farn. mit dem kam lionel
in die kamer gegangen und erkant die frauwen von dem lack. da wart er so fro
das er aller der unfreuden vergaß von sym neven lancelot. sie trost yn, und er
freget wie sin bruder bohort fúre.< er fert>, sprach sie,< als das biederbste kint
das nu lebet und das schönst.> da kuoste sie yn und bevalh yn got.
die konigin was ser fro und ging wiedder fur lancelot und bleib alda siczende
biß das er erwachet, und er clagt sich fast sere. da fragt sie yn wie es mit im
stunde.< wol, frau!> sprach er,< ich bin aber ußermaßen cranck und enweiß
selb wo von.> mit dem was das bat bereit, und die zwo frauwen hulffen im darinn,
sie batten yn und daten im alles das gemach das man eim siechen ritter thun
sol. er beßert sich sere von tag zu tage und gewan sin farbe in kurczer stunt
wiedder und syn stercke. da begunde die konigin sagen wie das er getobet hett
und alles sin thun als er es in siner sucht begangen hett; des was er ußermaßen
unfro und forcht das yn die konigin deste unwerder solt han in irm herczen.
er dorfft aber des forchten nit, sie hatt yn von tag zu tag lieber und lieber, und
was keyn ding in der werlt das er haben wolt, er hett es. da sagt im die konigin
wie sin frau von dem lack da was gewesen, und wie er nymer me genesen were,
ob sie im nit geholffen hett.< mich ducht wie das ich sie sehe>, sprach er,< ich
wonde aber das mirs getreumet were.> da begunde sie ußermaßen sere lachen; und
er schampt sich, wann er wol wúst das sie sin bosen geberde alsamt gesehen hetten
er forcht das yn die koniginne haßen wurde, des sie nit endet: sie hett yn úmmer lieber
und lieber und trost yn.< vil lieber frunt>, sprach sie,< sint fro und habent keyn
angst! so helff mir got, ir sint myn vil sicherer dann ich uwer bin, und myner minne!>
alsus ist lancelot genesen und hatt alles das sin hercz erdencken mag.
die konigin was allweg by im und dett alles das er wolt. also waren sie zwey
nún tag sampt mit großen freuden, und lancelot het syn sterck wiedder und
sin farwe und was so schön worden das yn alle die welt zu wunder besah. da was
der konigin leit das er so schier genesen was, umb das sie in allwege gedacht zu
verliesen, wann sie yn manlich wúst und willig. sie ducht, wer er einen tag von
ir, das sie sturbe. darumb wer ir lieber gewesen das er nit halb als manlich
gewesen were noch also willig. an dem núnden tag geschah das die sachsen
vergaterten an des koniges here mit allen den die sie geleisten mochten. des
koniges volck hett sich alle die wochen sere gemút mit vehten und werte sich
ußermaßen sere. da wart das gerúff groß, und der strit hub sich an maniger
stat groß und starck. lancelot was mit der konigin in ir kamer und horte das
gerúff. er lieff zu eim fenster und sah den stritt. sere was im leit das er da nit
was.< ay liebe frau, durch gott gnad>, sprach er zur konigin,< laßt mich durch
got zu jhenem stritt farn!>< vil lieber frunt>, sprach sie,< ir sint noch nit wol
genesen, unser lút hant es noch beßer dann die andern>, und hets im gern versaget.
< nu gebt mir urlob>, sprach er,< das ich yn helff wann sies erger han!>
da was ir leit das er so sere herte, und erleubet ims ungerne. er was fro da
sies im gelobet, und bat zu got das die finde uberhant nemen.< frau>, sprach er,
< ich enweiß was geschehen möge, heißent mir wapen bringen, laßt mich wapen!>
das geschah, man bracht im des koniges wapen, und er wapent sich fast wol.
er was der schonst ritter gewapent der ie gesehen wart. uber ein kurcze wil
darnach kam ein gewunt ritter uß dem strit und hett sin roß verlorn; er kam
fur die konigin, und sie wart fast sere unfro und erschrack.< frau>, sprach er,
< myn herre ywan grußt uch sere und enbut uch das im hilff not were, im ist
laßen verstan das alle die ritter zum strit nit qwemen die zu recht da sin solten,
wir han ieczunt vil volckes verlorn.>< ist das ware?> sprach die konigin.< ja
es, frau>, sprach er,< min herre ywan hett zwey hundert ritter hut enmorgen
fur die pfort gesant geyn dem waßer, im was geseyt das man unsern herren den
konig dardurch anderswar solt furen in gefengniß; die sint fur der pforten und
hant den stritt allsampt off yn.>< weiß got, frau>, sprach lancelot,< nu mußent
ir mir urlob geben das ich im helff, des ist groß not.>< gett herre zu mir!> sprach
sie und leite yn in ein ander kamer; sie fraget yn was er schaffen wolt alleyn
under so vil luten.< nu freget yn, frauw, den ritter, ob ers wiße wie manigen
man wir verlorn haben!> sie fraget es yn, und er sprach:< wol zweyhundert.>
< nu freget yn, frauw>, sprach er,< ob er die zweyhundert wiedder hett, ob er sich
dann erwern möcht!> sie fregt es yn, und er sprach:< hetten sie zweyhundert
ritter die frisch weren, sie schumpffierten jhene zuhant.> und er sprach das sie
mym herren ywan wiedder enböt, sie wolt im geyn zwey hundert rittern senden.
< das thút ir auch wol>, sprach er,< so uwer zeichen da gesehen wirt, ir solt yn
allen yrn schaden wol verseczen!> die konigin enbot mynem herren ywan also
als lancelot gesprochen hett, und gab dem ritter ein helm fur den synen den er
in dem stritt verlorn hett. der ritter reit frölich zu mym herren ywan und sagt
der konigin botschafft.< ay herre got>, sprach er,< wann sol dan myner frauwen
zeichen komen?> und was sere unfro umb sin ritter die er so sere uberladen
sah. selb det ers ußermaßen wol; und lancelot sante bald nach sim neven
lionel, und wapenten den fast wol. man bracht yn zwei herlich roß, die beid
des koniges waren; lancelot nam das ein und gab lionel das ander. die konigin
nam yn mit dem kinne und kußt yn sere sußeclichen.< ich bevelhe dich hut
demselben herren der sich an dem crucz ließ slagen durch unsern willen, das
er dich huot vor dem tode behúten muß und vor gefengniß!> da saczt sie im den
helm off das heubt und gab lionel ein sper mit eim puniole von lazure mit dryn
guldenin cronen, das was der konigin zeichen. lancelot saß off syn roß und nam
ein glene die starck und groß was, lionel furt der konigin zeichen an syner hant.
sie namen zur konigin urlob und slugen die roß mit den sporn gein dem stryt.
myn herre ywan sach sie komen und wart ußermaßen fro; er trost sin volck und
sprach mit einer hohen stym:< weiß got>, sprach er,< huot sol man gute ritter
erkennen! sint allesamen fro und sicher, ich siehe myner frauwen der konigin
zeichen!>
lancelot und lionel slugen die roß mit den sporn gein dem strit da sie yn
allerdickst sahen und da der sahsen allermeist zu hufen waren. sie rieffen mit
einer hohen stimme des konig artus zeichen< clarence, claren!> clarence was ein
herlich stat und stunt an der marcke von swales und was des konigs tabalais,
der uterpandragons anche was, des konig artuses vatter. der was anegeng
des konig artus geslechte. lancelot und sin neve vergaderten sich mit großer
crafft an den sahsen und an das volck von yrlant da sies allerdickst sahen. er
stach die glen enzwey zum ersten stich, da raufft er des koniges schwert das
secace genant was, das furt er mit im von ir, wann er sines libes groß angst
hett und anders nit. da allererst mocht man lancelots biederbekeit brúfen
an dem großen wunder das er an synen finden stalt: er húwe heubt und arm und
beyn abe, er slug roß und man dot so unzallichen viel das yn alle die welt zu
wunder besah. was fur yn kam das was entweder dot oder es must darnider
beide, roß und man. er det so vil mit den wapen das alle die gedachten die in
dem strit waren und yn sahen, das nymant me in dem strit were dann er einig.
sin schilt was allenthalben gesehen, beide hinden und forn. nu was er hie,
nu da, und det so vil das sin nymant torst erbeiten. die allerbyderbsten undern
sahsen wichen vor im und machten im weg. myn herre ywan volget
im mit sporn nach, umb den großen wunder zu sehenne den er stalt. er was
ußermaßen fro und sprach das der man aller der welt konig solt syn der sich
also behelffen kunde in eim stritt. des koniges here, das múde was und schompffiert,
das wart wiedder frech und biederbe. die sahsen und die von yrlant
sahen wol das sie nicht herten mochten, sie kerten den ruck und flohen. da
pruofet lancelot einen der allerherlichst was gewapent under yn, und kerte im
zu. er was ir herre und was hargadabrant genant; er was großer dann kein
ritter den man fant, einen halben fuß und ein zwerche hant. man sah im den
helm ob allen die da waren. er was der jungfrauwen bruder von der burg, der
den konig artus gefangen hett, und leite das here uß und yn. er wond alle
britanien gewuonnen han, umb das er den konig gefangen hett und myn herren
gawan synen neven. lancelot was an yn vergatert und slug nach im mit dem
guten schwert. der ritter forcht yn umb den großen wunder den er yn hett sehen
thun, und warff den schilt uff das heubt. das swert schneyt sere und furt im den
schilt wol halben ab, und das recht beyn bleib alda ligende mit der hosen mit
all. auch wart sin roß mit dem slag so gewunt das es alda bleib ligende mit dem
ritter. da mocht man sahsen sehen fliehen und die von yrlant, da ir herre
hardagabrant darnyder lag. lancelot ließ den ritter ligen und jagt furbas. da
kam myn herre ywan und fing den ritter, er wonde aber nit das er so sere gewunt
were. man hub yn off ein pfert, und syn beyn bleib alda ligende da es im bi dem
bruchgurtel abe geslagen was. auch was das roß durch die rippe geschroten
wol einer elen lang, biß im das gederm entweich.< so helff mir got>, sprach myn
herre ywan,< dißen man sol man zu recht forchten und fliehen der alsus gethan
slege geben kan! es mag vil bas unsers herren gottes rach sin dann irdischer
menschen.> alsus was hargadabrant gefangen der sahsen herre und wart zu
myns herren ywans herberg gefurt; er lebet aber nit lang, so ruowe hett er umb
syn beyn das im abgeslagen was, das er sichselben dot stach mit eim meßer.
lancelot jagt die sahsen und das volck von yrlant ins waßer das under der
burg lieff; sie wenten zur porten. und lancelot was darvor, alda slug er ir so
viel das sie durch not ins waßer vieln, und das waßer was so rot von yrm blut
das es alles ein ytel bluot scheyn. wol zwey tusent schwuomen durch das waßer
mit yrn roßen in das gebruoch das anderhalb daran lag, und verdurben alda.
die andern die da enpfuren slugen den steynweg wiedder off und lancelot
mit yn. alda slug er ir so vil das er und sin roß so bedecket waren mit sinselbes
blut und mit irme das man sin nit bekennen mocht.< herre>, saget lionel,< ir
hants nu gnug gethan, rugent ein wil!> und begreiff yn mit den brideln.< thun
bald din hant abe>, sprach lancelot,< und laß mich furter riten!>< so mir sant
jacob>, sprach lionel,< des geschicht nit! ir wolt das wir beid erslagen werden.>
< nu laß mich ryten>, sprach er,< du siehst wol das sie geschuompffirt sint!>< neyn>,
sprach lionel,< ir sint alleyn hie, und ir ist wol zwölff hundert, und hant so vil
byderbekeit gethan die nye me wart gefreischet; ir sint von blut so rot das uch
nymant erkennen kan, wedder uch noch uwer roß.>< was dann?> sprach er,
< laß mich bald, oder ich slag dir die hant abe!> da det lionel die hant von dem
bridel und ließ yn riten.< ich sagen uch von myner frauwen wegen der konigin
das ir einen fuß furbas nit enritent, und manens uch mit der schulden die ir ir
sint schuldig!> er zoch sinen bridel off zuhant da ers hort, und schalt lionel ußermaßen
sere.< owe leider, warumb spreche du so schier das?> sprach er,< du siehst
doch selber wol das sie schumpffiert sint und das sie myn nymer erbeiten getúrren!>
mit dem qwam myn herre ywan zu yn geritten und sprach das im
gott groß ere geben must.< das vergelt uch gott, herre!> sprach lancelot.< er
hat mir aber wenig eren an dißer statt gegeben.>< wie herre?> sprach myn herre
ywan.< ir mögent wol sehen das sie alle fliehent>, sprach er,< und ich enthare
einen fuß furbas riten nit.>< werlich herre>, sprach myn herre ywan,< ich kennen
uch so ferre das ich wol weiß das irs durch keyn fulckeit nit enlaßt, ir rident
wol furbas wie joch uwerm ding anders sy.> da wart lancelot so zornig das er
ein wort nit gesprechen kunde. und myn herre ywan vergadert an den sahsen
mit sym volck. da wurden sie gewar das lancelot mit yn nit qwam, und begeinden
mym herren ywan off dem steinweg mit großer crafft. lancelot rumten sie allweg
und machten im weg wo er hien wolt. alda streit myn herre ywan mit yn biß
in die schwarczen nacht, und lancelot reit einen andern weg umb zur porten die
gein dem waßer stunt; sie was mit der lúchte besloßsen, und zwey hundert ritter huten
ir nacht und tag, das man den konig artus da durch nit fúrte und sin gesellen.
die ritter sahen yn komen, und einer sprach zum andern das der gut ritter
da qwem der allen den tag mit dem here gestritten hett alleyn. sie grußten yn
von ferren, und er gnadet yn. mit dem sah er das die porte kein ander schloß
het das dardurch scheyn; das det im der schilt der im an dem hals hing. er hett
die krafft das keyn zauber vor im sten mocht. da kam ein ritter durch die port
geritten und fregt yn ob er stechen wolt. er hett ein schwarczen schilt umb sinen
hals mit einer wißen barren in bellig; das was der schilt da lancelot mit gefangen
wart, und was im ußermaßen zorn das yn der ritter furt.< guot herre ritter>,
sprach er,< wer gab uch den schilt?>< dißer schilt>, sprach der ritter,< was des
besten ritters den der konig artus hett, und derselb lytt hie ob uns in dißer
burg gefangen.>< wie heißt der ritter?> sprach lancelot.< er heißt gawan des
koniges neve.>< ir liegent werlich>, sprach lancelot,< der schilt kam mym herren
gawan nie an den hals, auch ist der ritter noch ungefangen des der schilt was.
es wirt uch ob got wil noch leit das irn uß der gefengniß ie geließent!>< wie herre>,
sprach der ritter,< hant ir mich heißen liegen? nu hútent uch fur mir als lieb
als uch der lip ist!> er rieff den schuczen zuhant( der maniger ob im was) das
sie schúßen. sie datens auch also; sie wúnten beide, yn und das roß. er warff
die glenen under den arm und stach den ritter von der burg so sere das im beide,
ysen und schafft, durch den hals ging; er stuorczt nyder, und lancelot reyt furbas
zur porten durch biß an die andern mure, so daß er nymant fand der
yn bestunde. da sah er die meisten porten offen vor im und slug mit sporn durch
biß das er in den sal qwam. da fant er vil ritter umb das geschrey das sie ußen
horten da myn herre ywan mit yrem volck streyt, und auch umb den ritter
den lancelot gestochen hett. er raufft das schwert und huort under sie. alda
slug er arm abe one zal und heubt und schenckel und stalte den wunder, das
er fro was der von im gefliehen mocht mit dem libe. er stunt von dem roß und
lieff bald zur kamern da er wúst das die frau von der burg inne was. er fant
sie bi irm amise, der gardazelaim genant was. er was ein jung ritter und schön
und starck und ußermaßen byderbe. er was gewapent und vil syner ritter mit
im biß an den helm uff das heubt zu seczende, die coifen hetten sie alle von dem
heubt gethan. und lancelot slug gradazelaime off das heubt, das es im spielt
biß in den hals. er lieff zu den andern, und sie flohen zu der thúre. da er das
sah, er sprang zur thure und besloß sie. alda jaget er sie so lang biß das eyner
in der kamer nit bleib, er wurde dot geslagen, und die andern sprungen zun
fenstern uß. da lieff er zu dem der der gefangen huote, und sprach das er yn
bald die gefangen wißte mit ir wapen, oder er slúg yn dot.< geet dannen mit
mir, herre!> sprach er,< ich wil sie uch allesampt wisen ee dann ir mich dot slagent.>
er leite yn zu eim thorn da myn herre gawan off was und syn gesellen,
und der konig artus was darunder in eim kerker und keheriet syn neve. die
zwen wurden allererst uß dem kerker gethan, und der konig bekant lancelot
nit. er hieß yn ir wapen geben und hieß sie schnelliclichen wapen, darnach
ging er bald zu galahut und zu mym herren gawan und det sie uß der gefengniß.
er leite sie da sich der konig wapent, und waren die einen der andern ußermaßen
fro da sie sich erkanten; man bracht ir wapen, und sie wapenten sich.
< eya herre got>, sprach galahuot,< warumb lebe ich so lang, sit ich verlorn
han das mir lieber was dann mynselbs lip? das was ein blum von aller der ritterschafft
die ie geborn wart. sitt ich syn auch nit haben mag, mir ist, so helff mir
gott, der dot lieber dann das leben; mir enkumpt auch nymer helm off myn
heubt me, ich wißse dann zu erst ob er lebendig sy oder dott>, und begunde
ußermaßen sere weynen. lancelot stunt by im und kund den jamer nit lenger
verdulden, er det synen helm abe.< lieber herre>, sprach er,< nu sint nit zu ungemut,
ich bin alhie by uch!> galahut sprang zu im und kuoßt yn an synen muont
me dann vierezig stunt. da saczte lancelot den helm wiedder off das heubt.
da sprach myn herre gawan zum könig:< diß ist der ritter den wir so lang gesucht
han! ich han yn funden und han mynen eydt behalten.>< wer ist er?>
sprach der konig.< es ist lancelot von dem lac, herre>, sprach myn herre gawan,
< der uch und galahut súnet, er uberwant den stritt beidenthalb mit syn eynes
lip.> da wart der konig ußermaßen fro und vil im allso gewapent zu fuß:< edel
ritter>, sprach er,< ich gebe myn ere und mynen lip in dine gnad und alles myn
lant, das hastu mir alles behalten me dann zu einer stunt.> er hub den konig
off zuhant und schampt sichs das er im zu fuß gevallen was; sie waren gewapent,
und der húter gab yn allen ir schwert wiedder. da gingen sie zum meisten thurn
und funden den besloßsen; auch waren ritter darinne die sin huoten und vil knappen.
da lancelot sah das sie daroff nit mochten, er ging wiedder zu dem húter und
bat yn das er yn zur jungfrauwen leytet. das det er, und lancelot greiff sie
mit beiden zöpffen und hub das schwert off und trauwet ir das heubt abzuslagen.
< ach edel ritter, das thuont nit! ir hant mir den liebsten man getödet den ie
frau gewan.>< nu heiß mir bald den meisten thorn off geben!> sprach er. sie
sprach, sie dete es uber ein nit, sie ließ ir ee das heubt abslagen.< so muß ich
thun>, sprach er,< das nie kein ritter me gedete>, und det als er ir das heubt abe
wolt slagen.< gnad, edel ritter!> sprach sie und warff die hende gein dem schwert,
< ich wil dir den thorn off thun.>< nu bald!> sprach er. sie stunt off und ging fur
den thorn.< ir herren>, sprach sie,< geend heraber und thunt mir den thorn off!>
sie sprachen, sie deten es nit.< weiß got>, sprach lancelot,< so slag ich uwer
frauwen das heubt von dem buch!> da berieten sie sich und sprachen, wolt sie
der konig also von im laßen also sie zu im qwemen, so wolten sie im den thorn
off geben.< ja ich>, sprach der konig und schwur yn also das sie ir wapen darinn
laßen solten. da entwapenten sie sich und kamen hernyder.< herre gawan>,
sprach der konig,< ir solt off den thorn gan!>< wie solt ich mich von uch gescheiden,
herre?> sprach er.< ich heiß uch>, sprach der konig, und myn herre gawan ging
uff den thorn. lancelot saß wiedder off syn roß und reyt zur nyedersten porten
wiedder uß. die schuczen off der muren schußen all zu im. er rieff mit hoher
stim des koniges herezeichen< clarence, claren!> myn herre ywan und syn gesellen
kerten wiedder umb und sahen lanceloten, den sie verlorn hetten, und
wurden ußermaßen fro. sie slugen die roß mit den sporn allsampt und ranten
zu im. er leite sie in die burg mit großen freuden; und die sahsen flohen menglich
da sie sich druten behalten, da sie sahen das die burg verlorn was. da sie in der
burg da waren und die kelre und die kamern besuchten, key der truchseße
kam in ein kammer und fand ein jungfrauwe in fezlen ligen gespannen sere zu
ungemache und in vingern. die jungfrau was gradazelains amie gewesen, und
hett sie die jungfrau von der burg dru jare in gefengniß gehalten, das es der
herre nit enwúst, wann er sie lieber hett dann sie, des sie ducht. sie was canille
genant und hett den konig artus mit zaubery in ir gefengniß bracht und alle
sin gesellen. key der halff der jungfrauwen ußer gefengniß, und sie freget wie
er hieß.< ich bin des konig artus ritter>, sprach er,< der diße burg gewunnen
hatt.>< ay, ist das war?> sprach sie.< ja es werlich>, sprach er.< hant ir die
frauwen icht gefangen von der burg?> sprach sie.< sie ist noch in der burg>,
sprach er.< werlich>, sprach sie,< mag sie ir búcher und ir buchsen hinweg bringen,
ir hant die burg in sieben nachten verlorn. sie dut ein waßer uber den thorn
wol fließen, wann sie ir bucher gebruchen mag.>< wißent ir wo ir búcher sint?>
sprach key.< ja ich>, sprach sie,< geet dann mit mir!> und ging dieff in einen
kelre; da fant sie einen schryn der mit ysen durchbunden was. er det im ein
fuer bringen und verbrant yn zuhant und alles das darinn was zu pulver. da
canille das gefriesch, sie lieff off die mure und sprang nyder; sie qwetst sich sere,
und der konig was des ser unfro. sie hett yn so bezaubert das er sie ußermaßen
sere minnet. auch hett sie vier also gut burg als die was umb die bucher
gegeben, hett sie sie gehabt, und umb die buchsen.
also ist der sahsen vels gewunnen, und ist der konig artus dinne mit sim
volck. myn herre gawan kam zum konig und sagt im, er verlúr schier lancelot,
er hút sin dann.< wie were das, herre got?> sprach der konig.< galahot sol yn
mit im hinweg furn>, sprach er,< so er allererst mag; er ist im vil lieber dann uch
myn frau die konigin sy.>< ich wil uch sagen was ir solt thun: ir solt die porten
wol thun huten, das nymant daruß enrite, man sag uch zu erst wer er sy! das
thuot ir von mynen wegen>, sprach der konig und ging wiedder zu galahot und
zu lancelot. er nam den einen mit der einen hant und den andern mit der
andern hant und leite sie off den thorn. sie saßen alle dri nyder off ein schöne
siczen, was yn da gemacht, und daten sich entwapen. mit dem qwam myn
herre gawan und keheuriet sin bruder darzu gegangen und key der truchseß.
< ir dri herren>, sprach der konig,< als ir da koment gegangen, wolt ir loben das
ich sprechen?>< ja wir, herre>, sprachen sie,< wir loben gern was ir sprechent.>
< das sichert her!> sprach er, und sie sicherten im. da gedacht galahot wol
warumb es gethan was, und sprach zu lancelot:< herzelieber geselle>, sprach er,
< nu siehe ich wol das ich uch verliesen muß.>< wie so?> sprach lancelot.< ich
weiß wol das uch der konig sol bitten sin geselle zu werden>, sprach galahot.
< was sol ich dann thun? ich han lip und gut umb uwer gesellschafft gelaßen und
gegeben.>< werlich herre>, sprach lancelot,< es ist wol recht das ir mir lieber
sint dann alle die herren die nu leben. wißent werlich: des koniges geselle werde
ich nymer, mich bring dann gewalt darzu; darzu mußent ir aber selb rat geben,
ob mich myn frau die konigin bittet, wie ich ir mit eren versagen möge.>< des
enrad ich nit>, sprach galahot,< bittet sie uch zu ernst, das irs ir ummer versagent.>
< ich wil>, sprach der konig,< das myn frau die konigin bi dißer gelöbde
sy>, und sante zuhant nach ir. da sie in den thorn qwam, alle die da waren sprungen off
und lieffen gein ir. sie ließ sie allesampt und greiff lancelot umb den hals; sie kußt yn,
das alle die sahen die in der burg waren, umb das sie wolt das nymant an ir zweyer
heimeliche nit ubels gedecht. es endet auch. alle die es sahen prißten sie darumb.
lancelot schampt sich ußermaßen sere, und die konigin wúst es wol.< herre
ritter>, sprach sie,< ich enweiß nit wol wer ir sint, das ist mir leit; diß han ich
gethan, wann ich uch kein fruntschafft zu dißen zitten me gebieten durch der
ere willen die ir mym herren und mir und darnach allen mynen frunden hant
gethan hut an dißem tag. darumb geb ich uch von dißem tag furbas ummer
me myn fruntschafft und myn minne also lang als wir beide leben, als getruwe
frau getruwen ritter nennen sol.> des wúst ir der konig großen dangk in synem
herczen, das sie ie gedacht von irselbes herczen, ungewißt und ungelert von
wisern luten dann sieselb were. darnach grußt sie myn herren gawan und galahot
und darnach alle myns herren gawans gesellen die im lanceloten hetten holffen
suchen, biß an segremore; der enwas nochda nit komen, da wart vil nach im
gefragt wo er beliben were. min herre gawan sagt wie ern gelaßen hett bi einer
jungfrauwen die sin amie were. darnach sagt yn die konigin wie sie lancelot
genert hett in ir kamer und wie das yn ein frau genert hett des großen irrretuomes
den er in dem heubt hett, die sich nante die frau von dem lack.< wißt ir icht,
frau>, sprach der konig,< wer der ritter sy?>< nein ich, herre>, sprach sie,< das
ist mir leit.>< nu wißent wol furwar>, sprach er,< frau, das ist lancelot vom lac,
der die zwen stritt beidenthalb uberwant zwuschen mir und galahot und der
uns versuonet.>< en numene herre>, sprach sie,< was höre ich?> und det als sie
darumb nit enwust. da begunde myn herre ywan den großen wunder sagen
den er desselben tages mit den wapen gethan hett und wie das er zur konigin
umb hilff gesant hett.< da sprach myn frau, herre>, sprach er,< sie wolt uns zweyhundert
ritter senden, und sant uns den ritter alters ein, das ist die warheit>,
sprach er.< bi der trúw die ich uwerm lib bin schuldig, hett sie uns zwey hundert
ritter gesant und nit dißen ritter, wir weren nymer komen an diße stat da wir
yczunt sint.>< das ist werlich ware>, sprach der konig,< er hatt huot me mit den
wapen gethan, so mich duncket, dann zwey hundert ritter mochten han gethan,
er hatt mich und myn ritter uß einer gefengniß erlößt, da wir nymer uß weren
komen, ob ers nit gethan hett. darumb sol ich yn zu recht mynnen vor alle man;
ich thun auch werlich.>< frau>, sprach hestor zur konigin,< ich han bracht das
ich sucht>, und wißt ir myn herren gawan.< das ist ware>, sprach sie und was
ußermaßen fro.< frau>, sprach myn herre ywan,< hestor loßte mich und segremore
ußer des koniges gefengniß mit den hundert rittern.> und myn herre gawan
sagte wie er keynen darnyder gestochen hett und segremore und giflete
und myn herren ywan in einer wiesen bi eim bruonnen. alles das da was besah
hestor zu wunder, und sin amie was sin ußermaßen fro. also waren alle die da
waren, und priseten sin ritterschafft sere.
nu stund der konig uff und nam die konigin mit der hant.< frau>, sprach er,
< ich wil lancelot bitten das er mit uns blibe und sy geselle zu der tafelruonde. ich
bitt uch, ob ers durch mynen willen nit thun wöl, das ir im zu fuße fallen wöllent
und bittet es yn.>< ir solt es galahút bitten>, sprach sie,< er ist mit im hie.> der
konig ging zu galahut und bat es yn.< ich bitt uch selbe auch>, sprach er,< das
ir mit im belibet und sint sin meister und sin geselle.>< wie herre>, sprach galahot,
< wolt ir mir myn leben nemen? ich mag on yn uber ein leben nit. ich kam mit
aller miner macht uch zu hilffe: das ist er allein! wolt ir mirn dann nemen?> des
was die konigin ußermaßen unfro da sie das hort, und viel lancelot zu fuß. des
erschrack er fast sere und hub sie off.< ay edel frau>, sprach er,< warumb hant
ir diß gethan? ich blib wo myn herre gebutet und ir.>< das vergelt uch got,
herre!> sprach sie.< nein frau>, sprach galahut,< alsus verlibet er hie mit uch nit,
ob got wil! ich múst ummer mit ungemach leben, ließ ich yn alsus hinder mir.
wolt ir das er mit uch blib, so enthaltet mich mit im, anders ich stirbe!>< ich
wart nie keins dings also fro>, sprachen der konig und die koniginn beide
und gnadent im beide sere das er begert sin geselle zu sin. die freud was groß
von dem konig und von der konigin und darnach von des koniges rittern allesampt
und von alle sym gesinde, das lancelot und galahut gesellen waren von
der tavelrunden. des andern tages begund der konig hoff halten durch der großen
eren willen die im geschehen was bi synen tagen biß aller heiligen tag. diß was
des siebenden tages vor aller heiligen messe, das der konig artus lancelot und
galahot enthielt. auch wart hestor desselben tages geselle von der tafelrund
durch ir zweyer bett willen und auch durch sin gut ritterschafft. diße dri gesellen
wurden zu tafelrund gesaczt mit großen freuden bi den andern gesellen.
und der konig gebot vier schribern die darzu gesaczt warn, das sie all die abentur
schriben die in sim hofe geschehen. der ein was arodion genant von koln, und
der ander was genant tantamides von vernaus und der dritt thomas von
dolete, der vierd was sapiens genant von budas. diße vier schrieben die abentur
in des konig artus hof. min herre gawan must zu allererst sagen, wann er heubt
was an der suchung, und darnach hestor und darnach myns herren gawans
gesellen die mit im an der suchung waren. was sie sagten das wart alles geschriben.
alsus was der konig artus mit großen freuden uff der sahsen vels
biß off den dritten tag nach aller heiligen tag. da schied er dannen und besaczt
die burg wol mit rittern und mit knappen. da er zu camahen kam in britanie,
galahut kam zu dem konig und bat yn das er zu sim land must farn und lancelot
mit im. der konig gab im urlob und dets aber ungern, die konigin must yn ser
bitten ee dann ers thun wolt. sie sprach, der abent solt schier ane gan, und sie
solten an cristes tag wiedder zu hof syn. also gab yn der konig urlob, das sie
dann wiedder zu hof wern an derselben stat da er lancelot ritter gemacht hett.
also gelobten sies mit ir trúwe und namen von allen den urlob die in dem hof
warn; sie ritten beide zu sorelois wert. lancelot wer aber vil gerner bliben,
hett er getörst vor sim gesellen, den er me forcht dann ein kint synen meister.
galahut reit beide, fro und unfro, zu sim lande. er was fro das er sinen gesellen
alda mit im hett, unfro das er und sin geselle des koniges gesind worden
waren. er gedacht wol das er yn da von verliesen solt, als auch geschach. er
macht sich vil frölicher dann er was, wann er wol sah das sin geselle nit als fro
was als er gewon was. desselben nachtes das galahot und lancelot von dem
konig schieden traumpt galahot ein eistlich traum und ein angstlicher, und der
yn fast sere erschrackt. im traumpt das er mit großer geselschafft von rittern
und von knappen were in des konigs sale, und er sah wo ein freischlicher serpant
uß der konigin kamern gefarn qwam und het ein guldin cron off sym heubt; er kam
durch alle jhen ritter zu galahot und warff so vil flammen uß sim munde off
yn das er aller verbrinnen wonde. den traum forcht galahot ußermaßen sere.
des andern nachtes traumpt im das sin buch offgerißen were und das er all sin
gederm in synem buch sehe ligen; yn ducht wie er zwey hercz in sim buch sehe,
die beide glich groß weren und glich lang. das ein sprang ußer sim buch und
wart wol als groß als ein lebart, es lieff zuhant zu walde zu andern tiern, und
verlose es also. da ducht yn wie das ander hercz dorret in sim libe und darnach
sin lip aller, so das er zuhant dot lag ee dann ers selb icht wúst. diß waren zwen
freischlich treum und zwen eistlich die galahot getreumet waren. herumb reit
er und gedacht sere unfro in sim herczen; ydoch gebart er frolicher dann im das
hercz stuonde, umb synes gesellen willen. diße zwen traum sagt er nyman, und
wurden sie gar schwer in synem herczen. er was wise und listig, so uns die
history saget, das von des koniges salomonis geziten nie kein wiser furst geborn
wart dann er was, noch sinniger zu allen sachen. des dritten tages ritten sie
sere biß off den mittentag und galahot ließ sin zobel uber sin augen hangen.
er reit allein und sprach zu lancelot nicht noch spielt mit im nicht als er gewon
was. er reit zu galahot und stieß yn mit dem elebogen an die schultern als er
mit im spielen wolt. galahut kert sich heran nit und reit fur sich gedencken als
da vor. des wurden sie lachende ußermaßen sere und wolten yn nit anesprechen,
wann sie ducht das er zornig were. er wúst aber nit zu wem er sich zornte,
wedder zu im oder zu sinselbes knechten, der er vier alda mit im hett. also
ritten sie lang, und galahots pfert was mude, wann er schwer und groß was;
es stieß sich an einen steyn und viel forn darnyder. das zurnd galahot und
slug mit sporn fur alle die andern was er ummer geriten mocht. da sturczt es
aber, wann es nit me mocht, und brach den hals under im. er viel selbs uß dem
sattel, und kam im ein scharpffer steyn gein sim herczen, so das er off dem steyn
bleib ligende in onmacht. das sah lancelot und lieff bald zu im. da was er so
ungethan das lancelot weinte und wond das er dot were, er schrey lut und bleib
by im stan ein wil; da besweich im das hercz, und viel in onmacht bi galahot,
so das im die stirn off einen scharpffen stein kam und sneit im das fleisch uncz off
das bein oben dem rechten augen. die knecht kamen zu gerant und machten den
grosten jamer, sie wonden wol das ir herren beide dot weren. da sie beid ein
gut wil also gelagen, galahot beqwam und sah sinen gesellen neben im ligen
gewunt; da wart sim herczen so we das er wiedder off lancelot in onmacht vil.
da beqwam lancelot mit dem valle und wond das galahot dot were.< lieben
kint>, sprach er zun knappen, die großen jamer machten,< ist uwer herre dot?>
und nam yn in beide sin arm.< nein er, herre>, sprachen sie,< er beqwam ieczunt
und viel wiedder off yn in onmacht, da er uch so sere gewunt sah.>< bin ich gewunt?>
sprach er und wúst es nit, nochdann was er aller beblut under den augen
und vor der brust. er streich das blut von sim antlicz so er meist mocht, umb
das es galahot nit gewar wurde; so er me wúschet, so die wuond me blutet, sie
was groß und tieff. mit dem beqwam galahot und begunde sere weinen.< vil
lieber geselle>, sprach er,< wie stet es mit uch?>< mir gebrist anders nit>,
sprach lancelot,< dann das ich wonde das ir dot werent. wie stet es mit uch,
sint ir sere geqwetst im libe?>< nein ich nit>, sprach galahot,< vil lieber geselle,
wie stet es mit uwer wunden, ist sie groß?>< ich han wunden nit, herre>, sprach
er und verbarg sie so er meist mocht, das sie galahot nit gesehe.< nein>, sprach
er,< ich han sie wol gesehen, ir dorffent sie nit decken, laßt mich sehen ob sie
icht angstlich sy!> und det imselb das cleit von dem heubt. da sah er die wunden
dieff und groß und was des ußermaßen unfro.< geselle>, sprach er,< ir hant kein
ferch wunden>, und band im die wunden zu.< nu gebent uns unser pfert!> sprach
er und det als im nit wirre; nochdann was er im lib sere geqwetscht, als es kein
wunder was: er was ein groß ritter und schwere und was eistlich gevallen. er
saß off ein ander pfert, das ein knecht mit im leite, und lancelot saß off syn
roß, und ritten zu sorelois die rechten straß.< herre>, sprach lancelot,< ir sint
fur einen den biederbsten man gehalten von dißer werlt und fur einen den wißesten;
mich duncket aber nit das ir icht wiß sint, ir solt es auch nit zörnen das ich
uch sage.>< nein ich>, sprach galahot,< warumb sprechent ir das, gut geselle,
das sagent mir!>< ich kans gelaßen nit>, sprach lancelot,< ich múß es uch sagen:
ir sint ein fast biederman und fast bescheiden, das ist ummer die warheit, es
ist uch aber hut sere vergeßen; ir hettent yczunt uwern lip nehelich unbescheidenlich
verlorn mit uwern großen gedencken die ir underhanden hant, ir rident so
sere verdacht das ir uwerselber uberall vergeßent. hettent ir iczunt uwern lip
als lesterlich verlorn, man solt úmmer schaden da von sagen, als wise ein man
als ir sint. ich gesah nye so vil unsinnes an uch, sit ich uch zu allererst erkante,
als ich hut an uch han gesehen. darumb wust ich gern was uch were, wann ich
des an uch ungewon was. ir sagetet mir ie alles das uch was, das hant ir hut nit
gethan, darumb duncket mich wol das ir mir nit als heimlich sint als ir gewon
warnt. han ich uch irgent erzúrnt, das sagent mir!>< nein ir werlich, lieber geselle>,
sprach galahot,< ir hant mich nit erzúrnet, ir mochtent mir nit gethun
das ich zurnen wolt. hut ist mir auch des nit geschehen daroff ich it vil acht,
myn ungeval ist nit allererst hut angegangen, ich wen wol das es lang angegangen
sy. es ist auch wol billich und recht das ich furter verließ und ungevelle
habe; ich hab so vil gewunnen und bin so rich gewesen, des ist nit lang, das ich
nit richer sin wolt, und hett ich wunsch gewalt, dann ich was. darumb wene
ich wol das myn ungevall ane si gegangen und das ich suß furter verliesen muß
die gewinnung die mir got verluwen hett.>< wie sint ir des geware worden>,
sprach lancelot,< das uwer verlust sy angegangen? ir sint noch hut diß tages
richer dann keyn herre den ich lebende weiß, beide von land und von lúten und von
magen und von frunden.>< umb lant oder umb guot das ich verliesen mag wil ich
nummer gezurnen>, sprach galahot,< bin ich selb biederbe, das mag ich gnung gewinnen.
wann als ein man einen getruwen frunt hatt, den er fur alle frunde
erkorn hat, und er den verluset, den schaden mag er nymer erkobern noch mag
sin nymer vergeßsen, ob er biederman ist. ich spreche nit das yemands alweg
gedencken möge; das möcht auch sin nit, wann als die stat gevellet das man sin
zu recht gedencken sol. welch man sin dann nit gedencket, der ist ungetruw
und falsch. lant noch gut mag mich nit sere untrösten, ob ich das verliese; verlúse
aber ich minen getruwen frunt, an des fruntschafft ich uberal myn hercz
geleit han und allen mynen gedanck, so ist wol recht das ich mit im verlorn bin,
wann er myn hercz mit im hatt, es si frau oder man. wann der mensch sin hercz
verlorn hatt, so kan ich geprúfen nit wie im der lip geleben mög on hercz. ein
gut mag anders gewinnen nit, da si dann úmmer frúndes hilff bi, noch ein lant
ein anders. darumb sol ein man guot noch lant nit clagen, ob ers verlúset, wann
das der man synen steten frunt verluset, das sol er zu recht ummer clagen.>
< gut herre>, sprach lancelot,< warumb hant ir diß gesprochen?> - und verstunt zuhant
wol was er meynt -,< ist uch das leit das mich myn herre der konig enthalten
hatt?>< des weiß ich uch keynen undanck>, sprach galahot,< ir daten es uwers
undanckes, wann myn frau die konigin erbarmt sich, wene ich, uber mich, da
sie das geschuoff das es geschehen must; wann ich wol weiß das ich den lip darumb
laßen muß, verliese ich uch. also werlich helff mir got als ich uwer gesellschafft
lieber han dann herre zu syn uber alle die lant in der welt! darumb hat myn frau
die konigin recht, das sie uch gerner bi ir hatt dann verre von ir. ich han auch
unrecht das ich sie darumb schelten, sie muß yren willen han, wies auch mit mir
ergee!> da sprungen lancelot die trehen uß den augen, und wart ußermaßen
unfro, wann yn galahotes unfreud sere erbarmet. also ritten sie biß sie qwamen
off ein waßer sprechende da von, zu einer stat die galahot hett thun vesten
da er mit dem konig artus begund urlagen. das waßer was tarente genant,
und die stat die was die hohfertig garde genant. also hett sie galahot selb
genant, umb das er in sim land nirgent kein hohvertiger stat noch vester hett
dann dieselb was. die stat und die burg warn hoch gelegen off einer selbwahsen
leyen; einhalb under der leyen lieff die rivire schön und breit, und anderhalb
lag der walt groß und schön. das selb waßer leuffet vier cleine mile nah zum
ende. da sie zu der stat qwamen, galahot sante einen knappen fur, und galahot
hett alweg das aug off die stat.< werlich herre>, sprach lancelot,< das ist ein
ußermaßen schöne burg, die stet als ob man alle die werlt da mit urlogen sol,
so hohverticlichen stet sie.>< das ist war, lieber geselle>, sprach galahot,< wústet
ir auch was großen hohmút ich in mym herczen hett, da ich sie hieß machen,
und wie offenlich sie gemacht wart, es solt uch genung wunder haben. ich wil
uch wol zeugen bi einer wil, das ir wol jehen solt, das die grost affenheit si an der
welt und die gröst kundikeit alles ein clein ding ist und das es licht zu geet,
ich wil uch sagen wie.
mir kam zu einem mal in mynen gedanck das ich alle diß welt gewinnen
wolt, da hub ich an dem konig an und det die burg hie machen und die stat,
wann er der hohste konig was den ich lebende wust. darumb hub ich an im an,
wann wenn ich yn uberwunden hett, so ducht mich wol das ich mit syner
hilff alle die welt gewunnen hett. ich hett auch in der burg die ir da sehent
fur uch stan hundert zinnen und funffczig, welcher ieglicher zinnen ich ein konig
gewunnen hett. als ich dann die konige all gewunnen hett, dann wolt ich
selb konig sin worden und wolt in der burg hof han gehalten funffczehen tag
nach einander, und die hundert zinnen und funffczig solten alle cron mit mir
han getragen als lang als der hoff gewert. nach der messe, als man eßsen solt,
so solt dann myn cron vor mir stan uff der tafeln, ein stander von silber solt
sin gemacht als ein man und solt die cron off dem heubt han. also solten der
anderthalb hundert konig cron vor yn off der tafeln stan als die myn dete vor
mir. nach eßens biß nacht solten die anderthalb hundert cron stan off den
anderthalb hundert zinnen, und die myn solt stan off dem pinnackel von dem
torn, und uff yglicher zinnen solt ein hercz brinnen des nachtes, und das die
so groß were das sie kein wint verleschen mocht. darnach solt ich so groß gabe
geben als lang als der hoff wert, das alle die welt von myner miltikeit sprechen
solt. als der hoff dan zurgangen were, so wolt ich mit mynen konigen geurloget
han alles das jare durch, biß aber das jargezitt komen were das ich aber mynen
hoff gehalten het. also hett ich alle die welt under mich gebrochen und wer herre
bliben. diß ducht mich groß sin und groß wißheit, das ich desselben gedacht. dißen
gedanck hett ich werlich biß an den tag das ich uch bekennende wart, vil lieber geselle.
ich gesah auch nie man der mir ie so lieb wart noch nymer gethun, also
helff mir got! wann sitherr ich uch allererst bekante, verlose ich den willen miteinander
und kert mynen syn an uch, so sere das mich ducht das ich alle die welt
hett da ich uch gewann; ich hett auch! nu han ich myn affenheit uch gesagt, die
ich offgeleit hett, und mynen großen ubermut, den mir unser herre gott abgenomen
hatt mit uch. verließ ich uch darmit, so wil ich lenger leben nit; als ich herre
was von aller der welt und die verlorn han, was solt mir dann das leben lenger?
ich kam nie so unfro in diß burg, ich schied mit freuden wiedder daruß. darumb
qwam ich nu herre das ich nie freud als wol bedorfft als ycz zu dißer stunt.>
lancelot was ußermaßen unfro das galahot so großen ruwen in dem herczen
trug, und ducht yn das er ein das frischt hercz trúg das ie kein furst gewúnne,
das er alle die werlt zu gewinnen ließ durch synen willen. alsus ritten die zwen
gesellen sprechende biß das sie kamen zu dem fuß von der leien da die burg uff
stunt; der weg was gehe und ungemechlich off zu komen. da sah galahot off
zum thorn wert und sah yn nyder vallen; darnach sah er wo die mur von der
burg jhene leien nyder qwam gevallen fur ir beider fúß. und galahot det als er
daroff nit echt.< waffen, herre!> sprach syner knecht einer,< sehent ir nit wo die
burg mit einander darnyder ist gevallen?> galahot schweig und reit ußerwert
den pfat uff zur porten und lancelot mit im. da sie beid vor der pforten waren
die pfort spielt und vil fur ir fuß nyder. des erschrack galahot ußermaßen sere
und gedacht das das sin traum weren die im getreumet hetten. alles das in der
burg was erschrack und wond yczunt on bicht sterben. da kert galahot das
pfert umb und reit die leie wiedder mit lancelot, so das er nie wort gesprach.
er hub sich bald zu wald wert was er ummer mocht, und ein knecht kam nach
im gerant. da er sin gewar wart, er beidet sin und fragt yn ob ymant da dot
verliben were.< nein es, herre>, sprach der knecht.< so ruoch ich nit viel>, sprach
er,< ob die mure alle darnyder sy gevallen, man sol sie aber wiedder machen.
nu rytt du fur>, sprach er,< zur mönch huß, die in dißem wald siczen, und bereit
mir myn herberg, sag yn das ich heimlich kum, das sies nymant wißen laßen
das ich komen sol! du solt yn auch nit sagen von myner burg das sie gevallen
si!>< nein ich, herre>, sprach der knecht und rant fur sin straß. da sant er sin
ander dri knecht nach dem fordersten und hieß sie zum closter spise nemen
und des sie bedorfften.< das solt ir furen>, sprach er,< zu keseling und solt mir
myn herberg da nemen! ich wil zum closter nit beliben.> zeseling was ein statt
und was bi dem closter gelegen in einer halben milen nah durch den walt uff
ein schöne rivier. die knecht daten yres herren gebot und bereiten im sin herberg
in der stat schon und wol. galahot und sin geselle kamen algemechlich,
und galahot hielt sich vil baß dann im zu muot was; das det sin edel hercz, das
fri was und das off kein clein ding nit achte.< werlich herre>, sprach lancelot,
der sinen gesellen gern uß den schweren gedencken bracht hett ob er möcht,
< ir sprachent yczunt ein wort darumb uch myn hercz fast sere priset: ir sprachent,
ir achtet off die mure nit das sie darnyder gevallen were, sit sie nymant dot
geslagen hett. ir mögent wol prúfen und wißen das uch unser herre got spart
und das er uwer geruochet. er valte die mure fur uwer fúße darnyder, ee dann
das er wolt das ir darinn kement, wann unser herre got den man beschirmet vor
schentlichem tode, so dúncket mich das er yn minnet und das er sin geruochet.
darnach sol sich der man auch demutigen wiedder unsern herren got und sol
im gnaden der eren der er im gethan hat. ir mocht wol wißen das uch ettwas
nahente was, ir begundet hut am morgen fru vil unfrölicher zu gebarn dann ich
gewon an uch was, und me zu gedencken. alda wart uch unser herre got und behielt
uch uwer leben, da ir vilt und uwer pfert den hals brach under uch. da
mant ich uch was uch were bi den truwen als ir mir schuldig werent, noch gedencken
ich das ir mirs nit sagetent; ich manen uch aber mit derselben truw,
das ir mirs sagent und das ir mirs nit verhelt.>< nein ich werlich, geselle, ich
enwils uch helen nit, ir hant mich so dure gemant da ich unfro umb was und da
ich nach gedacht, das was umb einen traum, der mir traumde in der ersten
nacht das wir beide von des konig artus hoff gescheiden warn. uff die ander
nacht darnach traumt mir aber ein noch freischlicher traum>, und sagt ims
beide.< diß zwen treum hant mich also unfro gemacht, lieber gesell>, sprach er,
< und haben mir den lip nahe genomen, wann das mir got selber geholffen hat,
als ir yczunt selb sprachent.>
< herre>, sprach lancelot,< treum sint dick vil falsch, und ein man mit
hohem herczen, als man wenet das ir habent, der sol treum nit achten. frauwen
sollen daran glauben und lút von kranckem herczen; ir solt uch nit daran keren!>
< nein>, sprach galahot,< also freischlich treum und also eistlich dútent ettwas,
mir gesagt myn hercz nie so ubel me zu treumen als zu dißen, got gebe das sie
mir gut sint!>< so mir got helff, herre>, sprach lancelot,< ich wen nit das uwer
hercz so wise icht si oder keins mannes, das im sage was im gescheen sol.>< min
herre der konig artus hat wise meister in sim lande, die im alwege sin treum
dutent. er solt mirs gern senden, wust er wies mit mir stunde; mir enwirt auch
nymer wol zu muot, ich wiße dann zum ersten ob diß treum myn ere betuten
oder min unere.> des wart lancelot ußermaßen trurig und het yn gern von
dem gedanck bracht, ob er het gemöcht, mit allerslacht rede. also ritten sie
sprechende, biß das sie zu herberg qwamen. und alle die die sie komen sahen
wunderten sich wie sie mit so cleiner gesellschafft kemen, wann ers ungewon
was. die nacht gebart galahot frölicher dann im zu muot were. des morgens
frú sante er sin knappen fur zu sorelois nach rittern und nach scarianten, das
sie nach irm herren kemen. da kam er und lancelot algemechlich nach. ee
dann er dannen funff miln geritten was da er des nachtes gelegen hett, kamen
wol zweyhundert ritter und sinerselbes sarianden gein im und darzu alles sin
gesinde von sim huß. er was wol geminnet in sim lande und auch daruß, als es
wol recht was; er kund wol ritter nach irm recht eren und scarianten nach irme.
da yn jhens volck komen sah, es was ußermaßen fro und rant gein im.
zu allerförderst reit ein wise ritter, der sin öheim was, und was engelbant genant.
der rant fur zu sim nefen, wann im sin lant alles bevolhen was, und begreiff
yn in beide sin arme, er begunde ußermaßen sere weynen. des erschrack
galahot, wann er yn nie me hett gesehen weinen, und sprach:< warumb weynent
ir so sere, lieber öhem?> sprach er,< ich sah uch nie me weynen; ich wonde das ir
myner kunfft fro sin solt, und ir weinent!>< juwer kunfft wart ich nie me so
fro, herre>, sprach er,< der mir aber gestern am morgen zu den heiligen gesworn
hett das ich uch mit den augen me sehen solt, ich hett es werlich nit geglaubet,
so vil wunders ist in uwerm land sither geschehen sither ich uch zum letsten sah;
ich wond das ir eintwedder dot wert oder gelemt.>< was hettet ir vernomen,
gut öhem, das ir des wondent?>< ir hant vil großern schaden in uwerm lande
genomen dann ir wenent.>< was schaden ist das? han ich myner frunde keinen
verlorn, da mit han ich schaden genomen den ich nymer erkobern mag; han ich
aber gut verlorn, daroff acht ich nit wie vil des si, ich mag es me wiedder gewinnen.>
< der schad ist nit so groß, herre>, sprach er,< also er eistlich ist und wunderlich.>
< was ist es?> sprach galahot,< saget mirs, ich muß es wißen!>< so wil
ichs uch sagen>, sprach er,< in allem land von sorelois ist ein burgmure nit
blieben, wedder umb stat noch umb burg, sie sy in sieben nachten me dann halb
darnieder gevallen, an ettlicher stat lit sie mit einander darnieder.> galahot
slug das pfert mit den sporn und reit zu synen rittern und grußt sie und halßt
yglichen sunderlichen.< nu weiß got, meister>, sprach er zu sim öheim,< ich wil
uch númmer me fur als wise han als ich uch het, ir hant mich doch von eim
kinde gezogen und wißent mynen sitten wol. ir hant lang wol gewúst das ich
landes nie so viel gewann noch gutes, das ich ie deste stolczer wart in mym
herczen, ich verloß auch nie so vil guts das ich es ie verzagte oder mich bößlich
darumb gehielt, das wißent ir auch wol. solt ich mich erzornen durch verlust
von gut, so mocht ich mich wol gezurnet han. es ist noch nit dri tag licht, da
ich vor mir vallen sah die besten burg die ich in der welt han und die schönsten,
ich han das guot wol das ich sie wiedder mach viermal als gut ob ich wil; darumb
wil ich mich umb kein gut zurnen, ob ichs verliese, noch missehaben. verliese
ich myn frúnd, die wil ich clagen und wil unfro darumb sin, wann die mag ich
númmer me wiedder gewinnen. gut wil ich clagen nit, wann es schier gewunnen
wiedder ist, und also schier ist es wiedder verlorn.> alle die diße wort horten
priseten galahotes sien und sin fri hercz und waren ußermaßen fro das er wiedder
zu land komen was. da kam er und sin volck zu einer stat, die sin was und hieß
sorhain; alda bleib er dri tag. an dem dritten tag sant er sin brieff mit sinen
botten an den konig artus mit lancelots radte, anders enwúst nymant darumb
nit; anderhalb sante er sin botten uber alles sin lant zu sinen barunen und enbot
yn, alles lieb als sie ir ere wolten behalten und alles ir gut, das sie vierczehen
nacht vor wihennachten weren zu sorhain.
also sante galahot sin brieff dem konig artus. nu wil ich uch bescheiden
was an den briefen beschriben was: er grußt den konig artus als synen herren
und sinen lieben frunt und enbot im, ob irgent kein meister in sim land were
der die treum kund betúten, die solt er im senden durch recht fruntschafft, es
dete im große not. die botten kamen zum konig und wurden ußermaßen wol
enpfangen, beide von dem konig und von der konigin und von der frauwen von
maloaut. nochdann weren sie baß enpfangen und ir were vil baß gepflegen, wann
ein abenture die zu hof geschah off demselben tag da sie dar qwamen.
nu sagt die history das ein jungfrau zu des konig artus hof qwam off denselben
tag da galahots botten zu hof kamen. die jungfrau kam mit schoner
gesellschafft und rilich von cleidern und von pferden, sie was selber ußermaßen
schon und wol glich einer edeln jungfrauwen. mit ir qwamen wol drißig zu roß
von rittern und von sarianden. man halff ir von irm pferde, und zwen ritter
leiten sie fur den konig. sie was gecleidet mit eim herlichen balkine mantel und
rock, und des mantels feder was hermin. also qwam sie fur den konig artus
mit bloßen henden, die ir ußermaßen wiß waren und lang. sie was mit einer
sidenin hullen gebunden, und was ir hare zu eim zopff geflochten. ir antlicz
und ir lip was ir so wol geschaffen das sie der konig zu wunder besah und alle
die mit im waren. sie was unerforcht und sprach mit einer hohen stimme:< konig
artus>, sprach sie,< got halte dich, behalten myner frauwen rechtes und ir eren,
als den besten konig der nu lebet und den edelsten, ob ein dat nit were!> der
konig besah die jungfrawen lang, die yn zum ersten so sere gelobt hett und darnach
so größlich sin laster sprach.< jungfrau>, sprach er,< got geb uch gluck, und
uwer frauwen recht und ir ere si behalten als es sy! wolt ir mir auch sagen
warumb ich der best konig nicht enbin und der edelst der nu lebet und wo ich
das verwirckt han, ich wil sin uch danck wißen. saget mir bi der trúwe die ir
sint schuldig uwer frauwen, ob es uch zu sagen stet und ob irs wißent!>< wust
ichs nit, herre konig>, sprach sie,< so were ich wunderlich in uwern hof komen.
ich kam her umb ein die wunderlichsten abenture die ie kein ritter gehort;
alles das sol erschrecken das in dem hof ist, wann ichs uch sagen, und irselber
allermeist!> mit dem sah sie hinder sich, und ein gra ritter, der groß und starck
was, qwam fur gesprungen und gab ir ein vergulte buchs in die hant, daruß nam
sie einen brieff mit eim ingesiegel das guldin was.< herre konig>, sprach sie,< ir
hant mich truwer gemant, das ich uch sage, an welchen dingen ir volkomen nit
sint und was uch das beneme. ich wils uch alles sagen und wils uch nit heln
durch nymant, ich wil aber zu allererst sicher sin, beide von uch und von uwern
lúten, das mir kein arg darumb gesche was ich sprechen, es ensoll uch alles licht
nit gut duncken.>< ir mögent wol sicherlichen allen uwern willen sprechen>,
sprach der konig,< jungfrau, uch geschicht dalang arg von mir noch von mynen
luten, das gelob ich uch.>< so sprech ich, herre>, sprach sie,< das ir ein der werdest
konig werent der nu lebet, beneme es uch ein sach nit die alhie geschriben stett
in dißem brieff den ich uch bracht han. auch solt ir wol furwar wißen das ein
die edelst frau dißen brieff hat gesant die man off ertrich lebende weiß und ein
die gútigest, auch weiß man kein schöner lebende. sie enbutet uch das ir dißen
brieff thunt lesen vor allen den die in uwerm hof sint, das sie alle wißen arm
und riche was der brieff sage. und wollent ir des nit thun, so gewißt ir númer
was daran statt.>< das wil ich gern thun, jungfrau>, sprach der konig und sante
zuhant nach der konigin und nach allen irn jungfrauwen, das sie bald zu im
qwemen. er sante ander botten in die stat und hieß ruofen uber alle die stat,
das weder groß noch clein belibe, er qweme zu hoff balde.
des koniges sal wart in einer kurczen wile so vol volckes das es alle die
erschracken die mit der jungfrauwen komen waren.< seht hien, herre, den brieff>,
sprach sie,< und thút yn lesen!> der konig nam den brieff und gab yn eim schriber
das ern lese so er allerlutest mocht, so das yn alle die verstunden die in dem
hofe weren; und das er eins wortes daran nit vermist, als lieb als er sin ere zu
behalten hett. der schriber uberlase den brieff von eim ende biß an das ander
und erschrack so sere das er ein wort nit mocht gesprechen. er bleib also stan
ein lange wile, und wart im an dem herczen so wee das im der brieff uß der hant
enpfiel. da sprang myn herre ywan off, der alweg gut und milt was, und begreiff
den schriber in beide sin arme, da er sah das er vallen begunde, er leite
yn uß dem getrenge und leite yn in ein kamer off ein schön bette.< edel schriber,
was ist der mere, mag es ymant wißen?>< ay myn herre ywan>, sprach er,
< durch got gnade, fregent mich nit me, ir solt es ee gefreischen dann es uch lieb
sy, ir gehortet nye so großen jamer me!> da wolt er yn nit me fragen und ging
wiedder fur der konigin fuß siczen, dannen er uffgestanden was da er dem schriber
halff.< min herre ywan>, sprach die konigin,< kunnent ir mir icht gesagen was
dem schriber were?> desselben freget yn auch der konig und myn herre gawan.
< ich weiß anders darumb nit, herre>, sprach er,< wann das im ußermaßen wo
ist und ubel zu muot. er sagt mir, ich solt die mere schierer freischen dann mir
lieb wesen mocht.> da gab der konig eim andern schriber den brieff in die hant
und mante yn bi der trúw die er im schuldig were, das er im sagt was an dem
brieff were und anders nit. er lase den brieff und begunde ußermaßen sere
weynen da er yn gelase.< saget was an dem brieff geschriben sy und laßent
uwer weynen syn!> der schriber warff dem konig den brieff in die schoß und lieff
hinweg sin hende slahende und großen jamer machende. der konig sprang selb
off und begreiff yn.< weiß got, ir múßet mirs sagen>, sprach er,< ir enkoment
also hindann nit!>< weiß gott, herre>, sprach er,< thut mir was ir wolt, ich wil
uch nymer als viel untruwe gesagen als an dem brieff stett, ich ließ mir ee den
hals abslagen.> da ließ yn der konig, und er ging fur die konigin stan.< owe
frau>, sprach er,< was großer unselikeit ist huot herre zu hoff komen!> und weint
ußermaßen sere. das hort der konig, und ducht yn das er nit leben möcht, er
wúst dann zu erst was an dem brieff stunde. er sante bald nach sim capellane
und manet yn bi der messe die er des tages gesungen het, das er im sagt was an
dem brieff geschriben stunde und anders nit. er nam den brieff und lase yn.
da er yn wol uberlesen het, er seinte sich me dann zehen mal und bat den konig
das ern einen jungen pfaffen dethe lesen, im gezeme nit das er den wunder aller
der welt sagte der daran geschriben stunde.< ir mußent nemelichen sagen>,
sprach der konig,< ich wils uch erlaßen mt!>< das ist mir werlichen leit>, sprach
er,< mir geschach auch nie so leit.
an dem brieff stet geschriben das uch die konigin genuvere grußt von
tamelirde, des koniges leodagans dochter, und darnach grußet sie all die in
uwerm hoff sint, ritter und sariande, frauwen und jungfrauwen, biß an ein die
ir fur uwer wip haltent. sie spricht furter, sie wolle das all die welt wiße das
sich der konig artus von britanie ungetrúclichen halt wiedder sie und darnach
wiedder got und wiedder die welt nach den großen truwen die sie im gethan hatt.
das bescheidet sie uch wie das sy: sie spricht, ir habet sie gekaufft als man zu
recht wip keuffen sol, und hant diße mit unrecht die ir nu habent und verlieset
sel und lip mit ir. « wo gewihet konig sin gerecht wip leßet, die gewihet
koniginn ist als ich noch hut bi tag bin, also hatt er mich gelaßen und nymet
ein ander, da er mit unrecht mit lebet, als der konig artus thut mit der die er
nu hat. da ist er zu allererst meyneydig worden und hat darnach sin trúw gebrochen,
er ist mörder und verreter, er ist ein diep und er glaubt an got nit,
darnach ist er ein hurer. diße sieben heubtsunde die ich uch genant han hat
er mit sim libe begangen und ist ir aller schuldig, wann er mich gekaufft hatt
ewiclich und recht, als gewihet konig zu recht gewihet konigin kauffen sol, in
der stat zu logres, die heubt ist von sim konigrich, in sant steffans múnster;
und der gut erczbischoff egene, der heilig man, verkaufft mich im. min herschafft
wert aber nit lang, das erbarme got das er siner truwen an mir vergaß!
in der ersten nacht darnach das diß gescheen was wart ich verraten und wart
von dir getragen da ich bi dir lag, und wart diße genuvere, die du iczunt hast,
an myn stat geleget; das enweiß ich ob es din redt were oder nit. die warheit
wil ich ymmer sagen, wann genovere, die du yczunt hast, verriet mich, das
wust ich wole. ich was viel edeler dann sie were und vil beßer. sie ist von zwein
halben kebschkint, das weiß ich wol, sie det mich in gefengniß furen an die stat
da ich nymer lebendig uß were komen, ob mir got nit geholffen hett, zu dem
ich mich allweg verließ. er sante mir berdelac den alten, der mich wiedder
in mynselbs lant fuorte, da ich noch hut in bin, und er bracht mich wiedder, das
mir nymer gescheen were, ob mir yn gott nit gesant enhet. diß clag ich dir,
konig artus, und bieten dich, konig artus, das du mir riechtest nach recht heruß.
gedenk dir der truwen die du mir in sant steffans múnster gebest da du mich
kaufftest, wann du also nit beliben magst, das weistu selber wol. du kerst wiedder
zu mir, unser herre got der ist so barmherczig, er sol sich uber dich erbarmen,
als er sieht das du wilt wiedder keren. du solt zu allererst richten von der morderinn,
die dir so lang din sele verstoln hat und dot geslagen mit den freischlichen
sunden da du mit gebunden bist; du solt ir dasselb thun das sie mir thet, und
thu sie ir schalckeit ein teil engelten, wann sie uns beiden gottes gnade hatt
verirret. myn gedanck was so manigveltig da ich dißen brieff schriben hieß,
das ich alles des nit gedencken kunde des mir not were gewesen. nu sante ich
uch myn nifftel, wann sie myn ungemach wol weiß und myn not, das sie uch mit
dem mund segete das mir vergeßsen were. und wollent irs ir gleuben nit, sie
hatt ritter und sarianten gnung mit ir bracht, die wol der warheit jehen. das
ensollen sie laßen wedder durch uwern willen noch durch den mynen, sie sollen
der warheit jehen. auch weiß es bertelac der alte, der uch den brieff bracht,
der der getruwesten ritter einer ist den man lebende weiß und der me mit den
wapen gethan hatt. das uch myn nifftel und er mit geswornem eide sagen des
mögent ir wol glauben, an sie zwey wil ich auch laßen was mich ane geet. »> - da
was der brieff gelesen, und der cappellan gab yne dem konig wiedder sere weynende.
der konig sah off zur koniginn ußermaßen unfrölich; also daten alle die bi
ir waren.< jungfrau>, sprach der konig,< ich han uwer botschafft wol vernomen,
wolt ir icht me sprechen mit dem munde des der brieff vergeßen hatt, das sprechent!
hie ist der gnung die es hörent! ich wolt auch gern wißen welhs der bertelac
were, dem uwer frau sprichet das man im so wol glauben sol und der so
viel mit den wapen gethan hat.>< herre>, sprach sie,< ich wil yn uch thun bekennen,
ein biederber man mag sich allenthalben wol augen, und ist gut zu bekennen
wo der ist. herre bertelac, geent herrefur zu mym herren!> sprach die
jungfrauw.< jungfrau gern>, sprach er und sprang herrefúre und knyet fur den
konig und fragt was er im gebúte. der konig besah yn lang, und ducht yn das
er wol ein gut ritter mocht sin und der viel mit den wapen gethan hett. er
was gra als ein tube und groß und starck, das antlicz was im alles vol wunden
und der hals, die augen waren im groß und schwarcz, und die nase was im hoch
und lang, der munt was im groß und wit, und die hend waren im groß und lang.
der ander lip was im groß und wol geschaffen beide, arm und beyn und fuß, und
die schultern waren im breit und recht.< werlich herre ritter>, sprach der konig,
< ir sint wol des alters das ir zu recht furbas me kein falscheit noch kein unrecht
noch untru stercken soltet, uwer alter wils nit.>< herre>, sprach die jungfrauwe,
< die yn bekennent die wißen wol das er nie ungetrúw noch falsch wart an keinen
dingen. ich solt uch noch ein wenig sagen, herre>, sprach sie,< von myner frauwen
wegen, das an dem brieff nit enstunt; nochdann wart nie kein man geborn, er
hett da mit zu beßern gnung das an dem brieff statt. ich wil uch ein wenig baß
sagen dann uch myn frauw enbot und luterlicher: in denselben zitten da ir
nuowens konig warent worden zu britanie, da hort ir wol sagen von miner frauwen
vatter dem konige leodagan von tamelirde, wie groß ere er in der werlt hett
und wie groß lob. er was so here das er sin konigrich von nymant hielt dann
von gott, und hielt sin ritter und sin lant mit großen eren, das man von nymant
sprach dann von im. das ist alles zurgangen und nicht me. nu hatt sich myn
frau aber uff erhaben und hatt also groß ere als ir vatter ie gewann; sie was ein
kint da ir vatter starb und ist nu die schönst frau die man weiß und die baß
gezogenst. ir sprachent eins tags, ich enweiß ob es uch icht gedenk, ir enwoltent
nymer me gerugen, ir wústent ee warumb der konig laodogan so großen prise
und so groß ere in der werlt hett, sin lob und sin ere und siner dochter schonheit
ging uber alle die welt. ir kamet zu thamelide als ein sariant mit zwenczig
knappen und diendent mym herren dem konig von wihenachten biß zu pfingsten.
ir diendet off dem pfingstag hundert rittern und funffczigen zur tavelrunden.
alda wurden uch alle die ritter so holt die uch mit augen sahen, das sie uch
all lieb gewuonnen als irselbes lip. alda gewunnet ir so großen prise das uch myn
herre der konig sin dochter gab, die schönsten jungfrauwen und die baß gezogesten
die man da lebende wust. also wart uwer zweyer brutlofft gemacht. nochdann
was kein ritter in myns herren hoff der wúst wer ir werent, wann myn
frauw mocht anders nymant werden. alle die von der tavelrunden lobeten uch,
uch wart die richst gabe mit ir gegeben die man ie mit keiner frauwen gegab:
das was die tavelrunde, der so manig ere gescheen ist. ir furtet myn frauwen,
ee dann sie gewihete konigin wurde, und anderhalb hundert ritter geleiten
uch zu lande, die von der tavelrunde waren wol geeret ritter uber alles lant.
da bleib myn herre der konig in sim lande mit großen eren. auch hant ir und uwer
knappen dick vor im gedienet off uwern knyen. al warnt ir richer und mechtiger
dann er, ir brachtent myn frauwen zu logres und nament sie da zu gewihet
konigin, als ir recht was. da wart sie an der ersten nacht von uch gestoln und
hinweg gefurt von uwerm bett andersware in gefengniß. das gemacht jhen
jenover die dort siczt>, sprach sie,< und wart sie bi uch geleit an myner frauwen
stat. myn frau wart ferre in einen walt gefurt, da man ir ir heubt solt han abgeslagen.
da erbarmet sie jhenen, und wolt sie döten nit; sie furten sie aber in
hengistis thorn des sahsen in des túfels lac. daruß erloßt sie dirre ritter, herre>,
sprach sie und meinte bertelaken,< und trug sie dannen off sim hals mit großen
engsten synes libes, wann sie sin rechte frau was. also wart myn frau verraten,
herre>, sprach sie< und bit uch das irs durch got thút und durch die truwe die ir
ir gelobetent, das ir wiedder zu ir kerent als ir gerecht man, und berecht sie so
ersam das alle die welt sprech das ir umb die gefengniß noch verretery nit wustet
die mit miner frauwen gethan wart. wil auch iemant darwiedder icht sprechen,
myn frau enwurd also verraten als ich gesprochen han, ich finde den wol der
off yn beredet, als er zu recht sol, uff den tag der yn beiden bescheiden wirt,
das ers mit synen augen sah. und wiedderredet es aber nymant, so bittet uch
myn frau, herre konig, das ir myner frauwen recht thut von der mörderin die
da siczet, die myn gerecht frau ermordet wolt han, ob sie hett gemöcht. ir herren,
die gesellen heißent von der tafelrunde, ich verbut uch die tavel und den namen
von unsers herren gottes wegen und von myner frauwen wegen, biß an die stunt
das mynr frauwen nach gerechtem urteil geriechtet wúrt und das myn frau und
myn herre der konig sich mit recht bescheident welche under yn die tafelrund
mit recht behalt, wann sie myner frauwen vatter mit siner dochter dem konig
artus gab zu rechtem hileiche. mit recht sol auch nit me tavelrunden uber all
die werlt syn dann eyne, dieselb was myner frauwen vatter angeborn!>
des großen wunders erschrack der konig, dem die jungfrau zusprach, und
seinde sich tusent stunt und me, er schampt sich so sere das er sins sinnes ein
gut teil da mit verlose und siner wißheit.< frau>, sprach er zur konigin,< hant
ir gehort was diße jungfrau gein uch spricht? sint irs unschuldig, so lugent es!
sint irs aber schuldig, so hant ir mich betrogen und darzu manigen man. ich
han uch noch gehalten fur der getruwesten frauwen ein die ich leben wúst und
fuir die gútigesten.>< herre>, sprach die konigin und stunt uff,< ich sol dißes úmmer
unschuldig sin ob got wil, das ich nie frauwen noch jungfrauwen verriet.>< herre>,
sprach myn herre gawan und ging mit großem zorn vor den konig stan,< wir
han der jungfrauwen clag wol gehort, wir wolten gern wißen ob sie diße clag
on myner frauwen gethan hab oder von wem sie sie gethan hab.>< herre ritter>,
sprach die jungfrau,< ich clagen von genuvern die alda stet, das sie myn frau
verriet.> da wart mym herren gawan ußermaßen zorn.< jungfrau>, sprach er,
< werent ir in myns des konigs geleid hie nit, ich solt mit uch thun das ich nie
mit frauwen me getet, des gehúlffen uch alle die ritter nit die uch herre hant
bracht, und ir sprechent recht als ein böse wip! herre>, sprach er zum konig,
< ich wil das bezugen mit mym libe wiedder den besten ritter der in dem land
on tamilirde ist, das myn frau die konigin nie verreterin wart, wedder mit
irer frauwen noch mit andern. und ee dann myn frau des ungerochen blieb,
ich bestúnd ee zwen ritter.>< herre ritter>, sprach die jungfrau,< ich wust uwern
namen gern, ir berúmet uch so sere und vermeßt uch so herlich wedder zwen
ritter zu vechten, ir ensint wetlich so gut nit noch so edel das ir umb so hohe sach
als diße ist icht vechten mögent.>< jungfrau>, sprach er,< bin ich nit vollen darczu
gut, man findet alhie im hoff gnung die beßer sint und edeler dann ich si, die
auch fur myn frauwen als gern vechtent als ich thun und wetlich gerner. ir
hant nach mym namen gefraget, ich wil yn uch sagen, wann er nie verholn
wart an keiner stat da ich darumb gefraget wart: man heißt mich gawan des
koniges neve.> die jungfrau begund sere lachen.< werlich myn herre gawan>,
sprach sie,< ich bin wol froer dann ich zum ersten were, sint ir also getrúw als
man spricht das ir sint, ir schwúrt ein eydt umb alle diße welt nit das sie unschuldig
were; anders mogent ir auch vehten nit, ir múßent swern zum ersten.
schwert ir, so weiß ich wol das das an uch nit ist das man von uch spricht, ir findent
auch den wol der wiedder uch vechten sol, und wert ir joch anderthalb als
starck als ir nu sint. er ist hie bi mir>, sprach sie.< wo ist der?> sprach er. und sie
rieff bertelac.< herre bertelack>, sprach sie,< ir múßt dißen ritter bestan, und es ist
gawan; darumb solt ir nit verzagen, ir hant recht und er hat unrecht, ir sint
im ummer starck und kúne gnung!>
bertelac qwam fur und bot mym herren gawan sin wette. er was mym
herren gawan unwert, wann er so alt und so gra was, im hing auch die hut von
der keln biß off die brust, und was under den augen uberall runczlecht und
umb den hals. dodinet der wild saß fur des koniges fußen und sprang uff.< wie
herre, alter hengst>, sprach er,< wolt ir wiedder myn herren gawan vehten?>
< ja ich>, sprach bertelack.< geuneret si er der wiedder uch vihtet, fart hinweg
zu uwerm lande und bringent den besten ritter herre der darinn ist! den besteet
myn herre gawan und bejagt briß und ere da mit. das er uch dot slug, des
hett er ummer laster und schand.>< herre ritter>, sprach die jungfrau,< hant ir
myns herren gawans icht groß angst, kument ir herre fur yn und nement den
kampff fur yn wiedder yn!>< geuneret sy der gut ritter>, sprach er,< der wiedder
yn vehte, er wer ummer geschant der yn dot slug, er ist recht ein dot man! wann
ich wil uch sagen wer wiedder yn vehten sol: das sol thun kanus von kaer, der
was ritter ee uwer vatter geborn wart.>< jungfrau>, sprach der konig,< diß ist
ein hohe sach, und ich wil das uwer frau selb da sy da man den kampff vehten
sol von so hoher sach; sie spreche anders villicht, ir geschehe unrecht.
ich mache ir des eynen tag zu unser frauwen liechtmesse, das sie dann zu bedagran
mit allen yren frúnden sy, das ist by yrm lande; ich wil nit das sie sich
ferre múwe. ir solt auch uwer frauwen sagen, jungfrau>, sprach er,< ob sie unrecht
an dißen teydingen hatt, das sie die rede laße bliben. und thut sie des nit
und mag es mit recht nit vollekomen, by der truwe der ich schuldig bin dem
herren gott von hymmelrich und von dem ich myn konigrich zu lehen han und
von anders nymande: ich riche so von ir, ee dann sie von mir kömet, das man
uber tusent jare darab sprechen sol!
dasselb sagen auch ich uch, frau>, sprach er zur koniginn,< entslagent ir
uch der verretery nit als ir durch recht solt, ich thun uch brennen in eim fure!>
< herre>, sprach sie,< nymer geschehe mir anders dann ir gesprochen hant, ob ich
ie schuld an dißen dingen gewúnne des sie mich zihet!>< nu wartent beid des
tages>, sprach der konig,< und bringent beidenthalb uwer hilff dare!>< herre>,
sprach die jungfrau,< ich bit uch das ir mich ußer uwerm lande geleident.>< das
wil ich thun>, sprach er und sant botten mit ir. sie nam urlob und reit ir straß;
und alles das in dem hof was fluchet ir durch der konigin willen, so sere was
sie geminnet von allem irm gesinde. sie forchten das sie unrecht hett durch die
wurtzeichen die die jungfrau dem konig gesagt hett, und wusten nit das bertelac
der alt die verretniß alle gemacht het. ich wil uch sagen wie das were: der
konig leodagan von tamilirde hett einen truchseßen in sim lande, der hett ein
dochter, die hieß genuvere und was der konigin genovere so glich das man
wonde das die ein als wol des koniges tochter wer als die ander, und was die ein
nuon dryer tag elter dann die ander. da der konigin vatter da dot was der konig
leodagan, da nam der konig artus die dochter. da gedacht der truchseß und
sin mag das sie von siner dochter genuvern ein konigin machen wolten, wann
sie der konigin glich was, und wolten sie bi den konig legen. da wart mans
geware und wolt man sie verderbt han, wann das es die koniginn nit gestatde.
sie ward aber ußerm land gesant; da fant sie bertelac der alt und fragt sie ob
sie sinen rat thun wolt, er macht sie konigin von tamilierde.< ja ich truwen>,
sprach sie,< gern!> da nam er sie und furt sie zun barunen von tamilirde, und
ließ sie verstan das sie des koniges tochter were und das der konig artus des
truchseßen tochter gekaufft hett in ir stat. die barun glaubten im, wann er alt
was und gut ritter was gewesen, und behilten die jungfrauwen fur ir frauwen.
da dichtet bertelac den brieff und santen dem konig artus als ir gehört hant.
- nu laßen wir die rede ein wil bliben von bertelac und von siner frauwen
und sprechen furbas von dem konig artus und von der koniginn sinem wib und
von galahutes traum.
uns saget die hystori das der konig artus nach den wißesten pfaffen sant
die er in sim lande wúst, nach der bischoff worte und der erczbischoff, die im
sagten das meist das sie von astronomie kunden. der meister waren zehen, und
der konig sant sie alle zehen galahut und enbote im das er alles des
das sie im seiten, und vor yn allen so solt er meister helien glauben von tolete,
der was alte und kund vil von nigromancie. er enbot im auch, was mere zu hof
kumen were von der konigin und wie des ein tag bescheiden were, das er zum
tag keme mit sim nehsten radte. die meister furn hinweg mit galahotes botten
und daten des koniges gebot. galahut leite sie in ein kamer da lancelot inne
was und nymants me.< ir herren, ir meister>, sprach er,< myn herre der konig
thut uch groß ere, das er uch zehen fur die besten meister hatt von sim lande; mir
tut er auch groß ere, das vergelt im got, das er uch her hat gesant zu mynen
großen nöten und zu mynen engsten. nu seht uwer selbs ere an und darnach
des koniges ere und den großen lon den ich uch geben sol, und bescheident mich
des das ich uch sagen sol nach sim rechte!>< herre>, sprach meister helies,< das
ist war, myn herre hat uns herre gesant das wir uch rat geben sollen zu den
sachen die uch werrende sint; das wollen wir gern thun nach unser wißheit.
saget uns: was wirret uch?>< das wil ich thun>, sprach galahut und sagte sin
treum beide als im getreumet waren.< herre>, sprach meister helies,< diß sint
zwen treum die fast schwer sint und sere eistlich, ir múßent uns des ein frist
geben nún tag, das wir unser bucher besehen und studieren daruff. ich hoffen
des, on got mag uch des ymant beriechten der in ertrich lebt, so sol es uch ein
meister astronomice beriechten den wir alhie mit uns hant.>< ich geben uch diße
frist gern>, sprach galahot,< ir múßent aber off den heiligen schwern das ir mir
des zehenden tages die warheit sollent sagen das ir in uwern buchern funden
hant, es sy mir schade oder gut.>< das wollen wir thun>, sprach meister helies,
und galahot det die heiligen bringen; er hieß sie schwern und hieß yglichen ein
schön kammer sunderlingen geben, darinn zu studieren. die nún tag studierten
die meister, yglicher in siner kamern, und sahen manig groß wunder darinn.
uff den zehenden tag det galahot die meister zusamen komen in siner capellen
da er und lancelot beide waren, und fraget die meister was sie funden hetten
von sinen treumen. sie hetten manch wunder gesehen, des sie fast sere erschracken
und baten yn das er sies erließ, sie hetten synes frumen nit vil daran gesehen
noch siner eren.< des wil ich uberein nit thun, ich mane uch mit dem eyde den
ir schwurt, das ir mir die warheit saget!> da sprach ein meister von rome,
der ein edel pfaff was und hieß bonifacius:< herre>, sprach er,< ir hant uns so
thúre gemant, das mir lieber ist, was ich gesehen han, das ich das sage dann das
ich meyneidig bliebe; uwer treum hant große bezeichung und sint schwere,
darumb enkan ich uch sie nit als gar betuten als ich gern thet. das serpent
das ir sahent das mag myn frau die konigin wol syn. das es flammen off uch
goß ußer synem munde, das ist eintweder hicz von minnen oder groß haß und
nyd. die zwey hercze die ir sahent in uwerm libe das mag eintweder wol sin
uff geburt die von uch komen sol oder fremdes manns minne, diß mag es beide
wol bezeichen. mer wil ich uch sagen von der guldenin kron die das serpant
off dem heubt hett: ich han viel darumb geladet, da sah ich zu letst wo ein freischlich
trach von osterwert fliegende qwam und hett ein guldin cron uff dem
heubt. die ander sitt kam ein ander trach von westerwert, der freischlich und
groß was, er hett aber nit kronen. den zweyn trachen volget manig ander tier;
der von westerwert kam dem volget aber manigers dann dem andern. die
zwen trachen qwamen zu hofe und fachten freischlich mit ir gesellschafft, die
ein wiedder die andern. alda wurden so viel tier erslagen und erstochen das
das ertrich under yn alles hinweg floß von bluote. und die von westerwert qwamen
die namen uberhant uber die andern, so das sie begunden fliehen und entwichen
von den andern. mit den qwam ein freischlich lepart von einem fels hernyder gelauffen
und kert den von westerwert zu, er bracht sie allein in eyner cleynen wile
darzu das sie alle bocken musten; und jhen die von osterwert komen warn gingen
uber ir hals. also viel han ich gesehen, die trachen han ich aber nit gesehen
war sie kamen und der lepart. ich fund es aber wol, wolt ich vil darnach laden;
des wil ich thun nit. nu sprech ein ander was er funden hab!>< herre>, sprach
ein ander meister,< ich wil uch ein wenig me sagen dann er gethan hat. das
sprech ich darumb nit, er si vil beßer meister dann ich si. das uch von den
zweyn trachen traumt das ist alles liden. ir wart der ein trache und myn herre
der konig artus der ander; der lepart was der uch und mynen herren versúnde.
ir hettet mynen herren uberwunden, und was uch der lepart so lieb das ir uch
bucketet und uwer volck und ließent mynen herren uber uch hingan, ir warent
ob im und kament wiedder under yn. das ein hercz, das ein lepart wart, das
ist der ritter der uwer hercz ist und lieff ußer uwerm buch, das was under des
konigs artus volck. das serpent mit der guldenin cron das ist myn frau die
konigin oder ein ander konigin, die also mechtig ist als sie ist. das sie uch verbrant
mit fuer, das ist das sie uwern dot und uwern lip in ir gewalt hatt wann
sie gebútet. nu han ich uch gesagt das ich von uwern treumen weiß, nu sag
ein ander furbas.> des was lancelot ußermaßen zornig das er so ferre gesaget
hett, und hett gern gesprochen, wann das ers ließ durch galahots willen. des
wart galahut geware und sprach, bi der truwe die er im schuldig were, das er
nit zúrnt umb das der meister so verre gesprochen hett.< neyn ich, herre>, sprach
er,< sit es uch leit ist; getruwe hercz mag nicht horen geliegen von dem das im
lieb ist, es si frauw oder man.>< alles das hie gesprochen wirt under uns>, sprach
galahut,< das ist bicht und sol furter komen nit; weiß ymand icht me, der sprech
es!> da sprachen die andern funff das die zwen gesprochen hetten vor, und der
acht sprach, er must sinen eydt behalten, es were wem lieb oder leit, er hett ein
wenig me gesehen dann da gesprochen were.< ir hant wol gehort>, sprach er,< das
der ritter der lepart ist, der uch und mynen herren den konig versuonet; auch
weis das manig man wol das er uch drißig konigrich benam zu gewinnen, eins
andern tages sol er uch den lip nemen.> also sprach der achte, er was ein meisterpfaff
und was genant meister akarintes von bulgerie. da wart lancelot so
zornig das er den meister gern dot geslagen hett, wann das yn galahut beswur
das er im nit endet bi den trúwen die er der konigin schuldig were.< herre>,
sprach der núnde,< der woll, der zúrne! wir mußen unser eyde ymmer behalten.
ir hant auch wol gehört was uch diße acht meister gesagt hant, sie enlogen uch
huot eins wortes nit, als lieb mir got ist. alles das wir hut gesagt han von uwern
treumen und noch sagen wöllen, das ist alles zeichen uwers todes, ir mögent
selber wol brúfen. ich han gesehen, so ich wol wene, das myner gesellen dheyner
sah: ich sah das funffundvierczig dielen uff einer brucken lagen, da wart ir enmitten
off der brucken, da durch ein schwind waßer lieff und ein tieffes. man
dete die dielen hinder uch abe allesampt biß an denselben da ir off warent, und
die bruck was furbas nit gedielt. da enmocht ir wiedder nit gekeren, wann
die bruck hinder uch gebrochen was, und riedent furter in das waßer. alda wert
ir ertruncken beide, ir und uwer roß, ob uch der serpant mit der guldenin kron
nit geholffen hett; er legt uch die tiele allesampt wiedder, und der lepart der
halff im. alsus muß auch uch geschehen, ir mußt ymmer uber das waßer! und
hilfft uch der serpant dann nit noch der lepart, das sie uch die brucke furbas
machent mit den funff und virczig tielen, so mußent ir in das waßer trincken
und sterben. die tiele weiß ich wol das sie betúdent: uff jare oder uff monde
oder off wochen oder tag; der eins betúdent sie, das weiß ich wol.>
herzu gehielt sich galahut vil baß dann im zu muot were, und bat meister
heliam das er sagte was er gesehen hett.< ich getruw uch baß>, sprach er,< das
ir mir die warheit herumb solt sagen, dann allen uwern gesellen. myn herre der
konig enbot mir auch selber mit sym brieff, darumb bitt ich uch das ir mir die
gerechten warheit sagent. diße herren hant mir ein teyl von mym tode geseyt,
darumb wil ich alles das fur ware halten das ir darumb sprechent, und wil gern
uwers radtes leben.>< herre>, sprach der meister helies,< ich bin des gnung gemant,
das ich uch sagen muß das ich darumb vernomen han. und hettent ir
mich nit darumb beschwurn, das ist mir ußermaßen leit das ich ie darumb geswure
keynen eydt, wann ich uch nöt betrúbe; auch sagen ich uch nirgent keyn
unwarheit durch des eydes willen den ich gethan han. es ist ein eistlich ding
zu sagen eim man den tag da er sterben sol. ich sagen uch warumb das fleisch
ist so blöde das es den dot so sere forchtet: als der mensch synen dot vor weiß,
das er der selen uberal vergißet durch die forcht die er zum tode hat, als sant
peter geschah. er ging uff das mere war er wolt, biß das yn das fleisch darzu
bracht das er zwiveln begunde, da sanck er yn und begunde ertrincken. darumb
rat ich uch wol, ob ir keyn ding hort das uch nit wol gevellet, das irs so sere
nit enförchtet, ir gedenckent allweg uwer sele selikeit.>< nein ich, ob got wil>,
sprach galahot,< ich wil darumb nit verzwiveln das ir mir von mym tode sagent,
ich sol des zu beßerung komen und sol unserm herren got wandeln das ich wiedder
sin hulde han gethan.>< das geb got, herre>, sprach meister helies,< das das
geschehen muß! ich muß uch alleyn besprechen, thut diße meister allesamet
uß gan und den ritter auch!>< ay edel meister>, sprach galahut,< laßent mynen
gesellen hieinn bi uns bliben, ob es syn mag! er ist mir lieber dann myn selbes
lip.>< weiß got>, sprach meister helies,< es mag hie nymant inne beliben wann
wir zwen; ir múßent uwer bicht zu mir sprechen, die sol zu recht nymant
hören dann unser herre got und der priester.> da musten sie allsampt uß der
capellen gan. und lancelot ging in ein kamer, da macht er den meisten jamer
den ie kein man macht, wann er an den meistern wol vernomen hett das galahut
den dot durch synen willen haben must. er kund aber gedencken nit wie im
das geschehen möcht, wann er im lieber was dann sinselbs lip. also was
lancelot sere zu ungemach und macht den meisten jamer von aller der welt.
die ander sit was galahut und meister helias in der capellen auch nit wol zu
gemache.
< herre>, sprach meister helies,< man spricht das ir der wisesten herren einer
sint den man nun lebende weiß. des enduncket aber mich nit, ich sage uch
warumb: ir hant dißen ritter der yczunt hinuß ging also lieb, das weiß ich wol,
als ein man den andern haben mag. nu badent ir mich sere das er by uns hieinn
bliebe. ich sagen uch warumb ich ims nit gestattet: er hett etschlich ding gehöret
des er sich geschempt hett und das im leider were dann im ie kein ding
wart; das sollent irselb wol jehen.>< lieber meister, bekennent ir den ritter?>
sprach galahot.< ich weiß wol>, sprach er,< das es der best ritter ist den man
nu lebende weiß verre bevor, und das er uch und myn herren den konig artus
versunde. er ist der lepart, als uch die meister hant gesagt, der von dem gebirg
gelauffen kam under uwer volck und det es bocken, das es myns herren willen
dethe des konigs. uch traumpt, saget ir uns, das ir zwey hercz in uwerm buch
sehent und das das ein ein lepart wart. wir finden in merlins prophecien, das
von dem konig der von ruwen starb ein freischlich lepart sol komen, der sol so
stolcz und so here werden ob allen diern im großen lande von abentúren. bekennent
ir dißen ritter, das sin vatter ein konig was und starb von ruwen, so
múgent ir wol wißen das es der ritter ist von dem die prophecie gesagt ist.>< meister>,
sprach galahut,< ich weis das wol das sin vatter ein konig was und starb von
ruwen. auch weiß ich wol das er den priß von der werlt hatt ob allen die nu
lebent und das lob und die ere, und das yn alle die welt minnet und begeret.>
< so sit des wol sicher>, sprach meister helias,< das die prophecy off yn gevallen
ist, ist er als ir mir gesaget hant.>< ja er werlich>, sprach galahut,< er hat vil me
tugent dann ich uch gesagen kunde, und wundert mich sere warumb yn merlin
ein lepart hieß; sit der lewe werder ist dann der lepart, darumb solt er yn zu recht
eim lewen geglichet han.>< ir hant mir fast wol geantwurt>, sprach meister
helias,< er hett yn lewe genant, wann ein sache: es sol ein ritter in kurczen
ziten geborn werden, der viel beßer ritter sin sol dann dißer, der sol der lewe
sin, anders were er lewe geheißen.>< wißent ir wie er heißen sol>, sprach galahot,
< der beßer ritter syn sol dann er?>< des enhann ich noch nit vernummen>, sprach
der meister,< ich wil aber wol wenen das er nit geborn sy noch, also han wir geschriben
funden.>< en numine>, sprach galahut,< ob er noch ungeborn ist und
ir dann wißent das er beßer sol werden dann dißer, ich gehort nye von ritter
gesagen der halb als viel tugende an sim libe ie gewunne als dißer hat.>< das
mag wol syn>, sprach meister helias,< wir finden aber geschriben an merlins
prophecien, das uß des gelemten koniges kammer ein freischlich tyer komen
sol; und alle die welt sol das tyer besehen zu wunder umb die großen freischlicheit
die es stifften sol im lande von abenturen. das tier sol eins lewen heubt
haben und des hals, sin stim sol syn cleyn und schamlich als eyner jungfrauwen
stymm, sin schultern und sin rucke sollen sin eins olbenden, alle die zenthalden
die starck und groß sint. sin hercz sol stehelin syn herwert noch hin zu buocken,
wann allweg zu eyner statt zu stende; sin buch sol syn eyner jungfrauwen, reyn
und kusch, und heubt, es sol auch stercker syn dann ie keyn tier gesehen wurde.
nu mögent ir wol verstan das diß der edel syn sol den dhein ander lepart, wann
sin hals und sin heubt eins lewen sin sol. darumb sol man prúfen das der herre
als vil beßer ritter syn sol als der lewe edler und werder und beßer ist dann der lepart. ir wißent auch wol das der olbent stercker ist dann der lepart, beide
in den schultern und im ruck; also sol der ritter sin fur dißen. sin stimme soll
senfft syn und cleyn als einer jungfrauwen, sin lichnam reyn und kúsch on flecken.
by dem das sin hercz stehelin sin sol, da by mag man prufen das nie ritters hercz
so biederb noch so starck wart als das sin sin soll.
an allen dißen dingen duncket mich nit das dißer ritter der yczunt von
hinnen ging icht als volkomen sy als der sin sol, er sol nochdann ein groß tugend
an sym libe han, da dißer sere an vermischet hat; das ist das er ein reyn maget
verliben sol und sol zu ende bringen jemerliche abenture im großen lande von
abenturen.>< so helff mir got, meister>, sprach galahut,< ich wil wol glauben
alles das ir mir hant gesagt, wann der beßer ritter sin sol dann dißer, der mag
alle die welt wol gewinnen mit sim einigen lip. mir gedencket noch eins wortes
das ir yczunt sprachent, das er maget nit were. lieber meister, das sagent mir
wo von ir das wißent!>< ichn wils uch nu sagen nit>, sprach der meister,< ich
weiß aber wol.>< hant ir von mir kein prophecie gesehen?> sprach galahut.
< ja ich>, sprach meister helias,< vil offenbare. da stet geschriben das ein freischlich
trach komen sol von den fremden werden die nydenwert stent, ußer der
schonen rusiune scoce; fur dem trachen sollen alle andere tier bydemen, so
freischlich sol er sin und so groß, und sin herschafft sol gan biß an das konigrich
von abenturen. und wann er dar komet, er sol drißig heubt han, der yglichs
als groß syn sol als das was das er zu allererst hett. darnach sol yn das konigrich
von abenturen welen, und sol all die von dem lande darzu bringen das sie
vor yn fliehen sollen. dann sol ein lepart komen, der under velswaßern gezogen
ist, und sol den trachen wiedder triben von den tieren. also werdent die andern
tier erlöst von dem trachen, und der lepart gesellet sie dann an den trachen
von der großen fruntschafft die der trach zu im hat. darnach sol der serpant
komen mit dem guldenin heubt und sol den lepart noch lieber gewinnen dann
yn der trach ie gewann. die prophecie sagt merlin von uch, herre>, sprach meister
helias,< und von dem ritter der yczunt von uns ging, den myn frau die konigin
so lieb hat das er sinen willen mit ir vollenbracht hat, so ich wol wenen wil.>
< ay edel meister, was hant ir gesprochen?> sprach galahot.< joch enwart
nie reyner ritter dann er ist an allem sinem thund, ich weis wol das er des nie
gedacht gein myner frauwen.>< ir sprecht wol das er uch getruwet>, sprach der
meister,< ir solt aber in kurczen ziten wol vernemen wie es darumb syn sol. ein
mere ist nuo zu hof komen von myner frauwen, das sie unschuldig ist, so ich wol
wenen wil, wann unser herre got hat es licht gethan, umb das er sie kestigen
wil umb groß sunde die sie begangen hat mit dem ritter.>< al edel meister>,
sprach galahut,< des ensprechent nit das er ie schuld gewuonne! wust er das wir
ein wurt gesprochen hetten, alle die welt gemecht nit das er ummer me in myns
herren des konigs lant keme. keyn jungfrau wart nie also schamhafftig als er
ist, das weiß ich furwar wol.>< mir wer leit, wust ers>, sprach der meister;< das
ist aber war das ich uch gesagt han, ich weis wol das irs im nit sagent, ir sint
so getruw und so hubsch.>
< mich duncket gut das wir diße rede laßen bliben>, sprach galahut,< und
sprechen furter darumb wir hinne beliben sint.>< das wil ich uch mit uwer selbes
augen thun sehen>, sprach meister helies,< was uch geschehen sol, mit großer
krafft von worten die ich alhie mit mir han in eim buch geschriben. ich det
ein waßer wiedder berg da mit fließen und thet baum ußer der erden da mit
springen. da myn herre der konig nach sym traum lesen ließ alle sin besten
meister die er het, da was ich zu rome, und ein gut meister laß diß selb buch
das ich alhie han; da enwúst er nit wie dem ding was und kund im nit gethun.
er wart aller zurbrochen ee er von der stet kam, das alle die sahen die by im
waren. also kam mir diß buch zu, wann nymant darinn getorst lesen. nu
manen ich uch das ir uch nit förchtent als ich diß buoch lese, und verzagt nit
ob ir keyn wunder seht; ir mögent anders schier den lip verliesen!>< ich verzagen
nicht>, sprach galahut,< und solt ich off der stat den lip verliesen.>< nicht?>
sprach der meister und seinde sie beide. er begunde lesen und begunde uber
ein wil so sere schwiczen das im sin heubt alles naß wart. da stunt er off und fregt
galahut ob kein ander heiligthum in der capellen were dann unsers herren lichnam.
< ja es>, sprach galahut,< hie ist unsers herren crucis in eim cruce wol
beslagen mit golde.>< heißet mir das gewinnen!> sprach der meister. da sant
galahut nach dem capellan der den slúßel het; er kam in die capelle, und ducht
yn wie alle die túfel von der hellen in der capellen weren. mit großen forchten
ging er furter und gewan das cruce, er lieff bald wiedder uß, und meister helias
nam das crucz. da gab er galahut die búchs in die hant da unsers herren lichnam
inne was.< seht hien, herre, das hohst heiligthum das ie wart!> sprach er,
< diß sol uwer schilt syn fur all böse gedencke; wert uch fast da mit und verzaget
nit!>< neyn ich>, sprach galahut,< leßt fast furbas!> da begunde er furbas lesen.
da ers gelaßen hett, uber ein kurcz wile begund er fast bydemen und weinen;
das crucz hielt er alweg fur im und lase ser forchtsamelichen. er sprach dick zu
galahot das er sich nicht enforcht; und galahut sprach, er thete. mit dem gab
der meister einen großen schrey, und die capell wart als finster das ir dheyner
den andern sah. darnach uber ein cleyne wile begund die erd bydemen, und die
capelle thet als ob sie zu mal zu huffen wolt vallen. darnach kam ein duonnerslag
so groß, das alle die ducht die in der stat waren das sie off sie vallen solt.
da rieff der meister zu galahut das er nit verzagt; und galahut sprach, er enthet.
< nu bringent mir uwer hant vol kalter koln!> sprach der meister, und die capell
begund wiedder heiter zu werden. galahut holt sin hant vol koln und gab sie
dem meister.< nu wil ich uch schier mit uwern augen thun sehen wie lang ir
solt leben und was die funff und vierczig tiel bezeichenten die off der brucken
lagen, daruß uch diße ander meister nit kunden bescheiden, ob sie jar bezeichenten
oder monat oder wochen oder tag.> da nam er einen colen und
schreib an die muren von der capellen funff und vierczig ringe, die wol als
wit waren als ein capel ist. darnach schreib er funff und vierczig ring die
minner waren dann die ersten, und darnach funff und vierczig die noch
minner waren und darnach die minsten.< die meisten funff und vierczig ring>.
sprach er,< bezeichent die jar, darnach die meisten bezeichent die monde und darnach
die meisten die wochen und die minsten die tage. nu bedorffet ir wol das
ir nicht verzagt, ir solt schier wol sehen wie lang ir leben solt.> er begunde aber
furter lesen und hielt das cruce vor im. da begund er aber bidemen, und die
capelle wart aber finster und duonret so freischlich dinne das sie beide in unmacht
bliben ligende ein lang wil. da wart die capelle wiedder heiter, und galahut
beqwam zu allererst von der unmecht, wann er jung was und starck.< meister>,
sprach er,< wie fart ir?>< wol>, sprach er,< ich bin gesunt.> da horten sie ein
stymme als ein busúne und sahen wo ein arm qwam al mit der hant und bracht
ein schwert darinn das freischlich rot was als ein fure und schnidende als ein
scharsach; die hant was wiß als ein schne, und der arm was mit rotem samid
gecleidet. die hant kam zu meister elias mit dem schwert und det als sie yn
durch den lip stechen solt. er warff das crucz fure, und die hant ging lang alumb
yn schlahende und stechende, er hub alle mal das crucz darfur und herte das
lang und lang. zu letst kam sie zu galahut und det dem dasselbe; er hielt alweg
die buchsen fur da unsers herren lichnam inne was, als yn der meister geheißen
hett, und herte das ußermaßen lang. zu letst kam sie zur mure da die ring geschriben
stunden und slug sie allsament abe biß an dry der grösten und einen
halben. da fur sie bald zur thur wiedder uß da sie inn komen was; nochdann
was sie fast beschlossen, und sahen sie nicht me.
da begund meister elias sere weynen, wann yn erbarmet das galahot so
kurcz wil solt leben, und besah yn ser unfrölich.< meister>, sprach er,< ir hant
mir war gesagt; ich prúf selber wol wie lang ich noch leben sol und sieh das
leben mit mynen augen als ir mir sagetent. ich sol noch dru jar leben und ein
halbes. ich lob unsern herren got das er mir so lang frist gegeben hatt, wann
ich mich herinn sere beßern mag, ob mirs unser herre got gan; ich han lang
gnug unrechticlich gelebt beide, mit raub und mit brande und mit manigen großen
heubtsunden. nu siehe ich wol das myn unser herre got nicht vergeßsen
hat, gelobt muß er syn syner gnaden und muß mir helffen das ich zu im komen
múß! ich bitt uch, edel meister, das uch keyn man so lieb sy dem ir die warheit
sagt wie lang ich leben sol; mir wer leit, wústen es alle die lút; darumb
sollent ir vil me sagen dann sin ist, und ich sal mich alweg so fro machen das
nyman daran gedencke.>< herre>, sprach meister elias,< diß gefreischet nymer
man von mym munde ob gott wil, wann ich mag das wol sprechen off myn warheit
das mich nie keins mannes dot also sere erbarmet als der uwer, ich han uch
fur getrúwe gebrúft und fur einen als byderben man als keyner uff ertrich leben
mag, unser herre gott muß uwer end gut machen!>< das vergelt uch gott, lieber
meister!> sprach galahot und ging uß der capellen. meister elias ging wiedder
in sin kamer, und galahut fregt wo sin geselle were.< er ging in jhen kamer,
herre>, sprach ein ritter, und galahot ging zu im; die augen warn im rot und
geswollen, und galahut fragt yn warumb er so sere geweint hett.< solt ich nit
weynen, herre>, sprach er,< das man uwern dot vor mir saget? were ich dann
fro, so hett unser gesellschafft keyn trúwe.>< nu sint fro!> sprach galahut,< ich
han vil beßere mere vernomen dann ichselber wonde. ich han selb gesehen mit den
augen das ich noch funffundvirczig jare leben sol, wann meister elias saget mir
zu jüngst das ich myner liebsten frund einen verliesen solt; da forcht ich uwers
todes. nu lobet got das des nit ist! mir kam yczunt ein bot das myn frauwe
myn mutter dot were. des were ich ußermaßen unfro, enwert ir mit mir hie
nit. ich mag nit unfro syn wann ich uch siehe oder wann ich von uch gedencke.
darumb bitt ich uch das ir fro sint und macht mich fro mit uch, wann ichs wol
zu dißen ziten bedarff.>< ich wart nie so fro als ich yczunt were, wúst ich furware
das uch uwer traume zu guote weren bescheiden.>< ja sie nemelich>, sprach
galahut,< ich wolt uch nöt unware daran sagen.>< des wil ich ummer got loben>,
sprach lancelot und was ußermaßen fro. galahut frauwet sich durch synen
willen, es ging im aber zu herczen nicht. also waren sie dry tag in der stat zu
forham. und die meister kamen umb urlob zu galahot, zu ir lande zu farn. da
er sah das sie nit lenger bliben wolten, er sante ritter und knappen mit yn und
gab yn golt und silber und gesteynes also viel als sieselb nemen wolten, er hieß
sym herren dem konig sere dancken das er sie dar gesant hett und syner frauwen.
da nam er lancelot und leite den in ein kamer.
< vil herczelieber geselle>, sprach er,< ich gehil nye keyn dingk vor uch,
gebt mirselber rat, so das irs ere habt und ich auch! ich han gedacht mynen
barunen allen zu enbieten von mym lande und wil zu dißen wihenachten cron
tragen. nu wil ich das ir ein konigrich kiesent in mym lande, wels ir wölt. begnúget
uch darmit nicht, nempt myn lant allzumal! ir sint auch vil baß darzu
geburn dann ich, und tragent ir crone da myn herre der konig artus synen hoff
zu dißen wyhenachten heltet; ich sol andere land gnung gewinnen mit gottes
hilff und mit der uwer. alsus han wir beid groß ere und leben mit großen freuden
sament.>< ir bietent mirs ußermaßen wol, herre>, sprach lancelot,< das vergelte
uch gott! und ich weiß das furwar wol das ir mirs gern gebet als ichs neme.
nu weiß ich mich selb des sinnes nicht, noch so byderbe bin ich auch nit das
ich kein konigrich halten möge, ich sol menig dinges ee versucht werden ee mir
so groß ere geschehe. ich wil auch von nymant keyn lant halten dann von got,
und were ich so gut das ich lant halten mocht.>< umb die manschafft bit ich uch
kein sorg zu han>, sprach galahut,< ich wil nit das irs von ymant habent dann
von got, und were ich als gut das ich lant halten möcht, wolt ir also thun. wolt
irs aber thun nit, so wil ich das wir uwers vatter lant von bonewig wiedder farn
gewinnen, ir und ich. ir habet es villicht gerner dann ein ander lant das zehenwarb
als gut ist, wann es uwers vatter was. myn herre konig artus sol uch der
manschafft wol ledig laßen; und wollent irs auch halten nit, gebt mirs, ich halt
es uch, und haltet ir myn lant!>< des enmag nit gesin>, sprach lancelot,< das
ich kein lant hab, ich hab es dann zuerst baß verdient. ich wene auch das lant
das myns vatter was mit größern eren wiedder gewinnen dann ob ichs mit heres
krafft wiedder gewúnne.>< wie welt ir dann thun?> sprach galahot.< das wil
ich uch sagen, herre>, sprach lancelot,< ich wene noch so byderbe werden mit
gottes hilff und mit der uwern, das keynr myner fynde sol myn getörren erbeiten,
sie sollen alle fliehen da sie mich sehen. so wil ich mynes vatter lant mit größern
eren gewinnen dann ob ir mir darzu hulffent und der konig artus.>< nu gebe
got das ir uwern willen volbringen múßent>, sprach galahot,< ir hant uch verre
vermeßenn sit ir nit cron mit mir wollent tragen, so enwil ich kein tragen; das
were gerecht gesellschafft nit das ich mir die ere allein geben solt und uch nit!>
< es ist ein ungeteilt ding, herre, von mir und von uch>, sprach lancelot,< es lebet
kein herre in dirre werlt nuo der also manig lant mit syner byderbekeit gewunnen
hab als ir hant. ich bin ein armer ritter, der noch umb rechte ritterschafft nit
weis und umb groß gethete, die uch all wol kunt sint. sol ich ere han, ich muß
sie noch gewinnen. ob got wil, so groß ere enlaßent ir nymer durch mynen
willen; mir ist leit das ir durch mynen willen so viel gelaßen hant.>< neyn>,
sprach galahot,< das geschicht werlich nymer das ich úmmer dheine herschafft
beginne, es si dann das ir ein andere habent die also groß sy. darumb laßen
wir die rede nu bliben, wir komen aber darzu wol, als uch got licht andern gedanck
git des ir noch nit enhant. ich wil myn barunen gan besprechen, dieselben
die nuo hie sint, und wil uch sagen warumb. wir mußen dick mit dem konig
artus sin, so das ich in mym lande nicht ensin mag als ich gewon was; darumb
wil ich einen getruwen man suchen, dem ich myn lant bevelhe als ich darin nit
bin, das er mirs berichte.>< das rad ich wol das ir das thut>, sprach lancelot.
da kam er zu synen barunen und sagt yn also; er mande sie by den truwen die
sie im schuldig waren, das sie sich wol berieten und wießen im einen man dem
er sin lant mit truwen und mit eren bevelhen mocht. sie berieten sich lang und
kunden nit uber ein kumen. da was ein ritter da der so alt was das er nit riten
mocht, so kranck was er. er was aber so wise und so wol versuonnen das
man yn uff eyner roßbare furen must allenthalben da sprach syn must von hohen
sachen. er was galain genant, der herczuog von bones, und sprach so hoch
das es alle die horten die in dem sal waren:< ay duomb gesúme>, sprach er,< warumb
stent ir so lang zu ruffen? wolt ir myns rates volgen, ich wil uch eynen man
wisen der hierzu gut und wise ist und des wir alle eren.>< ja wir gern>, sprachen
sie allsampt.< nun heiß myn herren herzu komen!> sprach er, und galahot
qwam wiedder zu yn.< herre>, sprach er, galain,< diße herren hant alle an mich
gelaßen das ich uch eynen man kiesen sol, der uch und uwerm lande recht kömet
und des ir ere hant. er ist gut ritter und koniges genoß, er minnet das recht
und haßet das unrecht und ist milt und getrúwe und darzu wise. all uwer lant
hat nit me wann einen wisen man und ein halben. der halb vollekompt wol,
sol er icht lang leben; der wise bin ich selb, und der konig bedemagus von gorre
ist der halbe. dem bevelhet uwer lant, das radt ich uch, er ist allerbest darzu!>
< ir hant mir war gesagt, so helff mir got!> sprach galahot und bevalh im sin lant
off der stat.< ay herre, durch got, diß solt ir mich erlaßen, wann ich darzu nit
gut bin! myn lant ist cleyn>, sprach er,< und ich enmag noch enkan es nit bewarn
als mir gut were; wie solt ich dann das uwer darzu bewarn, das groß und wyt
ist und vol hohvertiges volcks?>< ir múßets uber ein nemen>, sprach galahut,
< ich sol auch alle myn barunen uch thun schwern das sie uch undertenig sollen sin
als mir, zu allen stunden als ir bedorffent.>< sitt irs zu ernst wollet, herre, so muß
ich es thun, und solt ich alles myn lant darumb verliesen; ich bin uwer man
und mag es uch versagen nit.> und er enpfing alles galahots lant zu bewarn
als ein gerecht riechter, und die barunen schwuren im alle den eydt, den gab yn
galahut und stabeten yn.< nu sage ich uch, ir herren allesampt die myn man sint
was diß ist: ich han gedacht in des konigs hoff artuses zu farn, und weiß nit wann
mir geburt wiedderzukomen; wann der hut lebt der stirbt morn, wir sint unsers
libes nicht sicher. ich wil, wie es mir bekuom, das galahut myn neve und myn
patte das lant hab von dem fremden werde, und das lant von sorelois sol zu recht
sin sin von synes wibs wegen. wann ander lant, die ich selb gewunnen han und
ander lút darab enterbt han, die wil ich das man all wiedder gebe den der sie zu
recht sollen sin, und das irs also allesampt zu den heiligen schwert zu halten als
ich hie gesprochen han. des bitt ich uch und manens uch mit dem eide den ir mir
geschwurn hant.>< wir sollens gern thun, herre>, sprach der konig pandemagus
und darnach des konigs man allesampt. galahut stabet den eydt nach synem
willen, und sie schwurn allesampt nach one wiedderzale. da wolten sie allesampt
urlub nemen zu land zu farn; und galahut sprach, sie músten mit im farn allesampt
zu des koniges artus hoff, biß an den alten herczogen von rones der den
rat gegeben hett, und den truchseßen selb den er gekoren het. zu wyhenachten
sol der hoff syn starck und groß, und sie hetten wol vierczehen tage dare. also
blieben sin barunen mit im, und des dritten tages bereiten sie sich gein hofe zu
riten. bandemagus hett ein sun der ein groß ritter was und starck, und was
im fast zorn das galahut lanceloten so groß ere thet; er was meleagant genant
und was ein gut ritter, wann das er des ein bösen sitten hett das er nit wolt
das man keynen ritter fur yn priste.
< lieber vatter>, sprach er,< warumb priset alle die welt lanceloten so sere?
er enist doch wedder so groß noch so starck darzu das er so groß ritterschaft
gethun möge oder so gut ritter gesin vor ander ritter; ich bin wol als groß und als
starck als er ist.>< sitt ir, suon?> sprach bandemagus.< ja ich, vatter>, sprach er.
< wolt ir dann mit im justieren, sit irs so großen nit acht?>< ja ich werlich>, sprach
meleagant.< nu gewende ichs nymer>, sprach bandemagus,< ir mußt úmmer
versuchen was mannes er sy!>< ich enwart nie keins dinges so fro>, sprach meleagant,
< so ich were ob das geschee.>< ja es wol>, sprach der vatter,< nu schwiget
alstille!>
galahut und sin barunen waren bereit und ritten mit großen tageverten
so lang biß das sie zu camahelot kamen, da sie der konig artus mit sim gesinde
mit großen eren enpfing und mit großen freuden und die koniginn; wann die was
ir tusentstunt fröer und die frau von maloaut. sie wústen aber wol warumb das
was. der hoff wart starck und groß, und die freud wart so groß; doch wer sie
vil merer gewesen, wann das die konigin mit dem laster besaget was, das was
allen den leit die da waren. des montags nach dem cristtag tornierten galahotes
ritter wiedder des koniges ritter, und ir waren ietwedderhalb dru hundert ritter,
die mit schilden und mit spern jostierten in iren rochen on ander wapen. lancelot
must des koniges rittern helffen, darumb das er gesell was zur tafelrunden, und
galahut hett an syner sytten vil gepriseter ritter: er hett den konig mit den
hundert rittern, syner schwester sun, der ein meisterritter was, und den konig
calos und den konig clamadeus von den werden; und meleagant was da, der
lanceloten so sere nidet, und manig ander gut ritter, die allesament der jost
begerten. der konig und galahut und darzu manig hohe man, die nit jostiern,
ritten allsampt off der wißen mit da der thurnei was. die koniginn und frau von
maloaut waren uff eim thorn da sie den tornei sahen. da sie lancelot sah,
sin hercz wart so fro das yn ducht das er off sim roß noch lichter were dann ein
vogel. das roß was so groß und so michel von großer macht das es nymant
nach sim recht geritten enkunde dann galahut allein und lancelot. er begreiff
ein sper und stach wiedder den konig calot, so das ir beider spere brachen biß
off die hant. die jost was ußermaßen schön, sie pinden sich auch schon zu
jostiern durch der kaffer willen, die wústen sie all wol, und wart des tages manich
schön jost gethan zu beiden siten. ob allen den die da waren stalt lancelot den
wunder das man anders nymant da sah an beiden siten wann synen lip alleyn.
er was hie und da und uberal und gebart off dem roß als ein man der tobet;
er falt manigen ritter des tages mit roß und mit all, so das er sie darnyder stach
und darnyder reit, er fur als ein pfil uß einem bogen. da reit der konig mit den
hundert rittern uff yn, und was im zorn das er den wunder macht; sie
ranten mit großer macht zuhauff, beide von den roßen und von den mannen, und
der konig vermúst; lancelot stach yn aber uff synen schilt also das er uber spielt
und das sper brach. mit dem qwamen sie beide mit so großer macht mit den
ahseln zuhauff gestoßen das der konig und sin roß beide die erden súchen musten.
er reit uber mit derselben jost, und ein ander ritter reit off yn; den stach er so
das er uß dem gereide must uber des roßes krúpfen mit dem trunzune das im
in der hant blieben was. da was der konig wiedder uff gestanden und was off
ein ander roß geseßen. sie ritten aber zuhauff und brachen beide ir spere und
kamen aber mit den schultern so sere zuhauff stoßende, lancelotes undanckes,
das der konig aber darnider must und qwetst sich fast sere, so von dem valle,
so von der tretung. das was lionel sere leit, und bat lancelot das er uff ein
ander roß seße, das were zu ungemechlich und solt alzu viel lút qwetschen.
< nein>, sprach er,< ich verlure die wil myn zitt>, und begreiff ein spere. meleagant
qwam gerant mit großer krafft und rumde syn und lancelot sin hinwiedder.
ir spere waren beid groß und kurcz, und ir roß waren groß und starck und sere
lauffende; sie kunden beide schon jostieren und stachen mit großer krafft zuhauff,
so das ir spere beide brachen. und die ritter blieben siczen und kerten beid
wiedder. da was yn beiden zorn das einer darnyder nit enlag, und namen zuhant
ander spere. sie qwamen aber mit großer macht zuhauff gerant, und meleagant
brach sin sper zum ersten. lancelot stach yn off den schilt obwendig
der buckelen, das ein sperwer dardurch mocht sin geflogen, und das spere stieß
yn zwúschen die rippe so sere das yn ducht wie im die augen uß dem heubt
furen. da must er den sattel rumen, und sim roß wart der buch enczwey gestochen.
lancelot reit úber yn als des nit enwere und nam aber ein spere; das
bestadt er so wol das er vier ritter darmit nyeder stach, ee dann es breche. da
wart er erwermet und forcht, im der tag zu schier abe ging; er begunde ritter
darnyder stechen und roß darnyder riten und macht den wunder das yn nymant
voll kunde sehen. da was meleagant off ein ander roß geseßen und wolt synen
schaden rechen, ob er möcht; er hett ein eschin sper genomen, das kurcz und
groß was mit eim scharpffen ysen, und rant was er úmmer mocht gein lancelot,
als er blint were. das sah lancelot und kerte im zu. sie understachen sich mit
großer krafft, und meleagant stach lancelot durch das linck diech, so das der
schafft brach, und der trunzun nagelt im das tiech zum roß. er stach meleagant
so uff den schielt ob der buckeln das im der arm beschweich da er den schilt inn
furt, und stieß yn so sere fur das hercz das er die bein off kert und viel nach dem
roß. lancelot reit fur und raufft den trunzun uß dem bein, und das bluot qwam
sere groß uß der wunden zuhant. das sah lionel und band im die wunden zu.
da wart ein groß gerúff das lancelot geqwetscht were uff jener wiesen. und
galahottes ritter waren des ußermaßen unfro und wolten nit me tornieren, und
forcht yglicher das mans yn zihen solt das er yn durch haß gestochen het. diß
hort der konig artus sagen, der von galahut gescheiden was, da er mit eim
sim barun bleib sprechende uff eim ende der wiesen. er rant dar und fand yn
lionel noch da binden.< ay edel herre, gesaget es galahut nit, er solt wenen
das ich mer geqwetst were dann ich bin, und solt toben vor leide, ich han kein
arg!>< ich sagens im nit>, sprach der konig,< wann ich wolt uber hundert miln
sin, umb das huot jost off der wiesen gethan were. es wirt auch dalang me stich
mit spern gestochen, somir sant jacob!> da wolt lancelot darzu nit sprechen
da er hort das der konig geschwurn hett, und reit mit im zu herberg. da hort
galahot sagen das lancelot dot gestochen were, und viel zuhant in onmacht
uff der wiesen; da er wiedder beqwam, er begund sinen gesellen so jemerlichen
clagen das alle die weinten die bi im waren. er rant darwert so er allerbaldest
mocht, und der konig begeinde im und fragt wo er hien wolt so bald.< ay herre,
durch gott sagent mir ob lancelot dotwunt sy!>< er ist nirgent gewunt>, sprach
der konig,< wir wonden aber das er gewunt were, da er under dem tiech gestochen
was.> da wart galahut ußermaßen fro und reit zu lancelot; und der konig kam
zur konigin und sah ir ein wunden an dem heubt die ir gebludet het.< liebe
frau>, sprach er,< wie wart uch diße wunde?>< man sagt mir, herre>, sprach sie,
< das lancelot durch den buch gestochen were, da ducht mich das ich das trunzun
uß sinem libe ziehen sehe; das det mynem herczen so wee das ich darnieder
viel in unmacht, und diße wund wart mir alda.>< nu nement yn zu uch>, sprach
er,< und thund im sin wunden binden und heilen, so das galahut darumb nit
enwiß, als lieb als ir mich hant!>< hat er ein wunde, herre?> sprach sie.< ja er,
ein vil groß>, sprach er.< nu sol sie im wol gebunden werden und gemacht.>
sie enbot arczaden und leit yn in ir kammer, auch kund sie selb arczendyen
gnug zu der wunden und halff yn binden. also was er ein und zwenczig tag das
galahut nie befreisch das er wunt was, und lancelot was aller genesen. in den
wilen hett galahut sin barunen wiedder zu land gesant und hett yn allen gebotten
das sie zu unser frauwen tag der liechtmesse zu bedigran weren in yrlant zur
konigin tage, als yn der konig selb gebetten hett. und meleagant was in derselben
hinwiedder geritten, wann er getorst vor lancelot da nit beliben, wann
er wúst, genese er, das er yn dot sluoge.
alsus bleib galahut und sin geselle mit dem konig artus biß zu unser frauwen
messe, das sie mit der konigin zu bedigran ritten. da funden sie galahuts barun
allesamen da, und der konig wúst im des großen danck und dancket ims sere.
< herre>, sprach lancelot zu galahuot,< ich weis nit wem ich mynen großen komer
clagen sol dann uch und das groß leit, das ich in mym herczen trag umb das
groß laster das man von myner frauwen saget. ir wißent das wol das ich on sie
nit leben mag noch keyn freud on sie mag haben. darumb radet selb was ich
darumb thun múg, wann ich kein sach on uwern radt thun wil.>< in rechten
truwen, gesell>, sprach galahut,< were ich als ir, mir were wit lieber das sie von
dem konig gescheiden wurd dann das sie mit im bliebe; so mocht ir uwer freud
mit ir haben als lang als ir lebent. darzu wolt ich ir geben das lant von sorelois,
mocht es ummer geschehen.>< mir mocht in der welt kein lieber ding geschehen>,
sprach lancelot,< herre, wúst ich das es myner frauwen als lieb were als
mir.>< das weis ich wol>, sprach galahot,< das ir dhein ding woltent, es were
ir lieb. ist sie aber als ich wene das sie sy, so hett sie lieber ein clein lant mit uch
dann alle dieß welt mit eim andern. herumb habent kein angst! blibet sie mit
dem konig, ir solt dick ir gesellschafft haben, das sol ich schaffen; verlibet sie
mit im auch nit, so wurd sie uch uberal zu teil.>< heruff enacht ich alles nit>,
sprach lancelot,< wann das myn herre der konig geschwurn hat das er sie döten
sol, ob sie mit dißem laster ervolget wirt.>< des sint on angst als lang wir lebent,
das er sie ummer getöde, und wolt ers gern thun!>< weiß got, herre>, sprach
lancelot,< ich möcht lenger nit geleben, mißeqwem ir an dem libe wedder groß
oder cleyn.>< ich und ir und alle die manne die ich geleisten mag>, sprach galahot,
< wolten ee den lip mit ir verliesen ee dann wir sie döten ließen.>< das vergelt uch
got, herre!> sprach lancelot und was des fro das yn galahot also getrostet hett.
mit dem was die frau von tamelirde komen mit großer gesellschafft von rittern
und von sarianden; und bertelac der alt bracht sin frauwe fur den konig und det
aber syner frauwen clage als des ersten tages. darnach bot er sin wette, ob ymant
da were der da wiedder yn sprechen wolt als er zu recht solt, das ers off yn bereden
wolt.
da stunde bandemagus von gorre uff, wann er der wißste was von allen
den barunen die alda waren.< herre>, sprach er,< wur haben der frauwen clage
vol nu gehöret. alles das sie hie geclaget hat und off myn frauwen die konigin
spricht, des ist myn frau die konigin unschuldig, als ein reyne frau und ein edel
frau zu recht sol, und biedet des uwer man umb ein urteil, wie sie sich des zu recht
entschuldigen sol, mit kampff oder mit urteil, selb zu thun eder mit urkunde,
wann sie lang gewichte koniginn was gewesen one allerhande ansprache und noch
hut den gewalt und die gewere hat; und bittet uch als yren gerechten herren
das ir ir uwers hofes recht heroff thút, so das sie zu recht werd gehalten und die
frauw auch. ir hant wol gehort, frau, wie uch myn frauw geantwurt hatt, mich
duncket wol das sie kein unrecht mit uch wil, sit sie myner manne urteil gerte.
begert irs auch, ich wil zuhant daruff komen und wil uch thun sagen.>< herre>,
sprach bertelac,< myner frauwen recht das wil ich bereden als ich ee sprach
und anders nit, darzu bin ich bereit; wolt ir aber ir urkunde, sie hatt ritter alhie
gnung die alles irs vatter thun wol wusten und auch myner frauwen die alhie
gegenwertig stet.>< herre>, sprach der konig,< wil uwer frau myner manne urteil
nit, so hat sie unrecht, ich sagen uch warumb. wie ir des bescheiden werdent,
myn manne múßen ummer die urteil sagen ob uwer urkunde fur sol gan oder
myner frauwen. solt ir aber mit kampff bescheiden werden oder mit urteil,
das mußen sie aber sagen. ich weiß auch wol das sie umb alle diß welt dhein
ungerecht urteil sagent.>< herre> sprach bertelac,< myn frau wil sich herumb
beraten>, und ging uß mit iren frúnden. sie bat sie alle das sie ir das best rieten.
ein teil ir sprachen, sie must der manne urteil nemen, und die andern sprachen,
es wer nit gut das sie es neme. da nam bertelac sin frauwen und leyt sie voll
den andern allen.< frauw>, sprach er,< ir wißet wol wie dem ding ist und das
ir unrecht hant an dißen dingen; wil die konigin jenuevre urteil thun, es sy von
heißen ysen zu tragen oder von fure, das man sie wiset mit rechtem urteil, das
weiß ich wol, so sint ir geuneret und dot, wann sie an dißen dingen unschuldig
ist. mit dem kampff verlieren wir aber: sie hat die besten ritter mit ir die man
weiß lebende. sie hant auch recht und wir unrecht, urkund geben sie auch gein
uch, da mit sin wir aber verlorn.>< nu radent selber darzu>, sprach sie,< wir sin
anders verlorn, wann ich herzu komen bin mit uwerm rade.>< so wil ich guten
radt darzu geben: wir sollen des ein frist nemen biß morn und sollen sprechen
das uwer radt aller noch nit enqwam; also mögen wir noch hint in der nacht
uns beraten was wir thun mögen.>< ir hant wol geredet>, sprach sie und saget
diß yren barunen; es ducht sie alle gut also. und bertelac leite sin frauwen vor
den konig mit yrme rade. da sagten sie dem konig also als sie zu rade waren
worden; und der konig sprach, er wolt ir der frist nit versagen, sit ir rat aller
nit komen were. da ging sie mit yren luten wiedder zu ir herberg und reit mit
dem tag so sie allerferrest mocht von der stat.< frau>, sprach bertelac des andern
tages,< ich wil uch wol raten, wolt ir myns radts volgen, wie ir den konig artus
gewinnet, so das er allen uwern willen thun muß.>< ja ich gern>, sprach sie.< ir
solt noch senden zum konig artus und solt yn bitten das er uch noch einen tag
frist gebe, wann uwer rat noch aller nit komen sy, ir wolt es ummer umb yn
verdienen. er versaget uch nit, das weiß ich wol, er ist so gut und so milt. ich
wil einen knappen da hien senden, duncket es uch gut>, sprach er.< ja es>, sprach
sie,< thut selb wie ir wolt!>< nu höret>, sprach er,< ich wil uch noch me sagen
der konig jagt gern, ich wil im enbieten mit dem knappen das er einen den größten
eber wiß den ie kein man gesah in dem wald von bedigran; so leßt er nit, er
jage, das weiß ich wol. dann wil ich vierczig ritter mit den wapen in dem wald
han und wil yn so vahen das nymer slagk darumb geslagen wirt.>< mocht das
geschehen>, sprach die frau,< ich wolt ummer uwers rates leben.>< nu laßent
mich da mit gewerden>, sprach er und sant zuhant einen knappen dar, das er
dem konig die botschafft solt sagen. darnach sant er uber ein wil einen knappen
nach dem ersten, der dem konig von dem grösten eber solt sagen. der erst kam
zu bedigram und sagt dem konig siner frauwen botschafft, und der konig sprach,
er wolt ir gern die frist geben. darnach uber ein wil kam der ander und saget
im von dem eber. da sprachen alle die da waren, es wer ummer schande das
er yn so nahe were und also hinweg solt gan. da lieff lancelot zu galahut und
bat yn das er den konig bete das man den eber ritte jagen; galahut redet nicht
me und ging zuhant fur den konig. da er yn sah,< herre galahut>, sprach er,
< bald uff uwer pfert, wir múßen den grösten eber jagen den uwer augen ie gesahen!>
< gern>, sprach galahut und hieß bald satteln.
< nu sol man die lichten bacheliere bekennen mögen>, sprach der konig,< die
sich dick jagens berúmt hant. nu bald off und darwert!> sprach er. da saß erselb
uff synen jager und macht sich bald zu walde. da bereit man spise und furt
sie im bald zu walde nach dem konig, als er selb geheißen hett. der konig
reit fur mit dem knappen der yn den eber solt wisen, und der knappe leite yn
aldar dahin yn bertelac geheißen hett. da er zu der stat kam da die vierczig
gewapenten ritter lagen,< herre>, sprach er zu dem konig,< mich duncket gut
das wir uns scheiden, wir sin dem eber by; ich solt uch gahen zu mir zu farn,
ich wil uch den eber thun sehen, und die andern alsampt sollen alhie bliben, biß
ir gesehent ob er noch da sy da ich yn ließe.>< diß sy>, sprach der konig und nam
zwen jager mit im und reit furter so lang biß er in die lag quam. da kerten sie
im alle zu, und er wolte sich weren. sie fingen die jeger zu allererst und stachen
dem konig sin pferdt under im dot. er wert sich so er meist mocht; das halff aber
nit, er was zuhant gefangen. da bunden sie yn off ein pfert und furten yn bald
zum mere. da nam der knappe des koniges horn und bliese ein andern weg
was er ummer geblasen mocht; das hort galahot und alle die mit im waren, und
volgeten dem horn so sie allerbaldest mochten. er bließ alles ein andern weg
dann sie den konig hien hetten, und irret sie also allen den tag biß in die schwarczen
nacht. also qwamen ir ein teil wiedder zu herberge, und die andern bliebeu
die nacht in dem wald. der konigin behaget gar ubel da man ir diß saget, und
was ußermaßen unfro. des morgens frú bereit sich galahot und alle die des
andern tages mit im waren gewesen wiedder gein dem walde, den konig zu
súchende, und bevalh bedamagus sim truchseßen das er an des koniges stat
riechter were, ob die frauw zu irm tag keme, das ir recht geschehe.< ich wils
gern thun>, sprach bedamagus,< rident echt ir hinweg got bevolhen!> er reit
zu wald und suchten den konig; umb tercie kam die frau von tamilierde zu irm
tag und fraget war der konig were, als ob sie nicht darumb wust.< frau>, sprach
der konig bandamagus,< myn herre der konig ist zu eim tag geritten, das er
nit uber sin mocht, und bevalh mir das ich uch riecht an sin stat.>< herúber
enwil ich keinen riechter haben wann ynselber, wann die clag als wol sin ist als
myn. darumb weiß ich wol das er hinweg geritten ist. nu muß ich beiten biß
das mir got selb richtet, wann mir mag kein recht geschehen, das siehe ich nu
wol.> sie nam urlob und reit allen den tag biß in die schwarczen nacht so sie
allerferst mocht. zu nacht kamen sie die den konig gesucht hetten, und sprachen
das sie anders nit von im gehort hetten dann das sie sinen jeger dot hetten funden
in dem walde. da weinde die konigin ußermaßen sere und alle die den konig
lieb hetten und machten großen jamer. also bleib sie zu bedegran vierczehen
nacht und sant boten uber alles lant, den konig zu suchen; sie enkunden aber
dheynen menschen finden der yn icht kund von im gesagen. da reit sie und die
mit ir blieben waren zu karidol und bleib lang da mit heimlichem gesinde; da
bleib galahot und lancelot und myn herre gawan und ywan sin neve und key
der truchseß, der allweg bi ir was. - nu mußen wir ein wil schwigen von der
konigin und von ir gesellschafft und sprechen von dem konig artus, der zu
tamelirde gefangen ist.
nu sagt uns die history das die frau von tamelirde fast sere erschrack mit
dem ersten und det yn ungemehelich halten.< herr konig>, sprach sie,< ob ir
mir kein recht wolt thun von jenuver der mörderin, ich sol selb so groß rach
von uch nemen das mirs an mym herczen sanfft thut; ich han uch auch so behendiclich
thun stelen, das nymer man befindet wo hin ir komen sint oder was
ich mit uch han gethan.> also erschrackt sie yn mit dem ersten, wann darnach
uber ein kurcze wil bevalh sie irm truchseßen das er alles des zu vil het des sin
hercz gert, und det imselber dick geselschafft mit iren frauwen und mit iren
junckfrauwen und mit yren rittern, so das sie yn ducht die biederbste frauwe
die er ie gesehen hett und die hubst, on die konigin sin wip allein. man dete im
allen synen willen, one das gefengniß allein, das yn das muode, und was also gut
wil zu tamelirde gefangen. - nu swiget die history von im und saget furter
von der konigin jenuvern und von irm gesinde das zu karidol mit ir ist bliben.
alsus sagt uns die history das die konigin lang zu karidol bleib mit irm
heimlichen gesinde, der ein teil da waren die daroff wenig achten das der konig
ir herre lang gefangen was. und die barun von dem lande begunden under yn
zu urlagen, wann sie den konig verlorn hetten, sie wusten selbs nit wie, vor dem
sie ein aug nit getörsten han offgehabet, ob er bi yn im lande were gewesen. sie
wonden furware das er dot were, und stalten alle die unselde im lande mit raub
und mit brand die ie gesehen wart. des kam manig clag zur konigin, und da
was nymant der es rechen mocht das groß leit das in dem lande geschah. das
macht alles der konig von schottenlant, agwisel, der dem konig artus nie holt
wart noch getruw gewesen was, und was doch sin mag. er gewan zwölff barun
zu im und saget yn, er wúst wol das der konig dot were und das yn sin finde
ermordet heten, das lant múst einen herren han, oder es wurde so gare zu schanden
das es niemer wiedder in sin ere beqweme. er gedacht das er selb herre mit gewalt
solt werden; und den er nit bewegen mocht, dem sandt er synes gutes als
vil und gelobet im das er wol loben solt das er herre da bliebe. alsus sante er
die zwolff barunen zu der konigin, die nit arges darzu gedacht, und det ir diß
sagen. sie wart sere unfro da sie vernam war sie die rede karten. und galahot,
der wise und listig was, leite sie einhalb abe und sprach:< frauw>, sprach er,
< mich duncket wie diße barun ubel wöllen. ir solt des ein frist nemen biß zu
dißen ostern, herinn sol man wol freischen ob myn herre der konig dot si oder
noch lebe; dann wollent ir alles das thun das sie raten!>< ir hant mir sere wol
geraten>, sprach sie,< nu geent dann mit mir und sagent yn alsus!> da ging er
zun barunen und saget yn alsus; ungern gaben sie die frist so lang, wann das
lant mit großem unfrieden stunde, und sprachen, wann ostern qwemen sie
wolten einen tag lenger nit frist geben, sie wolten einen herren han, ob ir herre
der könig underdes nit herwiedder keme. die konigin gelobet yn das und was
sere unfro; und myn herre gawan was so unfro das yn nymand getrösten kund.
also bleib sie zu karidol biß zun ostern, und die konigin enbot allen den barunen
von dem lande logres. da sprach galahot der konigin wort.< ir herren allesampt>,
sprach er,< myn herre der konig artus was uch sere lieb; es was auch
recht, er was auch uwer rechter herre. kieset ir nu einen konig und
kumet uwer herre wiedder zu lande, ir sint alle dot und geuneret; wann detet
ir mirs, ich hing uch all uff einen galgen, ir hett es auch wol verdienet!>< herre>,
sprachen sie< wir wißen wol furwar das unser herre dot ist, es sagt uns ein so
gewerlich man, der yn beide, dot und lebende sah; nochdann wollen wir uns
beraten.> da gingen sie uß und berieten sich. und der konig agwisel wolt nit
lenger frist geben, er wolt das man zuhant einen konig kúre, das lant wer alles
zu schanden worden durch synen willen.< wir machen ee myn herren gawan
zu einem konig, mynen nefen>, sprach er,< ee dann wir syn ummer tag lenger
beiten. enwil er des nit thun, so rad ich uch das ir einen man kieset der wol
gefrunt sy in dem lande, und der so rich sy das er uch alle wol richen möge on
synen schaden. richen man forchtet alwege und were wol gefrunt ist in dem
lande.> das sprach er durch sinselbs willen, wann er rich was und wol geborin
von dem lande.
mit dem qwamen sie fur die konigin wiedder; und der konig agwisel sprach
fur sie alle, sie woltens nit thun das sie lenger beiten, sie wolten einen herren
han, das lant were so sere zu schanden worden, man solt sie kuom úmmer wiedder
zu recht bringen. er sprech es durch des willen nit das er keynen haß gein sym
herren trug, sunder durch des landes willen, das es in kein fremde hant keme.
< wir han mynen herren gawan darzu erkorn, mynen nefen, und bitten yn allesampt
das er das konigrich enpfahe und sy unser konig und unser gerechter
herre.> diß sprach er, umb das er wonde das all die welt yn nit erbeten hett
das ers hett gethan. galahut was behende und wust zuhant wol was er da mit
meynde. da sprach myn herre gawan das er nymer selig must werden nach
dem tag das er úmmer kron trúge an eins so biederben mannes stat als der konig
artus were, und begund ußermaßen sere weynen und großen jamer machen.
< ir herren>, sprach galahut,< ich siehe wol das ir ummer einen herren haben
múßent; nu gent hinweg und beradent uch wol, sit myn herre gawan der kron
nit enwil, das ir solchen man an mynes herren stat seczet, ob myn herre komet,
das ir all uwer ere darumb nit verliesent!> da gingen sie anderwert zu rade,
und galahut sprach zur königin und zu mym herren gawan:< ich han wol vernomen>,
sprach er,< das diße barun allesament ein fremden man zu konig wollen
machen. das sies uch boten, das was darumb: sie wusten wol das irs ungern
nemen soltent. nu han ich dick horn sagen das man den lecker schmiczen sol
mit sinselbs leckery, so ist es gemellich; darumb rade ich und biedens uch und
manens uch mit den truwen die ir dem konig uwerm öheim schuldig sint und
myner frauwen der koniginn, das irs enpfaht, ob sies uch me bitten.> so vil
bat er und flehet das myn herre gawan geloben must sinen willen da mit zu thun.
mit dem qwam ein ritter zu galahut und sprach das yn die herren beten das er
zu irm radt keme. er stunt off und ging dare; sie runden im alle, und der konig
agwisel sprach zu allererst.< herre>, sprach er,< ir sint der allerhohste und der
richste der nu ist und der wiste. nu thunt es durch got und durch uwer sele
willen und gebt uns herczu radt, so das irs ere habent und wir auch! ich het myn
herren gawan erkorn, hett ers wollen enpfahen, ich zu mym ende, das enweiß ich
nit was ander herren gethan hetten.>< so wil ich uch sagen was ich dete>, sprach
galahut,< und dasselb rade ich uch auch das irs thút: kiesent under uch einen
man der uch duncket das er uch allerbast fúge, und koment dann wiedder und
bietet mynen herren gawan das er die kron enpfahe! wil ers dann nit thun,
so hebet den man zu konig den ir erwelt hant! also dribent ir das laster von
uch, des sich alle die welt off uch versicht das ir diß alles durch haß gethan habent.>
da qwam er zu mym herren gawan wiedder und sprach das er die ere uber ein
nit versagt, das lant were anders verlorn und must in fremde hant komen.< und
kiesent sie uch, darumb ensint ir zuhant kein konig, es stet an uch selber wann
ir krone tragen wolt.> min herre gawan verstunt wol das im galahot sin ere
riet, und sprach, er wolt es versagen nit. die barun berieten sich lang und kuren
zu jungst agwisel von scotenlant. da qwamen sie wiedder fur die konigin, und
der könig agwisel sprach zu mym herren gawan das er die kron enpfinge, alle
die barun betens yn. min herre gawan sprach ein wort nit, so we det im das
hercz, und galahot sprach:< welhes sint die herren die myn herrn gawan erkorn
hant? er wils wißen welher sin ere lieb hatt und syns öheims. gent herfúr
und sprechents selb, das duncket mich recht!> da sprachen sie alle gemeyn das
sie yn kúren.< so wil ers enpfahen>, spraeh er, und huben yn zuhant uff zu eim
konig mit synen gesellen. des was der konig agwisel so dot zuhant und sin
frunt da sie diß ersahen, das sie alschon bliben stan. also was myn herre gawan
zum konig erkorn und gehaben, wem lieb oder leit, und hielt das lant so wol
zu recht das alles das lant fro was und lobet es got. da schieden sich die barun,
und reit menglich da er zu schaffen hett. - also laßen wir die rede da von mym
herren gawan, wann das lant von logres bleib mit frieden und mit gnaden
diewil ers pflag, und sprechen von dem konig artuse, der noch gefangen ist zu
tamilierde.
nu saget uns die history das der konig artus gefangen was von unser frauwen
liechtmesse biß nach den ostern, und was im die frauwe von tamelirde so lieb
worden innendes das er synes rechten wibes ein gut teil da mit vergaß, die im
biß da lieber was gewesen dann sinselbes lip. da sie da geware wart das er sie
so lieb hett, sie fraget yn wie lang er gefangen wolt syn, ob er icht gedecht uß
zu komen.< ja ich, ob got wil>, sprach er,< wust ich furwar das ir zu recht myn
frau soltent syn, ich dete alles das uch lieb were.>< das wil ich an alle die barun von
tamelirde laßen>, sprach sie.< sprechen sieß alle>, sprach er,< so muß ich uwern
willen da mit thun; anders enmocht ich myn eliche wip nit laßen, das wißent
ir selber wol. wollen mir üwer barune alle zu den heiligen schwern das ir myn
wip zu recht solt syn, ich wil uch gern zu wib nemen.>< das mußent ir mir zu
allererst zu den heiligen schwern!> sprach sie.< das muß vor mynen barunen
geschehen>, sprach er,< anders enthun ich es nit!>< ich wil myn barun thun
schwern>, sprach sie;< haltet mich furbas fur uwer wib, biß das ir uwer barun
besprechent! duncket sie dann das wir recht hant gefarn, als viel ist es
deste beßer.>< diß wil ich thun>, sprach der konig. da enbot sie yren mannen
allsampt und det sie schwern das sie ir gerecht frauw sin solt nach irer wißenheit.
da der eydt gethan wart, der konig artus hielt sie fur sin gerecht wip
und sant mym herren gawan sim neven einen botten, und enbot im mit eim
wortzeichen das er zu im keme an den heiligen crucztagen vor pfingsten zu
tolezebre und brecht mit im alle die barun von dem konigrich von logres, er
wer selb wol farn und solt geyn im alda syn. diß botschafft daten die zwen
jager die mit im gefangen waren; sie funden die konigin und myn herren gawan
zu karidol und wurden ußermaßen wol enpfangen. min herre gawan fragt wie
sin öheim der konig wer farnde, sie sageten im das er zu tamelirde were gesunt
und wolfarn. darnach sagten sie ir botschafft mym herren gawan und das
wortzeichen das er im sante; des was die koniginn ußermaßen fro das der konig
noch lebete. sie erschrack aber des sere das er ir nichtes enbot, und gedacht
das er ir nit gar holt were als er gewon was. min herre gawan det des koniges
gebot und enbot allen den barunen das sie zu tolezebre in tamelirde an dem crucztag
weren, ir herre der konig solt alda syn geyn yn umb ein groß saehe die er underhanden
hett. zum tag bracht galahut all sin macht durch der konigin willen,
und des koniges barun qwamen alle dar. da fraget der konig galahut warumb
er das volck alles mit im brecht.< ich wúst nit wies mit uch stunde>, sprach er,
< darumb warnet ich mich vor, ob ir myn icht bedorfftet.> und der konig wiste
im des großen danck in sim herczen. da musten die barunen von tamelirde
anderwert off den heiligen schwern vor allen den barunen von britanien, das
die genuvere die den konig artus gefangen hett des konigs leodogans dochter
were von tamelirde.< so manen ich myn barune allesampt>, sprach er,< mit
dem eyde den sie mir gethan hant, das sie mir sagen was ich hie mit zu recht thun
sol mit der andern jenuvern, die suß mit untruwen ervolget ist.> sie gingen uß
und baten galahut das er yn darzu riete des sie ir herre mit dem eyde gefraget
het.< ir herren>, sprach galahut,< ir mögent wol an mym herren vernemen das
im zorn zu myner frauwen der konigin worden ist und das er sie uneren wil
und von dem libe thun, das fast groß schade were. nu solt ir so wol thun, wann
sie dick wol wiedder uch hat gethan, und solt des mynen herren umb ein frist
bitten biß zu pfingsten; ir solt uch herrinn erfarn was rechtes darumb si, wann
irs nu nit enwißent, und sollent ims dann sagen! underdes mags got beßer machen
und mag im ander gemút geben dann er yczunt hat.>< ir hant sere wol gesprochen>,
sprachen die barunen allesampt und baten irn herren umb frist. der
konig sprach, er wolt yn die frist geben also das sie im pfingsten die urteil sagen
one allerslachte bede von andern tagen. da der pfingstag kam, da mante sie der
konig aber, und sie baten yn aber frist mit galahuts radte, biß das sie qwemen
in das lant von britanien. der konig sprach, er dete es uber ein nit. da gingen
sie anderwert uß und baten galahut aber zu irme rade.< ir herren>, sprach
galahuot,< bietet mynen herren und manent yn der truwen die er uch schuldig
ist, das er uch der frist gewere, wann myn frauw gar unschuldig ist an dißen
dingen. und wil ers uch dann nit gewern, so mogent ir dann mit den hulden wol
jehen die ir im gethan hant, das irs im nit gesagen kundent, ir habent dann
wisern radt darzu dann irn noch hant. so muoß er uch frist geben, er wol oder
wolle nit; ir behaltent auch uwern eyt, wann ir kein unschuldige frau verurteiln
solt.> der radt ducht sie all gut, und qwamen wiedder fur den konig. sie baten
yn aber und manten yn mit der truwen die er yn schuldig were, das er yn frist
gebe biß das sie wiedder zu britanien kemen. alda wolten sie wise meister
zu irm rat nemen und wolten im dann sagen was rechtes darumb were; sie mochten
auch keyn urteil off so hohe sach sagen, sie wustens dann zuerst voll wisen
bischoffen und von prelaten, wann es die heilige kirch anhorte.< ir herren>,
sprach der konig,< ich manen uch uwer manschafft das ir mirs sagent, ich wil
es lenger fristen nit.>< herre>, sprach myn herre gawan,< ir manent uns fast
dure, seht selber das ir recht thut! uns allen wer lieber das ir uns alles das nement
das wir geleisten mögent, dann wir kein urteil heruff sagten, dwil es also
were als es noch ist.>< sitt irs sagen nit enwolt>, sprach er,< darumb blibet es
numer ungesagt>, sprach er und mante zuhant die barunen von tamelirde das
sie im recht darumb sagten, wann sie als wol sin man weren als die andern.
sie gingen uß und bereiten sich und qwamen des uber ein das man sie döten solt.
< ir herren>, sprach bertelac,< ich sag uch was diß ist: das wir diß urteil nu sagent
das die barun von britanien nit sagen wolten, das were uns arger dann beßer.
sprechen wir das man sie töde, da sint ettlich under yn die es ungern sehent
und mochten unser urteil wieddersprechen und felschen, das were unser laster;
wann bieten wir unsern herren den konig selb herre gan zu unserm rade, wirt
sie dann verurteilt, so mögen sies uns nit verwißen, wann myn herre selber rat
zum urteil gab.> also ducht es sie all gut, und bertelac ging nach dem konig.
< herre>, sprach er,< uwer barun bittent uch das ir zu irme rat gand und gebent
selber rat was man da mit thu.> er stunt off und ging dar. die ander sitt ging
galahut und lancelot zu eim andern rade.< lieber geselle>, sprach galahut,
< wie duncket uch herumb das myn frau erlößt werde?>< werlich>, sprach lancelot,
< ich qwam nie in so groß angst me. da ist keyn zwivel ane, ich muß mit ir
sterben, wirt myn frau getödet; darumb radet selber darzu, ich mag sie allein
beschúten nit, ir helffent mir dann darzu!>< nu habent kein angst!> sprach galahut,
< ir solt yczunt sehen das myn frauw wol beschút wirt.>< wie so?> sprach
lancelot.< das sagen ich uch>, sprach galahut,< sie sollen yczunt wiedder komen
und sollen die konigin verurteiln das man sie töden soll oder uneren, so wil ich
erfúr stan und wieddersprechen das urteil das es falsch ist, und wil das prúfen
mit mym libe ob keiner so kún ist der es sprechen gethare.>< nein herre>, sprach
lancelot,< ich sol fur sie vechten ob got wil und ir. und zörnet sich der konig
zu mir, des acht ich nit vil, ich bin ein armer ritter und han in der werlt von im
nicht.> da sprach galahut, es wer im lieb das er also dete. uber ein wil qwam
der konig wiedder und der ratt aller; und die konigin stunt vor dem konig, und
alle die barunen von britanien stunden bi ir.< herre bertelac>, sprach
der konig,< sprechet ane!>< das si, herre!> sprach bertelac.< hört ir herren allesampt
diß urteil>, sprach er,< das die barun von tamelirde fur recht geben von
myns herren des konigs artus wegen! die jenuver die da stet>, sprach er,< ist
ervolget mit solchem unrecht, als uch allen wol kunt ist, und mit so gedaner
untruwen, und saget des koniges urteil, das sie des todes darumb schuldig ist.
nu ist wol recht das sie mines herren des koniges daran genieß, des gesellschafft
sie lang hat gehabt. darumb sol man sie leben laßen; man sol ir aber die schwarten
allesampt von dem heubt laßen schinden fur die kron, die sie so lang zu unrecht
daroff hat getragen. man sol ir darnach die hut von den henden schinden da zu
gein da ir das heilig ölei dran gestrichen wart, wann sie sich gewicht konigin macht,
und darzu muß sie das lant von britanie ymmer me verswern!> da schweig
bertelac, und die konigin erschrack des fast sere.< geuneret muß er sin>, sprach
myn herre gawan,< der diß urteil fant, on myn herren den konig alleine!> da
sprach der truchseß das under dem himel kein so gut ritter were, one sins herren
des konigs lib allein: wolt er das urteil fur gerecht han, er wolt yn mit sim lib
bereden das er falsch were. dasselb sprach manig ritter der es hort. da wincket
galahut lancelot und zeichet im das er furbas ging, als sie sich vor beraten
hetten. lancelot kam durch jhens getreng, das groß was und starck, und flamde
under sinen augen, das alle die ducht die yn sahen das im fuer zuon augen uß
fúre und zum munde. er spart weder konig noch graven, er stieß den einen hien
und den andern here, biß das er fur den konig kam da myn herre key stunt und
bot sin wette des kampffs; gern hett ers gerochen, im ruochte nit wiedder wen
das were. da kam lancelot so sere off yn stoßende das er nehelich darnider
was gevallen. das was im zorn, und sprach nit, wann das er aber furbas sprang.
da sprang key aber fur yn. da stieß lancelot keyn so sere off ein andern das
sie beid darnyder vieln. key sprang wiedder off und wolt yn schlagen; da hielten
yn die ritter die bi im waren, und key fraget yn warumb er yn so sere gestoßen
hett.< ich det dir alrecht>, sprach lancelot,< du stest herre und rüfest, du enweist
selb warumb, du wilt fechten und werest des nit wert das du dem sinen schilt
off das felt fúrtest der dißen kampff vechten sol!>< warumb?> sprach key.
< aldarumb>, sprach lancelot,< wann er sere vil beßer ritter sol syn dann ir, der
herumb vechten sol.>< sit ir das?> sprach key.< das solt ir schier sehen>, sprach
lancelot,< wer das sin sol!> und warff den mantel von dem hals. da bleib er in
dem rock stande und was so wol gethan das yn alle die da waren zu wunder
besahen.
< herre>, sprach er zum konige,< ich bin uwer ritter gewesen mit uwern
gnaden und geselle von der tafelrunde; das geben ich uch wiedder off und wil
des nit lenger sin. uch wil ich auch nit mere dienen, ich sol wol ander herren
finden dem ich dienen sol!>< wie lieber frunt, ist es uwer ernst?> sprach der
konig.< ja herre>, sprach er.< das wer groß affenheit>, sprach der konig,< das ir
mich laßen woltet und die gesellschafft von der tavelrunden, da manig gut ritter
nach gearbeit hatt dem sie nit werden mocht!>< das si als es si>, sprach er,< diß
fuget mir alsus.> der konig bat lang und flehet im mit allen den gesellen von der
tavelrunden, und lancelot enwolt es uber ein nit thun.< were hatt diß urteil
gegeben, herre?> sprach er zum konig.< das det ich zu mym ende>, sprach der
konig,< und wene wol das nyman darzu icht sprechen dorff, es si wol gerecht.>
< in rechten truwen>, sprach er,< das wil ich úmmer wiedderreden, und alle die
es gesprochen hant die sint meineide; des wil ich stan off den allerbesten der
under uch was, ir sint es selb oder ein ander!> da schamte sich der konig und sprach:
< lancelot lieber frunt, ir hant mir dick wol gedient, darumb mögent ir mir des
nit gesagen das ich fur ubel nemen wölle. es ist aber groß affenheit das ir myn
urteil felschen wolt, auch was ettlicher an mym rade der uch werlich strit gnung
gebe, solt ers thun.>< das wirt versucht>, sprach er,< in rechten truwen, ich wils
off zwen die besten prufen die an dem rade waren, ja uff dri>, sprach er,< ee dann
ich ongefochten blieb.>< herre lancelot>, sprach key,< ich wil uch nu vergeben
das ir mich so sere stießent, ich sehe wol das ir da tobedet als wol als ir noch thut,
wann ir dri ritter allein wolt bestan.>< herre key, ir solt uwern willen sprechen,
wann das sprich ich noch das ich dry die besten darumb bestan wil die an dem
rade waren da das urteil gegeben wart, und irselb wolt der vierd nit syn umb
alles das konigrich von logres!> da sprachen die barun von tamelirde, ir dri
wolten den kampff nemen wiedder yn allein, und boten des ir wette. der konig
wolt es nit nemen, umb das ers anders zu guot machen wolt, und sprach das nymer
kampff darumb gefochten wurde.< sie mußen vehten>, sprach lancelot,< oder
ir urteil muß falsch wesen!>< das geschicht nymer>, sprachen sie,< wir wollen
vehten!> und buoden aber dem konig ir wette. desglichen det lancelot und bat
yn das er die wette beidenthalb neme, oder er wolt me darzu reden. der konig
bat lange und flehet das sie beidenthalb stan ließen. da wolten sie es nit thun,
der konig must zu letst die wette nemen sins undanckes. da sprachen die dri
ritter, er must sie alle dri sampt bestan; und lancelot sprach, er wolt auch also.
da sprang myn herre gawan herfure und sprach, es geschehe nymer, wann es
nie geschah das ein ritter dry zu einem kampff bestunde, wann aller yglichen
besunder; also were der kampff auch genomen.< wie das sie wollen, herre>,
sprach lancelot,< also wil ich auch.>< nu schwiget all stille>, sprach galahut,
< beidersit, es geschicht nymer anders dann als ich sprechen wil! herre>, sprach
er zum konig,< lancelot und die dri ritter hant dißen kampf also genomen das
er diße dri ritter bestan sol, den einen nach dem andern und nit sampt, er sol
sie aber alle dri in eim tag uberwunden han.> da sprachen die dri ritter, sie
wolten also nit, er múst sie sampt bestan; und lancelot bat des ußermaßen
sere galahoten das ers also ließ.< das geschiecht nymer!> sprach galahut,< mich
duncket aber yczunt das ir alle dri uberwunden sint, oder ir sint fast sere verzagt.>
< wir ensint>, sprachen sie,< sprechent wie irselb wolt, wir wollen auch also!>< ich
wil als ich gesprochen han>, sprach galahut.< also wollen wir auch>, sprachen
sie. und der kampff wart gesprochen uff den montag nach dem pfingstag. des
montages fru hort lancelot ein messe, und galahut und myn herre gawan
wapenten yn als man zu recht ein guten ritter wapen sol. da gurt im
galahut caliborc des konig artus guot schwert umb, und wart mit großen freuden
off das felt gefurt da er vechten solt. andersit waren die von tamelirde komen
und hetten dry die besten ritter gewapent die in allem yrme land waren. der
konig bat lancelot sere umb einen frieden; des halff aber nit, so er me bat, so
im lancelot me versagt.< ai edel ritter>, sprach er,< nu thu es durch dines gesellen
willen galahots und denck daran das er vil umb dinen willen gethan hat,
und gib mir dißen fried! ich sol jhene wol erbitten das sie mirn gern gebent.>
< wie herre>, sprach er,< hant sie mich darzu bracht das ich umb den fried muß
thun bitten? nein>, sprach er,< also ist es noch nit. nymer gehelff mir got, ob
ich noch hut ein konigriche darfúr neme, ich must dißen kampff vechten, wann
ich wolt das myn herre key der truchseß einer were der drier ritter die wiedder
mich sollen vehten, ich wolt yn laßen versuchen ob ich dobete da ich dri ritter
bestan wolt, und hielt synen spot mit mir. ich wolt auch das etlicher der uff
dißem felde ist der ander were, so hoffet ich das nymer ander crone off sin heubt
keme dann die ich im mit mym schwert machen solt.> da verstund der konig
wol das er yne meynte, und schamte sich sere.< herre lancelot>, sprach er,
< so wil ich dalang me umb fried bitten, ders haben mög, der hab es!> er wapent
sich und det ein gut teil syner lúte sich wapen, umb das lancelot also gesprochen
hett. er sprach zu galahut das er grießwart were und myn herre gawan; wann
selber reit er ferre von im, wann er yn forcht.< ir herren>, sprach myn herre
gawan,< wann ich diß horn blase, so slagt mit sporn zuhauff und gedenckent
beidenthalb an uwer selbs ere!> diß saget er an beiden siten; sie sprachen, sie
deten.< nu blasent zuhant dar!> sprach lancelot,< der tag geet hinweg.> myn
herre gawan sprach, er dete, und begund ußermaßen sere lachen.< herre>,
sprach er zu galahut,< got múß mich verwaßen, ob ich umb alle diße welt der
dryer einer wolt syn und das er mich nit bekente! so wol bekenne ich sin macht
ich han yn so dick versucht das ich herumb cleine sorg wil han.> lancelot hielt
zur jost bereit und hett ein glene in syner hant, die kurcz und groß was, und das
ysen was scharpff und sere schnydende. da lag die falsche konigin zu allerforderst
off der loien und sah dar, und die gerecht konigin saß hie niden in eim
andern fenster, und was myn herre ywan einsitt by ir und key andersitt und
segremor und giriflet und darzu manig ander gut ritter. min herre gawan
bließ das horn, und lancelot sah die konigin ane, da er off eim herlichen roß
saß. er slug das roß mit den sporn und warff die glene under den arm; dasselb
det auch der ander, und kamen von ferren zuhauff mit großer macht gerant,
wann das felt wit und groß was, und lieff ein schön waßer da by. sie waren beid
der joste girig, und sucht der ein den andern so eistlich das syn alle die erschracken
die da waren. sie stachen jhen scharpffen glenen durch die schilde, so das des
ritters glene von tamelirde alle zu stucken fure; und lancelot stach die sin, die
groß und starck was, durch den ritter von tamelirde, so das er yn ferre von
dem roß furt in der glenen. da zoch er die glene ußer im und reit zu eim baum,
er stund nyder und hafft syn roß daran; da raufft er das schwert und ging wiedder
zum ritter.< herre verreter>, sprach er,< stent off und wert uch!> er gab im
dhein antwurt und lag als ein dot man zu recht ligen sol. da er sah das er dot
was, er det im die coife abe und slug im das heubt abe. da ging er wiedder zu
sim roß und saß wiedder daruff, er nam sin glen und reit ober, umb das das er
die jost lenger wolt machen. min herre gawan bließ anderwert das horn, und
lancelot sah uff zur konigin. da slug er das roß mit den sporn und warff die
glene under den arme, dasselb det der ander, und kamen freischlich zuhauff
gerant. da stach der ritter von tamelirde so off lancelot sin glene das sie im
durch die hant fur biß an das isen; und lancelot stach in von dem roß, so das
er hinden uber den satel fur und viel off jhen erden. er reit wiedder zum baum
und haffte sin roß daran. da was der ritter wiedder off gestanden und hett das
schwert geraufft, und lancelot raufft das syn, den schilt warff er off das heubt
und ging zu im. da begunden sie sich hauwen mit den scharpffen schwerten, und
lancelot het im in kurczer stunt den schilt so gar von den henden gehauwen
das er sin kum hett als breit als ein schußel. da zurhúw er im die ahsel und die
arm so sere das er zuhant múde was und bat umb gnade:< ay edel ritter>, sprach
er,< hab myn gnade, wann du blum bist aller der ritter die nu lebent!>< weis
got>, sprach lancelot,< hie ist nit gnade, du must ummer sterben von mynen
handen, und jhener unselig, den ich dort siehe halten off jhem roß, sol auch
von mynen handen sterben, und múßent beide mit uwerm munde jhehen das
alle die falsch waren und verreter die das falsch urteil gaben uber myn frauwen
die konigin!>< des glaub ich wol, so helff mir got, herre>, sprach er,< das uns
die untruw dot hat geslagen und der falsch, von dem ir yczunt sprechent.> da
sprach lancelot das er sich werte, und der ritter floh von im.< ay unselig verzagt
ritter>, sprach er,< wiltu fliehende sterben? beide des schönen wißen schwertes
und stirb mit eren, das mag dir lieber sin dann ob du schantlichen lebest!>< so
helff mir got>, sprach er,< ir hant mir war gesagt!> und kert sich zuhant umb.
da gab er lancelot einen großen slac unders antzlit mit dem schwert und wert
sich so er allerlengst möcht. der helm was im aller zurslagen, und lancelot
hub das schwert mit beiden handen mit großem zorn und spielt im das heubt
biß in die schultern. da truockete er das swert von dem bluot und sprach:< ay
edel schwert>, sprach er,< wie fro mag er sin der dich zu eim gesellen hatt!> er
stieß es wiedder in die scheide und ging zu sym roß; da saß er off und nam sin
glene.< warumb blaset ir nit, herre?> sprach lancelot zu mym herren gawan.
und er saczte das horn zum munde und bliese. da dachte der ritter von tamelirde
das ers groß vorteil hett ob er lancelot sin roß mocht dot gestechen, so das er
zu roß were und lancelot zu fuß. sie schlugen beide die roß mit den sporn und
qwamen mit aller ir macht zuhauff gerant als zwen frum helde des libes. der
ritter von tamelirde stach lancelots roß zur brust yn, und reicht im die glene
durch den buch. lancelot rumte der keln und warff yn uß dem sattel mit dem
lauff, das sin roß in des ritters glene lieff. die ritter waren beide zur erden
komen, und lancelot was ußermaßen unfro und zornig umb sin roß, das dot
was; er raufft das schwert und kerte im zu mit großem zorn. der ander wert
sich als ein helt und decket sich mit sym schilde so wol das yn all die priseten
die yn sahen. sie huwen beide, helme und schilde, so das all die welt wunder
an yn sah, wann lancelots schwert, das alzu gut was, det im zumal großen
schaden und der arm der es trug; er slug im den halßberg an mancher stat durch,
und die stuck furen darab als breit als ein hant, beide off den armen und uff
den achseln und an den siten. er bludet ußermaßen sere an maniger stat und
faht also biß fur die vesperzitt. und alle die yn sahen wunderten sich wie er
im so lang mocht vorgegan, so sere er gewunt was; er was der best ritter ferre
bevor der in dem land von tamelirde was, er was aller zurhacket uff den schultern
und uff den armen und bludet so sere das man sins halsberges nit bekennen
mocht, so dick lag das blut allenthalben off im. und der helm was im so gar uff
dem heubt zurslagen das im die nase blut und das heubt an maniger stat, da
im das schwert durch die schwart gegangen was biß off das bein. auch was
lancelot uberal frisch nit, sin schilt was im gar zurschlagen, und sin halßberg
was sere zurslagen und sin helm. da wart im zorn, und kerte im zu mit so großen
slegen das der ritter entwichen must und floh die schleg wo er mocht; es was
auch ungeteilt zwuschen yn zweyen. lancelot beßert sich von wilen zu wilen,
das alle die ducht die yn sahen; und der ritter must sich ergern als es recht was.
da hub er aber das schwert mit zorn und schlug yn so sere off das heubt das er
mit beiden handen off die erde schlug. da er wiedder off solt stan, da nimet yn
lancelot mit dem helme und wente yn wiedder nyeder; da bleib im der helm
in der hant, und er warff yn in das waßer. der ritter stunde wiedder uff und
wust nit das heubt etwer mit zu decken. da gedacht er das er verlorn were und
ließ sich triben fur das fenster da die konigine inne lag; wenig werte er sich, und
lancelot slug freischlich schleg off yn. da lag myn herre key neben der konigin
in den fenstern, und lancelot sah yn.< herre key>, sprach er,< diß ist der dritt
ritter, noch wene ich nit das ir der vierd woltet syn umb ein konigrich!> min
herre key schampt sich und schweig. da sprang lancelot zu sim ritter und gab
im ein freischlichen schlag; der ritter warff das schwert nyder und begreif lancelot
mit den armen. da warff yn lancelot zum ersten darnyder. da erbarmet
galahut das er yn döten solte, wann er so wol gefochten hett, und sprach zum
konig:< ay herre>, sprach er,< wie ist so groß schade das der ritter alsus sterben sol,
er hatt hut so herlich gefochten und so lange!>< was wolt ir nu das ich darzu
thu?> sprach der konig,< ich kan im gehelffen nit; nochdann verliese ich den ritter
nöde, ich verlúre mir lieber die besten stat die ich han. bete ich yn darumb,
er schluog yn zuhant dot, so sere haßet er mich.>< so biedet myn frauwen>, sprach
galahut,< das sie yn bitt das er yn leben laß! er versaget es ir nit.> da ging er
zur konigin und bat sie darumb.< ir sint erloßt>, sprach er,< von dem urteil
das off uch gegeben was. nu bit ich uch das ir lancelot bittet das er den ritter
durch uwern willen leben laße; ir sint des ledig.>
< des lone im got>, sprach sie,< der mich erlöst hat! ir hettet mich gern gedötet
ob ir mochtet, ich wils yn aber durch got bitten das er yn leben laße.>
da ging sie zu im und sah das er yn so sere gestoßen hett mit dem knopff von dem
schwert das er wedder fuß noch hant reide.< ay edel ritter lancelot, habe des
ritters gnad>, sprach sie,< durch mynen willen!> er sprang zuhant off da er sie
horte und ließ den ritter.< ich wil yn gern leben laßen>, sprach er,< frau, sit das
yrs gebietent.> da hub er yn mit beiden henden off, und der ritter lag in unmacht.
alle die by im waren hulffen im heben und warens ußermaßen fro das er zu libe
bleib, wann er sich so wol gewert hett. alsus halff lancelot der konigin ir eren
und irs libes, und die barun von tamelirde waren so geuneret in allen höven das
man allenthalben ir urteil versprach war sie qwamen. und die falsch konigin
was des ußermaßen unfro und fur mit dem konig zu britanien, und die gerecht
konigin bleib mit hern gawan in syner herberg. aldar qwam galahut zu ir
und sprach zu ir:< frauw>, sprach er,< ir sint von mym herren gescheiden biß
das uch got selber beßert. bi uwern schulden ist es nit, das weiß myns herren
gesinde alles wol und ist sin fro, wann ir im manige ere gethan hant; und darzu
ist es alle die welt fro, das sy got gelobet! nu bitt ich uch durch got das ir ein
ding durch got thunt und durch mich und laßent uch der großen eren ein wenig
lonen die ir mir gethan hant. ich wil uch ein konigrich geben, das ir wol mit
eren nemen mögent, das sollent ir so frilich halten das irs von nymant wann
von got sollent han.>< nu vergelt es uch got>, sprach sie,< das ir mirs so wol bietent!
ich enmöcht es nymer volle umb uch verdienen. ich wils versagen nit, auch
getar ichs wol nemen nit, ich hab dann myns herren wort zu allererst gehoret;
und stet es nu zwuschen mir also, unser herre got hat es schier anders gemacht
als es im fuget. ich wil hören was sins willen sy, und wil uch das morn wiedder
sagen.> mit dem qwam lancelot darzu gegangen, und sie fragten wie sin wunden
wurden oder furen.< was wunden, frau?> sprach er,< myn wunden waren all wol
genesen ee dann ich von dem velde keme.>< vil lieber frunt>, sprach sie,< uwer
sicher hercz hat uwerm lib manigen schmerczen gemacht.> da gingen sie zu ir
herberge, und die konigin leite sie des andern tages fur den konig; auch ging
myn herre gawan mit ir und sprach ir wort.< herre>, sprach er,< mich duncket
wie myn frau von uch gescheiden sy, biß das es got selber beßert. nu wil sie
kein ding on uwern radt thun, wie ir auch mit ir thút: man butet ir ein konigrich,
beide durch uwern willen und durch yren.>< wer búdet ir das?> sprach er.
< das thun ich, herre>, sprach galahut,< und bin, so helff mir gott, des fröer das
sies neme dann das sies nit enthú.>< ir bittet es ir wol, herre>, sprach der konig
< das vergelt uch gott! ich wil mich darumb beraten.> er stunt off und nam mynen
herren gawan mit im.< herre>, sprach er,< welch man getruwe ist der sol synem
herren alles das wol lastern das wiedder sin ere ist. wil es dann der herre laßen
das ist des mannes ere; wil ers nit laßen, so ist der man unschuldig daran.
alle die welt spricht uch groß laster umb diße scheidung die ir von myner frauwen
gethan hant, ir meret uwer sunde und uwer schande mit und wißents selb nit,
das ist mir leit; ir mögent dasselb wol prúfen das es ware ist. das urteil das irselb
gabent, das ist vor uwern augen falsch gemacht, darumb heltet man uch fur
falsch und fur meyneidig. das ist die erst schande. darnach hant ir lancelot
verlorn, des ir geeret warent und alles uwer lant, und ist der tavelrunde groß
laster darmit beschehen das sie aller ritter blum da mit verlorn hat. das hant
ir alles gemacht. ich forcht sere das uch groß laster da von gesche, ir beßert
es dann schiere.> mit dem qwam bertelac darzu gande und rieff dem konige.
da ließ er myn herren gawan und ging zu bertelac.< herre>, sprach er,< myner
frauwen ist gesagt das ir uwer amien jenuevern irs undanckes behalten wollent
in irm lande, darumb macht sie den meisten jamer den ie kein man gehort.>
< nu gent wiedder zu ir und saget ir das sie sich wol gehabe, ich wil allen yren
willen da mit thun!> da ging bertelac hinweg, und der konig ging wiedder zu
mym herren gawan.< lieber neve>, sprach er,< ich han wol verstanden was ir
mir gesaget hant. nu wolt ich mynen schaden darumb grúwlich thun das ich
sie als wol behalten mocht mit als gutem recht als die ich yczunt han, und wiedder
nemen; wann ich wil uch ein wenig sagen das war ist: das jenuever in mym lande
nit beliben mag, ich werde meyneidig darumb. darumb rade ich ir, ob ir galahut
ein lant geben wil, das sie das neme; ich will es im ummer dancken das ers ir
git.>< herre>, sprach myn herre gawan,< sit es so ist das sie ymmer uwer lant
rumen muß, so ist mir lieber das sie bi im sy dann bi eim andern.>< anders mag
es nit sin zu dißen stunden>, sprach der konig und ging wiedder zu galahut.
< viel lieber frunt>, sprach er,< der großen eren die ir mir dick gethan hant und
noch willen hant zu thun, der vergelte uch got! ich muß uch diße frauwen
bevelhen zur gottes truwen und zu uwer; es mag nu anders nit gesin, sie muß
myn lant rumen. darumb bevilhe ich uch das ir mit ir thunt als ich uch getruwe!>
da nam er die konigin und gab sie galahut mit der hant.< nu bit ich uch, herre>,
sprach galahut,< das ir uwers gesindes so vil mit ir sendent das ir mit eren gedient
werde, als es recht und billich ist.>< das wil ich gern thun>, sprach er und
hieß sie mit ir nemen all die sie wolt under sim gesinde. da nam sie urlob und
begund sere weinen; also det der konig selbe, nochdann hett er sies gern enthalten.
da nam galahut die konigin und furt sie zu syner herberg. zuhant da der konig
gaß, er nam myn herren gawan mit im und ging zu galahuts herberge da lancelot
was und manig ander bachelir.< lieber frunt>, sprach er zu lancelot,< ir
hant mir so vil liebes gethan und so viel gedienet, das mir sere leit ist das ir so
groß gelaßen hant als die geselschafft ist von der tavelrunden; darumb bede ich
uch gern, wolt irs thun und stúnde es uch zu thun, das ir die geselschafft wiedder
enpfingent und blibet mit mir.>< herre>, sprach lancelot,< das ir myn ere gern
sehent, das lone uch got! wann diewil ir von miner frauwen gescheiden sint und
sie also handelt als ir noch thunt, wil ich nymer mit uch bliben, darumb bittent
mich sin nit!> da zurnt der konig, und galahut sprach das ers nit fur ubel neme
das im lancelot also geantwurt hett; er hett geschwurn das er nymer dienst
getet diewil die konigin von im were. also gesenffte galahut dem konig synen
muot und furt die konigin zuhant hinweg mit großer geselschafft. der konig
selb und myn herre gawan und manig ritter und barune furen mit ir ein große
mile; und der konig sprach die konigin by neben an:< frau>, sprach er,< ir wißent
selber wol das ich uch lieber han gehabt dann ie kein man ein frau gewann.
nu bitt ich uch das uch des gedenck, und thúnt das ich uch bitten sol!>< ich
thun gern>, sprach sie,< herre, alles das uch lieb ist das ich gethun mag.>< so
bittet lancelot>, sprach er,< das er mit mir belibe und das er geselschafft wiedder
enpfah von der tavelrunden, wann sin gesellen allsampt unfro sint das er alsus
von yn scheiden wil! man hat mir gesagt das ir umb dhein sach yn bittet, er
gewere uch.>< so helff mir got, ist das war>, sprach sie,< so mag ich lancelot
zu recht wol lieb haben das er allen mynen willen thut! ich han uch lang gedienet
und geminnet ob allen den die nu lebent, und datent uwer falsch urteil uber mich
sprechen, das ich dot were, ob mich lancelot nit erlöst hett mit syner byderbekeit.
da was ich im lieber dann ich uch were; darumb wil ich yn mynnen ob
allen mannen und wil es yn in kurczen stunden laßen geware werden das ich yn
minne, und ich wil yn auch nymer gebitten das er mit uch blib, wann ich wol
weiß das ers fur ubel neme. und hett ers joch guten willen, ich solt yn wol zu recht
bitten das ers nit dete, wann ich sin gesellschafft nu dicker sol haben dann ich
solt ob er mit uch were, den ich zu recht minnen sol uber alles das myn hercz
gedencken kan.> der konig verstunt wol das sie zornig was, und wolt sie nit
me darumb bitten. da bevalh er sie got und galahut und all ir gesellschafft
und reit wiedder heim. min herre gawan reit furbaß mit der konigin und des
koniges barun ein gut teil. also furt sie galahut mit großen freuden in das lant
zu sorelois und gabs ir off vor mym herren gawan und vor den barunen allen.
darnach enpfing sie die man, und hulten ir allesampt. da myn herre gawan
und die barun zu sorelois ein gut wil waren gewesen und die groß ere gesehen
hetten die man der konigin gethan het, sie namen urlob und ritten wiedder zu
lande. darnach uber ein kurcze wil nam die konigin galahut und lancelot zu
eim rade und die frauwen von maloaut, die sie nie begeben hett zu allen yren
nöten; sie was alleweg mit ir.< vil lieber frunt>, sprach sie zu lancelot,< ir seht
wol das es mir uneben get und das ich ein wil der großen eren darben muß der
ich gewon was, wann ich umb unsern herren gott verwurckt han mit mym libe.
also meyn ich aber nit das ich des kein schult han des mich myn herre zihet.
also werlich muß mir got uß dem laster helffen des ich bezigen bin, als ich des
koniges dochter was von tamelirde und der koniginne und des konig artus wip
mit recht bin ane allerslacht falsch! wann als viel als ich mit uch gefelschet han,
das geruwet mich auch nymer. mir verwißet auch keyn húbsch man nymer
das ich mit uch gethan han, wuste er als wol die ding wie sie herre sint
komen, als sie myn herre weiß: das mich der starcken mynne krafft darzu bracht
das ich uwern willen thun must, die ir mir mit gewalt in myn hercz sandtet mit
großem dienst den ir mir und myme herren dick datent. und darnach macht
es uwer biederbekeit und uwer hubscheit und uwer wolstender lip das ich uch
minnen must on maß; und darumb wene ich wol das mich unser herre got plage
und das er wil das ich die súnde laß, und das ich myn furter hút. ich bit uch
ob alle fruntschafft das ir mir anders kein mynne an suchent dann die alle die
lút wol ansehen mögen, biß an die stunt das es mich selb gut duncket, wie das
ding auch herre si komen zwuschen uns zweyen. ir solt aber also nit verstan
das ich mich icht fremde von uch wil machen. myn hercz und myn lip die sin
uwer diewil das wir leben, fur alle manne allen uwern willen mit zu thun zu allen
ziten, als es uns fuget; ich bekenne uwer hercz wol, das ich dick versucht han,
das es anders nit wil dann das ich wil. ich muß mich nu me húten, das wißt ir
wol, dann zu andern ziten.>< frau>, sprach lancelot,< ich bin uwer ritter; darumb
solt ir mich nit bitten, wann gebietent mir allen uwern willen als dem der allen
uwern willen thun muß und sol! mir mag auch nit gewerren als eim andern man,
diewil ich uwer ritter bin.> da gnadet sies im und dancket im sere.
die königin was lang zu sorelois und het dick so getan gesellschafft als ir
lieb was; und die gesellen von der tavelrunden qwamen dick sehende wie sie
sich gehúbe. sie hetten sie ußermaßen lieb, und die ander konigin mochten sie
uber ein geminnen nit; sie was stolcz und hohvertig und hett konig artus so
bezwungen das er anders nit endete dann was sie wolt. darumb hasseten sie
ritter und frauwen und waren mit im so sie minste mochten; sie waren dick zu
sorelois mit der guten konigin und daten ir gut geselschafft. - und sprichet
nu furter von dem konig artus und von sinem nuwen wib.
also als uns die histori hievor bescheiden hat schied sich der konig artus
von sim gerechten wibe, und die ander was im so lieb das er der gerechten damit
uberall vergaß. die geselschafft die er mit den rittern was gewon zu halten, die
hett sie allein, und verlose der hof sere synen namen und sin ere. da gefreischet
diß der babst von rome, wie er von sim gerechten wib gescheiden was, der hieß
steffan, und hett ein ander genomen on den rat der heiligen cristenheit. da
det er einen brieff schriben und sante yn im; daran stunt geschriben das er das
wip ließ die er nu hett und neme die ersten wiedder, biß das sie die heilig cristenheit
schiede die sie gesampt hett. da wolt ers nit thun, uncz die pfaffen daten
yn und alles sin lant zu banne. also was er ein und zwenczig monat zu banne
und alles das lant von britanie, und er hett syn wip da vor gehabt wol nún monat,
darumb er zu banne gethan was. in der wil das er also zu banne was was
er zu bedegran geritten mit eim gút teil siner lut; die barune waren auch da,
und die konigin was mit im alda und bertelac. des nachtes geschach ein groß
zeichen, als es got selb wolt, das die falsch konigin lam wart, beide an fußen und
an henden und an allem irm libe biß an die augen und die zunge, und dasselb
geschah bertelac irm ratgeben. des was der konig ußermaßen unfro da ers gefriesche,
und sie begunden in derselben wochen so sere fulen das nymands bi
yn bliben kunde vor stanck; nochdann hetten sie alle die arczat von der werlt.
da myn herren gawan und die andern barune vertroß das sie so lang an einer
stat lagen, er ging zu dem konig und begunde sere clagen.< herre>, saget er,
< der großen prise und die ere die ir zu wilen hettent, der ist nu uberall vergeßen,
und ist nu schand und unere worden; ir hant uwer lut fruntschafft so gar verlorn,
das sie uch nit werder hant dann iren kuchenknecht. sie hant des gut recht:
so man uch me saget und uneret, noch laßt irs nit, ir wart es gewon nit das ir
also lebete als ir nu gut wil gelebet hant. man sol uch schier halten fur ein ungleubigen
man, welt irs lang triben; ir sint me verdort dann ie keyn wise man.
es duncket uch aber ere das ir mit schanden lebet, ir geent ruwig und unfro
und wißent selb nit wie ir lebent, das duncket mich ein groß unsin von uch.
vart von hinnen uß dißer unseligen stat und vart in ein ander gut stat, der
ir gnug hant; aldar enbietent uwern barunen und frauwet uch als ir hie vor
gethan hant! ir lebet mit sunden und mit schanden und wißent selb nit warumb.
laßent diß unselig wip, von der uch schand und sunde komet alle tag, und
nemet die wiedder von der uch manig ere und freud komen ist!> da verstunt
der konig wol das im myn herre gawan war hett gesagt, und sprach:< myn
lieber neve, myn affenheit die ist uch leider, das weiß ich wol, dann allen den
die man nu leben sicht, und ich bekenne dasselb wol das ir mir die warheit gesagt
hant; darumb wil ich allen uwern rat thun, wie sere es mich an dem libe
múw. war wolt ir nu dar wir farn? das sagent mir!>< herre>, sprach myn herre
gawan,< zu camahelot ist gut wesen, da ist gut beißen und jagen.> da sprach
der konig, er wolt dahien farn.
des morgens fru saß er uff und alles sin gesinde und ritten zu camahelot.
alda waren sie funffczehen tag, das sie nie zu wald noch riviren kamen. uff den
funffczehenden tag fur er in rivirn und herte das dri tag nach einander wiedder
sins herczen willen. des vierden tages bleib er daheymen und wart so unfro das
yn nymant getrosten kunt. da kam myn herre gawan aber zu im und begunde
yn trösten.< ir dorffent nit unfro syn>, sprach er,< wert ir wol versunnen, ich
sagen uch warumb: unser herre got hatt uch nu gekestiget; wolt ir noch uwer
thumheit abekomen, uch solt noch mer eren gescheen dann uch ie geschah. ir
volget uwerm thuomen sinne zu ferre und thut darmit als ein viche das nie keyn
bescheidenheit gewann. ich wonde uch eegestern so vil han geseit das irs nicht
me bedorfftet; nu siehe ich wol das es verlorn ist mit uch.>< ay lieber neve>,
sprach er,< ich kan myn hercz nit uberwinden; nochdann weiß ich das ir mir
anders nit sagent wann die rechten warheit, wann darzu radent mir ob ich die
großen ere mocht wiedder gewinnen die ich verlorn han!>< werlich>, sprach
myn herre gawan,< die ere die ir verlorn hant und die byderbekeit die ir versumet
hant, die mogent ir nymer me wiedder erkobern; wann wollent ir mynen
radt thun das ir also leben wolt als ir lebete da myn frauw bi uch was, ir mochtet
noch als groß ere gewinnen als ir da hetet.>< so helff mir got, ir sint ein biederman>,
sprach der konig,< ir versúmtet nie kein stund wolzuthun, sit ich uch
allererst bekant. nu wil ich wiedder mynselbes hercze thun und wil thun alles
das ir mir radent; ir sint getruw und hubsch und hant mir myn affenheit so
gutlich verwißen, das ich wol verstan das ir mich mit truwen mynnent.>< so
wil ich uch wol raten, herre. ir solt den radt thun, das uch uwer volck minne
als es von erst dethe; das muß uch aber gottes huld machen, der ir lang gedarbet
hant, ob ir die wiedder gewinnent, anders mag des geschehen nit>, und bracht
den konig darzu das er im mit syner truwe gelobt alles das zu thun das er im
riet. da gedacht myn herre gawan das er im nit me sagen wolt, biß das unselig
wip dot were die yn so verirret hett. sie lag auch alles zu bett und stanck so
das nymant bi ir beliben kund.< herre>, sprach myn herre gawan,< wollen wir
morn das schwin jagen und sehen wies uns gang?>< also thun!> sprach der konig.
des andern tages bereit er sich und fur zu wald mit allen sin gesellen. sie funden
zuhant einen starcken eber, und die hunde jageten yn so lang biß das er stan
bleib, und der konig reit zu im und stach yn. nochda was es frú, und den konig
begund hungern, und das wetter was kalt als es zu winter ist. da hort der konig
ein glocken lúten zu eim closter, dar hub er sich bald und sin gesinde. sie rieffen
zur porten, und ein schuler mit wißen cleidern ließ sie yne. da fraget des koniges
gesinde ob keyn stat da were da der konig an bißen mocht. da sprach der schuler,
da were ein schön huß da man die geste enpfing. sie zugen darinn und bereiten
des koniges spise. da die messe gesungen was, der konig gieng eßen, und da er
vor der tavel saß und das drit mursel in den munt stieß, wart im an dem herczen
so we das er zuhant sterben wonde.< hilff herre got>, sprach er,< frist mich so
lang biß das ich myn bicht gethú und das mir din heiliger lichnam werde!>
da sprang myn herre gawan off und hielt den konig zwuschen die arm; im was
so we, und det so eistlich das es alle die erbarmet die by im waren. myn herre
ywan lieff bald zu eim einsiedel und bat yn durch got das er bald zu dem konig
keme und im unsers herren lichnam gebe, er sturb yczunt. da leit der einsiedel
sin hende zuhauff und reckte sie zu hymmel und sprach:< vater von hymelrich,
gelobet mústu syn! nu weiß ich wol das du mich des geweret hast darumb ich
dich lang gebeten han, das du din rache uber sinen undetigen lip genomen hast.>
des erschrack min herre ywan sere da er diß hort; noch bat er im das er sich bald
furdert und qweme und sin bicht hort. da bereit sich der einsiedel als er zu recht
solt, und fand den konig so kranck das er wenig sprechen mocht. da riecht er
sich off so er meist mocht gein synem schopffer.< gut herre>, sprach der eynsiedel,
< wer sint ir? ir duncket mich sere kranck.>< ay lieber herre>, sprach der konig,
< enruchent uch wer ich sy, gebt mir unsers herren lichnam!>< ich muß zum erst
wißen wer ir sint>, sprach der einsiedel.< das bin ich, der unselige konig von
britanie>, sprach er,< und bin artus genant, der arme sunder.>< ja>, sprach der
einsiedel,< bistu artus, wie getarstu dann unselige unsers herren lichnam heischen?
du hast im allen den laster gethan den du erdencken kuntest; du hast din gerecht
wip gelaßen und hast ein ander unrein fleisch genomen, die heltestu wiedder
got und wiedder die werlt und bist zu banne darumb gethan, du und alles din
lant. ich bekenne dich nu vil baß dann du mich duost; ich was din capellan wol
siebenzehen jare und bin bruder amadas genant. jenuever die edel konigin
bracht mich mit ir zu land von tamelir, also kam ich herre zu dir; ich halff sie
ziehen da sie ein clein kint was biß das ir sie zu wib nament.>< ay vatter von
hymelrich>, sprach der konig,< nu weiß ich furrwar wol das du mich nit verliesen
wilt, sitt du mir den man zu hast gesant den ich lang begert han fur alle die nu
lebent. edel meister, nu gebt mir rat was ich thun múge!>< das sag ich dir>,
sprach er,< du must mir geloben das du des unrechten ab solt komen da du ane
bist, anders getar ich dir unsers herren lichnam nit geben. dust du das, so enpfahe
ich dich wiedder in die heilige kristenheit und absolviere dich von dem
banne da du inne bist, und darnach geb ich dir unsers herren lichnam.>< also
gelob ich uch und secz uch myn sele zu pfande das ich uwern rat thun wil.> da
hort er sin bicht und gab im unsers herren lichnam nach der buß die er im saczte,
und im begund zuhant senfter werden. also was er dri tag mit dem einsiedel
und was so wol genesen ee dann er von im schied, das er aß und tranck und
reit war er wolt. des vierden tags sprach der konig, er wolt zu camahelot ritten,
und fraget den einsiedel was er thun solt.< das sag ich dir>, sprach er,< du solt
wedder die ein nach die ander fur din wip halten, biß das ich selber uch daruß
bescheide. ich wils durch gott thun und wil zu beiden gan und versuchen sie
fast wol. der konig leodogan, der gerechten konigin vatter - ich weiß noch
furwar nit wer sie sy -, er zoh mich von eim cleynn kinde, darumb weiß ich
noch so manig zeichen, das nyman anders weiß dann ich und die gerecht jenuever,
das ich uch uwer gerecht wip wol wisen sol.>< das vergelt uch got, edel meister!>
sprach er,< nu thut also, ich wil uwer darmit beiten!> er bevalh yn got und bat
yn das er fur yn bete. da er zu camelot qwam, alle die da waren machten ußermaßen
groß freud, wann der konig noch lebete; yn allen was vorgesagt das er
dot were. und der einsiedel kam zu camahelot nach dem konig zuhant, wann
er die konigin funden wond han. da was sie des dritten tages da vor zu bedigran
wiedder gefurt, wann sie da gerner was dann zu camahelot, und wolt das der
konig alda zu ir keme. da sie sah das er nit kam, sie sant im einen brieff das er
bald zu ir keme, ob er sie ymmer lebendig wolt gesehen. der konig ging zum
einsiedel und fraget yn ob er dar faren wolt.< ja ir, herre>, sprach er,< ir solt
aber uwer erczbischoff und uwer bischoff allesampt mit uch nemen und darzu alle
uwer barunen!> das det der konig und fur zu bedigran in eins richen burgers
huß zu herberg und ließ die konigin sinselbs herberg, als im der einsiedel riet;
er sach sie auch in dem tag nit. des andern tages ging der konig zu ir da sie siech
lag, und der einsiedel ging mit im. sie hieß sie wilkome sin und claget yn sere
ir ungemach.< ich bin siech, herre>, sprach sie,< das mir kein arczat gehelffen
mag. nu hant mir ettlich gesagt das ich wetlich genesen sol, ob ich zu
tamelirde were in mynes vatter lande; darumb bitt ich uch das irs durch got
dút und laßent mich aldar furen mit eim schiff.>< gut frau>, sprach der konig,
< ich dete gern uwern willen da mit, wann das ich wene das uch das mere nit
gut sy, beident noch ein wile, uncz ir seht welch gnad uch got thu! ich han uch
dißen guten man bracht, der uch sere guten radt geben sol zu allen uwern dingen.>
da ging er uß der kamern und alle die darinn waren, biß an den bruder und an
die konigin; und ein ander bot kam und sagte das ers durch got dete und durch
synen willen und zu im keme, zu bertelac in die nieder kamer, er were so siech das
er yczu sterben wönde. er ging zu im, und bertelac bat yn das er alle die in der
stat weren fur yn hieß komen, er wolt yn den meisten wunder sagen den sie ie
me gehorten. das det der konig und sant nach synen barunen allen; andersitt
redet der bruder mit der falschen konigin und sprach:< frau, mich duncket wol
das ir die freud von ertrich verlorn hant; verließt ir die von hymelrich, so sint
ir zu unrechter zitt geborn. des hudet durch got und sprechent so genczlich
uwer bicht, das ir die freud von hymelrich icht verlieset als ir die von ertrich
verlorn hant; wann die sunde ist nymer so unrein noch so freischlich, begicht
sie der mensch mit warem ruwen und enpfeht die buß da fur die im der priester
seczet, und leistet die so er ferrest mag, ich wil des myn sele zu eim pfande seczen
das unser herre got der sunden nymer me vermant!>< werlich herre>, sprach sie,
< ist das war, so bin ich genczlich genesen, wann ich bin das untedigest mensch
das off ertrich ie geborn wart und das meist gesundet hatt! ich han den besten
man zu schanden bracht den man lebende weiß, das ist der konig artus; ich dete
yn von sim gerechten wib scheiden, die blum ist aller der frauwen die nu lebent.>
da seyt sie im alle die verretery von ende uncz zu orte. und der bruder sprach,
er wolt ir guten rat geben zur sele, ob sie synen rat thun wolt.< ja ich>, sprach
sie,< ußermaßen gern.>< so rade ich uch>, sprach er,< das ir das bicht, das es myn
herre höre und alles sin gesinde, ir schendet den túfel da mit, der diß geraten
hat, und ist uwer sele gar gut; auch ist es unsers herren gottes ere, wiedder des
willen irs gethan hant.>< ich wils gern thun, herre>, sprach sie,< wie groß schand
es mir sy.> da sante der bruder nach dem konig, der vor bertelac was, der im
desselben bejach, das alle sin barun horten.< wann die arme unselig>, sprach er,
< die hie oben lyt mit demselben sichtagen gebunden da ich mit gebunden bin,
hat heran kein schuld. das nim ich off myn sele: ich bracht sie daran und gab
ir den radt, darumb ist wol recht das ir so gethan rache uber minen unseligen
lip thut, das sich alle die daran erforchten die ymmer me verretery thun wollen.>
da holt man den bruder, und bertelac saget im die verretery al uß und uß;
dasselb saget die konigin, das die barun alle horten, und der konig seynte sich
me dann hundert male. da fraget er den bruder was er da mit thun mocht, und
der bruder sprach das er syner barunen radt da mit thete.< is wer auch gut>,
sprach er,< das es die barune von tamelirde wusten und myn frau die konigin,
die sin sere fro solte syn.>
der konig sante zu tamelirde nach allen sinen mannen, und myn herre
gawan enbot es der konigin, diß vil fröer was in irm herczen dann sie gebaret.
sie enbot es furbas galahot und lancelot, die in den verren werden waren.
lancelot was sin beide, fro und unfro: er was fro das sin frauwe ir ere erkobert
wiedder hett, er was sin unfro umb das er ir geselschafft nit so dick solt han als
er gewon was. wann galahot der was des ußermaßen unfro, wann im sin hercz
wol saget das er sinen gesellen da mit verliesen solt. er macht sie froer dann im
das hercz saget, durch sins gesellen willen. da des koniges barune allesampt
komen waren, die falsch konigin und bertelac musten aber die verretniß sagen,
das sies alle horten. da must der konig den prelaten schwern das er die konigin
wiedder nemen solt, und von den sunden die er begangen hett sol er leben nach
der heiligen cristenheit rat. darnach bat er alle sin frunde das, was dot er den
zwein an thete.< herre>, sprach er, der bruder,< ir mogent yn nit wirs gethun
dann als yn yczunt beiden ist: hetten sie dusent marck, sie geben sie, das sie
gebraden oder gesotten weren. ir solt sie uß uwerm huß thun tragen irgent an
ein unwerde stat, da sie armut und unselikeit haben biß das sie beid sterben.>
da det sie der konig tragen beide in ein alten spital, stunt vor der stat; und die
barune von tamelirde horten diße mere sagen off dem weg da sie geritten kamen.
sie erschracken fast sere und wurden des zu rate das sie zu sorelois wolten riten
und wolten die konigin bitten umb gnade. sie ritten zu sorelois. da sie zur
stat kamen dar man yn sagt das sie was, sie daten ir cleider uß allesampt biß
off das hemd und kamen barfuß fur sie und vielen ir zu fußen. die konigin was
edel und barmherczig und hub sie off alweinende; da wurden sie allesampt ir
manne, und sie vergab yn ir ubeln muot. darnach schiere sante der konig nach der
konigin beide, erczbischoff und bischoff und den einsiedel und syner barunen ein
gut teil. sie wart ußermaßen fro da sie den einsiedel bekant; und er saget wie der
konig in sin herberg keme und wie die falsch konigin gefarn hett und bertelac
ir ratgebe.< frauw>, sprachen die barune,< wir sint nach uch komen, als unser
gerechter herre uns hieß herre nach uch farn; wir sint des ußermaßen fro das
unser herre got so gert hat mit dem großen unrecht das off uch gesagt was.>
< ir herren>, sprach sie,< man mag sagen was man wil, doch hat unser herre got
gezeiget das ich herrean unschuldig was, gelobet muß er ummer sin! zu mym
herren wil ich wieder nit, er hat so getrulich mit mir nit gethan das mich icht
sere nach im belange, ich han riche gnug an dißem land und mit dem das mir
myn vatter ließ. wil ich auch mane nemen, ich mag den edelsten nemen der nu
lebet und den besten und den schönsten; er dut keyn falsch urteil uber mich
sprechen me, wann er befriedet mich vor allem ungemach und hohet mich uber
alle die frauwen die nu lebent.>< frau>, sprach der einsiedel,< hat myn herre
untruwe mit uch gethan, die hat er auch wol gearnet: er hatt syner ere da mit ein
gut teil verlorn und andern schaden den er hatt, des ich nu nicht sagen wil.
ir müßt zu mym herren wiedder, wie nöt irs thut oder wie gerne, oder ir thut
wiedder die cristenheit gemeinlichen und wiedder gottes gebott, das
uber ein nit sin mag. hatt myn herre ubel gethan, das stett uch zu riechten nit,
das geriechte ist unsers herren gottes und die rache.> so viel seyt der bruder
und alle die da waren, das sie zuletst gelobet wiedder zu keren und deth als es
irs undanckes were. da must galahut sin lant wiedder nemen und det das sere
nöt, und die konigin fur wiedder zum konig - da was die ander konigin dot und
bertelac -; und galahut antwurt die konigin wiedder also gelich als im der
könig bevolhen hett. also was die königin zu soreleis gewesen zwey jare und
sieben monat, und der konig schampt sich ußermaßen sere da er sie ersah.< herre>,
sprach galahut,< ir bevolhet mir myn frauwen, das sie mit mir were und das
ich sie behút als mynselbs schwester. das han ich werlich gethan; mynselbs
schwester het ich also nicht behut>, sprach er,< als ich sie behutet han. ich sprechen
es darumb nit das man sie icht húten darff, ich weis wol das sie alltag het gewolt
das ir bi ir wert gewesen und das ir alles ir thun hett gesehen.>< werlich
lieber frunt>, sprach der konig,< ich wil des guten glauben han das ir ir als nöd
untruwe soltet han gethan als keyn man der lebet. nu got gebe das ich uch noch
des gelonen muße das ir mir gethan hant mit der konigin!> also was die konigin
wiedder mit dem konige, und galahut bat die konigin bi der trúw die sie lancelot
schuldig were, das sie yn nit me bethe des koniges geselle zu werden. da hett
er lancelot wiedder zu sorelois gesant, umb das er forcht das sies yn biten solt.
des nehsten tages bat sie der konig bi den truwen die sie im schuldig were, das
sie lancelot bethe das er sin geselle wurde, er wolt ir alles das lieb darumb thun
das sie erdencken mocht. sie sprach, sie wolt es gern thun, und kam zu galahut.
< herre>, sprach sie,< myn herre hat mich sere gebeten umb lancelot, das er sin
geselle werde> - und der konig kam darzu geende -< ich wil uch fast sere
darumb bitten das irs yn bittent.>< das wil ich sere gern thun, frauw>, sprach er,
< wann ich yn siehe; were er in der stat, ich wolt es yn zuhant bitten.>< wo ist
er?> sprach der konig.< er ist zu sorelois, herre>, sprach er,< des ich wene.>< ist
er on myn urlob hinweg>, sprach die konigin,< so weiß ich wol das ich im als
lieb nit bin als ich wene.>< frauwe>, sprach galahut,< lancelot ist anders so
biederbe und so gut das man im wol vergeben sol ein größer mißedat dann diße
ist; hett ers gewenet das ir sin zu icht hettet bedörfft, ich wil uch furwar das sagen
das er on uwern urlob nirgent geritten were.> da nam er urlob zum konig und
sprach, er wolt zu im riten.< so bitt ich uch>, sprach der konig,< das ir zu ostern
erwiedder kompt durch myn fruntschafft, und uwer geselle>; und die konigin bats
yn auch. da gelobet ers yn und det das nöde wann er wol wust was sie da mit
meyndten. er saß uff und reit zu sorelois und fant synen gesellen ußermaßen
unfro, wann er von syner frauwen also gescheiden was, er wond sie nymer me gesehen.
galahut troste yn so er meist mocht, und sagt im wie er dem konig gelobet
hett und der konigin das sie beide zu ostern solten wiedder komen. also
trost er synen gesellen und behielt yn zu sorelois. - nu sprichet die history
furbas von dem konig artus und schwiget ein wil von yn zweyn.
der konig artus het die gerechten konigin wiedder und det alles das er
wust das ir lieb was. dick bat er sie, als er wust das sie gutes mutes was, das sie
lancelot bete das er wiedder sin geselle wurde. das halff nit, er kunde sie nie
darzu bringen das sies im geloben wolt; nochdann hett sieselb tusent mal gerner
gesehen das er lenger bat und flehet; des halff alles nit. sie wonde aber selb
sterben vor leide, das sie yn nit all tag sah und siner gesellschafft enberen must,
lenger dann sie zu sorelois gethan hett. sere belanget sie noch den ostern, das
sie yn sehen wönde. in der wochen vor palmen qwam galahut und lancelot
zu carduel da der konig was, und die konigin enbot lancelot das er sie heimlich
besprech. er det also, und sie sprach:< lieber frunt, mich hatt sere nach uch
belanget, wert ir als lang von mir als ir sint gewesen, ich sturbe. darumb wil
ich und heißen uch das ir gesell werdent von der tavelrunden und blibent mit
mym herren. des solt ir aber galahut nit sagen das ich uch gebeten habe, ich
sol uch sere bieten das ers höret; darumb solt irs laßen nit, ir solt myns herren
bet thun, des bit ich uch>, sprach sie und knyet fur yne. da hub er sie off und was
sere unfro wann sie vor im geknyet hett. des ostertages kam der konig frú
zur konigin und zu galahut vor der messe, und bat sie beide das sie lancelot
beten das er wiedder geselle wurd von der tavelrunden und das er mit im bliebe.
< herre>, sprach sie,< ir bittet mich alle tag das ich yn bitte, und ir thut nit wol
daran. lancelot hat mir manigen großen dienst gethan, und ich det nie sach
durch yn dann ein. hett ich der hundert durch yn gethan, er hett sie alle
off ein tag verdient und darzu sehczig mal als viel, und wolt dann das er noch
me durch mich thú. wolt irselb und ist es uch lieb, ich valle im darumb zu fuoßen.>
< ja ich, frau>, sprach er,< ee dann ers nit endete, ee vallent im zu fußen!>< das
si, herre>, sprach sie,< ir mußent aber selber zum ersten uwer macht darzu thun
und uwer frunt!> da ging der konig und galahot und darzu alle die gesellen
von der tavelrunde und badens yn, und lancelot versagets yn allen.< nu bittet
ir, frau!> sprach er.< ich wils yn also bitten, herre>, sprach sie,< das ers thú, ob
er sich ummer uber mich erbarmen wil>, und viel nyder off ire knye. da sprang
lancelot zu ir und hub sie off.< gnad, frau!> sprach er,< ich belib gerne> da
knyet er fur den konig und sprach, er wolt gern alles das thun das er gebút.
da hub yn der konig uff und kuost yn an sinen muont.< lieber frunt>, sprach
er,< ich enpfah uch also zu eim gesellen, das ich nymer ding wil gethun das uch
leit ist.> also was lancelot geselle worden von der tavelrunde, und alles das
in dem hoff was das was sin fro, on galahot allein, der was sin so unfro das er
sterben wonde.
der hoff was groß und was mit großen freuden gethan durch lancelots
willen. da sprach der konig, er wolt zu pfingsten zu lundres so großen hoff
halten das alle die werlt darabe sprechen solt.< zu londres mag ich lút gnuong
haben>, sprach er,< es ist allen marcken wol gelegen. dar mögen ritter von gallen
komen und dem cleynen britanien und von schottenlant und von irlant
und von cornvail und von manigen andern landen. den hoff wil ich der konigin
zu eren machen und lancelot, fur das laster das ich yn gethan han.> da stunt
galahut und gedacht wie er lancelot mit im zu lande bracht.< herre>, sprach
er zum konig,< ich bitt uch das ir lyonel zum hoff zu ritter macht und das ir
lancelot zu mym lande laßent farn mit mir nach im; auch bedarff ich sinselb da,
so das er úmmer da sin muß. ich wil mich zu pfingsten wiedder bringen und sinen
neven mit im.>< also wil ich yn uch lihen>, sprach der konig; und die konigin
was des ußermaßen unfro, sie wolt aber darwiedder sprechen nit. also furen
die zwen gesellen zu sorelois. da sie zu sorelois qwamen, galahut det me almusen
und gutes dann er bi sinem leben gethan hett: er cleite arme lút und
schucht sie, er halff witwen und weisen und macht arme gotteshuser rich, er
dete alles unrecht gelt ab in sim lande, er súnde alle sin finde und gab alles das
wiedder das er mit unrecht geraubet und genomen hett; darzu macht er dru
gra closter von monchen und zwey von frauwen und dete alles das er wúst das
siner sele gut was. uff den siebenden tag vor pfingsten qwamen die zwen gesellen
zu lundres und funden ritter da von allen landen, und wart der hoff so groß
das man in allen landen da von sprach. und galahut hett so vil ritter dar bracht
mit im, darumb das er lyonel ere thun wolt zu siner ritterschafft, das alle die
werlt da von sprach.
der hoff wart groß und starck, und der konig dete allen sinen fliß zu lyonel,
das er mit eren ritter wurd gemacht. an dem pfingstabend diende lyonel und
alle syn gesellen, die der konig ritter machen wolt, in iren ritterscleidern. er hett
cleider von eim balkine, so es der konig allerbest finden mocht, und was so
schön ein ritter fur alle die da waren das man yn zu wunder anesah. die konigin
und die frauwe von maloaut zierten yn so wol das nie ritter in konig artus hof
wart mit so großer herschafft zu ritter gemacht, und alle sin gesellen durch
sinen willen. der konig het pavilun heißen off slagen vor der stat in ein wiese
bi eim waßer, hieß der tamise; sie waren einer engelschen halben milen lang
und waren allsampt gemacht under eim dache. die ander sitt was die stat so
vol ritter das sich nymant da vor bekeren mocht, und die wieß was so vol pavilun
und loien das man anders nicht gesehen mocht; wann der konig hett uber alles
sin lant thun gebieten das nirgent ein pavilun darinn bliebe, man brecht es zu
lundris. die spise die da bereit was, da von kunde ich nymant den wunder
gesagen wie viel der were und wie ersame da gedient wart. da man gaße, die
ritter und die herren ritten sich baneken off der fart und in dem walt von eim
ende biß an das ander, der ein hien, der ander herre: da geschah abentur das
sich vier gesellen in den walt ritten baneken, und waren alle vier gesellen von der
tavelrunde: der was myn herre gawan einer, und lancelot was der ander, und
der dritt was myn herre ywan, und der vierd was gales gachalains der herczog
von clarencze. er was des koniges neve und hern gawans, die sin ußermaßen
fro warn, wann es lang was das sie yn me gesehen hetten. er was ein sere gut
ritter und was mit dißen dryen in den walt geritten, der von so böser abentur
was, so das die eltsten von dem lande sprachen das nie kein ritter abenture
darinn suchte dem ie gut oder ere da von geschehe, so unselig was der walt.
nit ferre waren die vier gesellen in den walt geritten, da sie all vier under ein
groß eich gingen siczen, da schon graß under gewahsen was.< werlich>, sprach
myn herre gawan,< ich wolt einen tag gern ritten uff dißen waltt, zu versuchen
den großen wunder den man dick da von geseit hatt.>< ich wolt des geselle syn>,
sprach myn herre ywan.< wolt irs versuchen?> sprachen sie zun andern zweyn,
und sicherten zu letst alle vier zuhauff das sie des nechsten montages all vier
darinn solten riten und das der ein one den andern nit wiedder keren solt. underdes
so kömpt einer gerant und besicht einen nach dem andern, so das er ein
wort nicht ensprach. da er sie wol besehen hett, er schlug das pfert mit den
sporn und ließ hingan was er gerennen mocht.< diß was recht ein snúdel>, sprach
myn herre gawan. da horten sie ein roß komen gelauffen, das groß not macht
mit wienhern; darnach ducht sie wie ir funff oder sehs weren. da sahen sie wo
der knecht geritten qwam der sie besehen hett, und ein gewapent ritter qwam
nach im, der sie all großer ducht dann sie ye keynen gesehen hetten, on galahut
allein. sin roß was ußermaßen groß und starck, und sin schilt was von golde
mit eim roten lewen.< seht, herre>, sprach der knecht,< wo herre gawan der
verreter ist!> da myn herre gawan das hort, er sprang off, und der ritter warff
die glene under den arme und det als ern durch den buch stechen wolt. min
herre gawan sprang einsitt und begreiff das roß mit den brideln, so das es off
synen hehsen bleib siczen, und wer mit all darnyder gevallen, wann das es so freischlich
starck was. er begreiff des ritters schwert und raufft es wol halb uß. da
begreiff der ritter myn herren gawan mit den armen und huob yn fur yn als ein
kint von zwölff jarn und rant hinweg was er ummer mocht. min herre gawan wert
sich was er úmmer mocht; das kuonde aber gehelffen nit, er furt yne hinweg.
sin dri gesellen lieffen so verre nach biß das sie off ein lage qwamen wol von
zwenczig gewapenten rittern, und lancelot wolt under sie. da begreiff yn myn
herre ywan und hielt yn.< was saget ir, unselig man>, sprach er,< wolt ir uch
selb döten? ir sehent doch wol das sie alle gewapent sint!> und hielt yn wol
fast. da ritten jhen ir straß, und diß kerten wiedder ußermaßen unfro und großen
jamer machende.< wie nu?> seyt myn herre ywan,< frauwen sollen weynen die
ir ungemach nit gerechen mogen! wol dann bald, wir sollen uns gan wapen,
das myn herre der konig nicht darumb wiß, und riten yn suchen, das wir eintwedder
dot oder gefangen mit im bliben!>< das sie!> sprachen die andern zwen und gingen
bald zu yren pavilun sich wapen. da saßen sie off ir roß und ranten gein walde;
sie funden die huffslag und volgten den so ferre biß das sie dri wege funden da
zuhant hien geritten was. sie blieben halten, und myn herre ywan sprach, sie
mochten licht verliesen das sie suchten, ir yglicher solt synen weg sunderlich
halten. das daten sie; es was nochdann verre tages, und yglicher volget
siner huffslag. - nu schwigen wir von den zweyn gesellen und sprechen von
dem herczogen von clarence furbas ein wile.
der herczog von clarence volget siner huffslag biß das es nachten begunde;
da fand er ein clein pfedichen da zuhant hien geritten was so yn ducht, und
volget dem so ferre uncz fur den walt. da hort er ein horn blasen zur rechten
hant uff, und der mond begunde schinen. er hub sich darwert da yn ducht
das er das horn gehört het, und kam in ein fast schon lant riten. da er ein gute
wil da gereit, da sah er zum ende ein schöne burg stan so yn ducht, ußen was sie
wißer dann ein schne und was nuwens gemacht. er kam uff den graben ritende
und volget dem, biß das er ein pfort vant vor im offen stan; er reit darinn und
sah einen den schonsten thorn von der werlt vor im stan. darumb ging ein schöne
mure, die hoch was und dick, und darzu ging ein pfort, die wol beschloßen was.
er rieff zur porten und hiesch hininn.< en numene!> sprach der pfortener,< wer
ist da in dirre zitt des nachtes?>< das bin ich, ein fremder ritter>, sprach er,
< und bin mit abentur herre kumen; möcht irs thun, so sehe ich gern das ir mich
dalang herbergt.>< sit mir wilkum>, sprach jhener,< ich wil uch gern herbergen!>
er ließ yn in und det sin roß herbergen in ein schönen stal, den herczogen selb
leite er uff den thorn zu alleroberst; da stunden so vil schoner kerczen und brunnen,
das siehs der herczog sere wundert warumb das gethan were und nymant da by
was. der knap halff im das er entwapent wart, und ein jungfrau bracht im ein
pfellinen mantel uß einr kamern mit einer herminen federn. da was sie so schön
das er wonde das sie die frauw von der burg were, und sprang gein ir off.< enmuot
uch nit, herre>, sprach sie,< durch mynen willen! ich bin ein arme maget und diene
der frauwen hieinne.>< werlich jungfrauw>, sprach der herczog,< das ir arm sint
das ist schade, wann wert ir als rich als schön ir sint, das wer groß fruome.> die
jungfrauw ging hinweg, und der herczog saß nieder uff ein schön beth; da fraget
er den knappen warumb die kerczen alda brúnnen und wes die schon burg were.
da sah er neben im ein die schonsten frauwen von der werlt uß einer kamern
komen, und hett einen surkot an von pellel mit einer feder von cleinspalt, und
der mantel den er an hett der hort zu dem surkot das die frau an hett, darunder
hett sie ein sockeny, die wiß was als ein schne. da sie der herczog komen sah,
er sprang uff und hieß sie wilkome syn als die schonsten frauwen die er ie me
gesah.< got der muß uch minnen>, sprach sie,< als den schonsten ritter der sin
mag!> da saczt sie yn nider an das bette und saß bi yne; da sah er wol hundert
der schönsten jungfrauwen von aller der werlt uß derselben kamer komen. die
frau fragt yn wer er were, und er sprach das er des konig artus ritter einer were.
< wie ist uwer nam?> sprach sie.< frau>, sprach er,< man heißt mich gale chalain
und bin herczog zu clarence.>< wer was uwer vatter?> sprach sie.< das was der
konig scalanon, frauw>, sprach er,< und der konig dodinel von norwege ist myn
bruder.> da greif yn die konigin umb den halß und kust yn so lang biß das er
sich erwert.< es sol uch kein wunder han, herre>, sprach sie,< das ich von fremden
also gebare, ir solt das furware wol wißen das mir nie me also groß freude geschah
als das ir herre sint komen. ich han es auch gut recht: ir sint beide, myns
öheims sun und myner mumen, und die frau von sormadin ist myn mutter,
die mit uch gezogen wart in dem thorn zu scavelon.> dem herczogen gedacht
alles des wol, und was der frauwen ußermaßen fro.< werlich frau>, sprach er,
< ich wond das ir lang dot weret; nun bin ich fro das ich uch funden han und lobe
des got.> da fragt sie yn was er súcht, und er sagt ir wies darzu wer komen das er
myn hern gawan súcht und noch zwen siner gesellen mit im, und wie das yn ein
groß ritter gefangen hett der ein guldenin schilt furt mit eim roten lewen. da
wust sie zuhant wol wene er meynte: das es caracados was der yn gefangen het
vom jemerlichen thorn.< werlich lieber neve>, sprach sie,< ir suchet groß affenheit,
wann der ritter der yn gefangen het ist der freischlichst man den man nu
lebende weiß; er slecht alle die ritter dot die wiedder yn vechtent, so starck und
freischlich ist er. ich wene das yn hundert der besten ritter icht meisterten
die der konig artus hat. er reit hut hie fúr, das seit man mir, und furt ein gefangen
ritter mit im sere zu ungemach. darumb blibt ir alhie und lat farn, ir
mogent anders sterben!>< nein>, sprach er,< des enmag uber ein nicht sin, ich
muß ummer volgen. wúste ich auch das yn myn herre ywan oder lancelot
beschutten und ich sin nit enfunde, mir wer lieber das man mir yczunt ein glene
durch myn hercz steche.> da begunde die frau ußermaßen sere weinen, wann
sie wol sah das ers uber ein nicht ab sin wolte, er múst im volgen.< nu wil ich
uch guten rat darzu geben>, sprach sie,< sit ir uber ein nit bliben wolt: ich sol
uch myner knappen einen lihen, der uch leiten sol zum jemerlichen thorn;
also heißet des ritters thorn eder burgk, den ir suchent. ir solt des wol jehen
das ir off ebenem lande nie so gute burg gesahent als sie ist. zu allerforderst
stet em pfort, die allweg uffen stet nacht und tag. durch die pfort mag nymant
komen, er fecht dann zu allererst wiedder zehen ritter, die múßen alle
wiedder yn vechten. wirdet er alda uberwunden, so lat er anders keyn pfant
da dann sin heubt. da rade ich uch nit durch zu riten, min knecht sol uch wol
wisen, wann ir off den ußersten graben koment, ein andern weg umb zwuschen
dem hage und dem graben. dar solt ir einen schmalen dielen uber den graben
finden gand, da solt ir uber gan und solt dann durch die postern gan die fur
uch offen stat. da múst ir wiedder einen den grösten ritter vehten! uberwindet
ir den, so findet ir ein ander posterne fur uch, da ein noch beßer ritter vor ist.
mogent ir den uberwinden, so mußt ir zur dritten postern zwen ritter zu mal
besteen! mögent ir dann die uberwinden, so kument ir zum thorn, da findent
ir ein jungfrau inne, die solt ir mir grußen und solt ir sagen das sie die jungfrau
von der wißen burg grüß, und bittet sie das sie uch helff und uch wise
des besten des sie möge! und sit bi ir>, sprach sie,< gebt yr diß vingerlin zu worczeichen!
sie sols wol bekennen und soll alles das thun das uch lieb ist.> der herczog
nam das fingerlin und was ußermaßen fro. da was die spise bereit, und man
ging essen. da man gaß, die frau sagt irm neven alles ir thun, wie das sie einen
jungen ritter gehabt hett und ein schönen, der die burgk da det machen,
und wie er mit ir nit me were gewesen dann núnczehen monat, da er starb, und
ließ ir ein kneppelin das clein was. da was auch gebettet, und der herczog ging
schlaffen. des morgens, da der wachter den tag bliese, stunt die frauw selb off
und wackte einen knecht, der mit im riten solt; der bereit im sin roß und sin
wapen. da stunt der herczog off und wapent sich, und die frauw bevalhe dem
knecht alles das sie west das dem herczogen gut was, und das er im messe det
horen zum einsiedel von dem ford; der einsiedel wonde off eim waßer, das hieß
der tamise und lieff mitten durch den walt. da nam der herczog urlob zu syner
niffteln und zun jungfrauwen und reit mit dem knecht gein dem jemerlichen
thorn. - nu laßen wir die rede von im und sprechen furbas von mym herren
ywan wie das er gefuore.
uns sagt die history das myn herre ywan wol vier mile reit on abenture
zu finden, da er von dem herczogen gescheiden was und von lancelot; und die
nacht ging im vast zu, und der mone begunde schinen. mit dem hort er ein roß
wiehern und sah uber ein kurcze wil darnach wo vier sariande ein roßbar brachten
gefurt, und ein jungfrauw saß zun heubten mit schwarczen cleidern ußermaßen
unfrölich. die roßbare was mit eim roten samid bedackt, und myn herre ywan
grußt sie. da gnadet sie im, und er fragt were off der bare leg.< das dut ein
gewunt ritter, herre>, sprach sie.< laßt mich yn sehen!> sprach er.< des wil ich
nit thun, herre>, sprach sie.< warumb jungfrau?> sprach er.< das sage ich uch,
herre>, sprach sie,< da gesah yn nie kein man, er hett sin eintwedder ruw oder
schande.> da hub sie den samit off, und myn herre ywan sah wo ein bloch
darunder lag, das was wol funff schu lang und wol anderhalbes breit. da segent
er sich und fragt sie ob der ritter darinn lege.< ja herre>, sprach sie.< warumb
solt man des ruwen oder schand han?> sprach er.< das sagen ich uch, herre>,
sprach sie,< den mag kein ritter sehen, er schwer zu allererst das er yn rechen
sol, ob ers mag gethun, an den die es im daten. sich hatt manch ritter daran
versucht, im kam aber nie keiner zu, der yn ußer dem bloch bringen mocht;
und wolt irs versuchen als es recht ist, das mögent ir thun.>< ja ich, jungfrau>,
sprach er,< ich wils versuchen, das enwirt mir nymer zu schanden verwißen
das er also von mir fare.> da hieß die jungfrau das bloch nyder seczen, und
myn herre ywan stunt ab und hub das cleit off. da sah er wo der ritter durch
den buch gestochen was mit einer glene, und durch das heubt was im ein große
wunde mit eim schwert geslagen, und die tiech waren im gancz durchslagen
und die recht schultere. da wolt ern uß thun, und die jungfrau sprach, er must
zu allererst schwern. da schwur er als im die jungfrau vorsprach. darnach nam
er den ritter so er behendeclichst mocht und wond yn uß dem vaße heben,
und er enmochte. also versucht er sich dristunt, und er enkund sin uber ein ußbringen
njt da begund sich der ritter clagen als im die sele zuhant uß wolt,
und myn herre ywan wart ußermaßen zornig.< weiß got, herre>, sprach die
jungfrauw,< nu ist es erger dann ee!>< werlich jungfrau>, sprach er,< mir geschicht
alrecht, ich darff mich zu guten rittern nit zeln, und ich begands effenlich. ich
wolt aber die meisten wunden eyne han die der ritter hatt, das ein ritter bie
were den ich hut gesehen han; ich weiß das furware wol, solt yn ymant uß thun,
das ers thun solt.> da freget er war sie den ritter furen solt.< das wil ich zu
lundres zum hove.>< nu gebe got>, sprach er,< das uch der ritter begeyn von dem
ich uch gesagt han!> und reyt zornig und unfro furbas, und die jungfrau fur
zu lundres wert. - nu schwiget die history von im und spricht furbas von
lancelot.
nu sagt uns die history furbas von lancelot das im so groß zorn in sin
hercz qwem und so groß wieddermüde zuhant da er von mym herren ywan
und von dem herczogen gescheiden was, umb myn herren gawan, den sie so
schedlich verlorn hetten und so schentlich, das er gedacht, weren im vierczig
ritter zu komen, er hett sie alle bestanden als ein, umb sin zorn zu senfftern;
und sagt uns die history das sin weg wiedder an hern ywans weg ging. da er
gut wil geritten was, er hort ein stym sere eistlich geborn, darnach hort er zwo
und darnach dri, und darnach was ir so viel das er sie nit gezeln kunde. er slug
darwert mit den sporn; so er yczunt darby wonde sin, so was er aber fúrwert
ummer freischlicher und freischlicher, und er volget so lang nach biß das die uff
yn qwamen farnde die myn herre ywan gesehen hett. lancelot grußte die jungfrau,
und sie gnadet im. da fraget er wer off der roßbare lege, und sie saget im
als sie mym herren ywan gesagt hett.< es ist nit langk>, sprach sie,< das sich
ein ritter daran versucht und kund yn daruß nit geheben, der sere unfro von im
reit.>< wie was er geschaffen?> sprach lancelot. da sagt sies im, und er verstunt
sich zuhant das sie myn herren ywan meynt.< er ist myn geselle, jungfrau>,
sprach er,< darumb were mir leit das er schande allein hett, ich wil mich auch
an im versuchen.> da saczten sie das vaß nieder als die jungfrau hies, und
lancelot schwur den eydt. da stunt er ab und ging zum ritter und stieß im die
ein hant under den hals und die ander under die lenden; da vil er off die knye
und hub im die schultern und das heubt zum erst uß dem vaß, und der ritter
sprach das im nie kein ritter zu were komen der yn halb als hoh off mocht gefürn.
da zuckt ern mit einander nah im und leit yn fur sich uff das graß.< ay edel
ritter>, sprach er,< die stund muß selig sin das du ie geborn wúrt! du hast mich
von großem unglucke erlößt.> des was die jungfrau ußermaßen fro und sprach:
< in rechten truwen, du magst wol ein ritter sin der diß gethan hatt das nye kein
ritter gethun kund. selig muß er sin der uch ritter macht!> da rieff der gewunt
ritter siner knappen zwein und hieß sie bald zu syner burg riten, das sie sinem
vater und synen brudern sagten das sie fro weren: er were erloßt und solt noch
bi der nacht zu yn komen.< ay edel ritter>, sprach er zu lancelot,< koment
mit mir zu dißer burg und sehent myn vatter und myne frunt, die uwer froer
sollen sin dann ie keyns mannes! wir han noch kam ein mil dare, es ist auch
herbergens zitt dalang me.> so lang bat er yn und die jungfrau biß das er sprach,
er dete, und fraget was die stim were die er gehört hett.< enruchet uch, herre>,
sprach die jungfrauwe,< was das sy! es waren ockers túfel, die den rittern manig
schande thun die abenture in dißem wald suchen. es ist aber dißen weg den
ir komen sint nicht dann ein spot wiedder einen weg der nit verre von
hinnen lit, der ist des túfels weg geheißen.>< sie ruffent freischlich>, sprach lancelot,
< man kan ir aber einen gesehen nit; ich wolt sie ußermaßen gern sehen,
wust ich wie ich das gethun möcht, wann ich ir nye keynen gesah, und han manig
ander thier in dißer werlt gesehen.>< nein gut herre>, sprach der sieche ritter,
< laßt farn, es ist anders nit dann irrethum, das die fremden ritter irre machet
und thut sie so lang nach im riten biß das sie in einen graben sturczen und
brechent den hals oder den schenckel oder das roß.>< so laßen wirs syn>, sprach
lancelot,< und schaffen unser ding!> da leit er den ritter off die roßbare wiedder,
und der ritter bat yn das er durch got dete und das unselig vas da ließ da er so
lang inn gelegen het. lancelot sprach, er dete, und hieß den ritter bald hinweg
furn. da sie da zu der stat kamen, des ritters brüder kamen entgegen im off
großen roßen mit großer gesellschafft von rittern und von burgern uß der stat
und waren lancelots fast fro. da sie da in die burg qwamen, des ritters vatter
was lancelots tusentstunt fröer dann synes suones den er erloßt hett.< wil
kumen edel ritter>, sprach er,< ein blum aller ritter!> da qwamen frauwen und
jungfrauwen viel und entwapeten lancelot, und der siech ritter wart mit yn off
den sal uff ein schon bette getragen, und ducht yn wie er miteinander genesen
were. der herre nam lancelot und saczt yn bi sich und det im ein scharlachens
mantel umb geben; lancelot fragt yn wie er hieß und sin súne.< man heißt
mich trahan der jai>, sprach er,< und myn gewunter sun heißt drians der jai,
und der ander sun heißt melian der jai. nu wißent ir unser namen>, sprach er,
< und wolt irs verubel nit nemen, wir wústen den uwern gerne; wolt irn aber heln,
wir wollens gern enbern durch uwern willen, warn ettlich ritter ist der sinen
namen nöd saget.>< minen namen wolt ich fur uch nede verheln>, sprach lancelot,
< wem ich yn joch anders helen: ich heiß lancelot vom lac.>< ir mögent
werlich wol war sagen>, sprach der herre,< man sagt uber all die welt von uch.
ich wúst aber ußermaßen gern, wolt irs verubel nemen nit, was sach uch herre
zu land hat bracht, wann ich uwer ere gern sehe und uwer gefúre, das hant ir
auch wol umb mich verdient.>< so mir got, herre>, sprach er,< ich getruwe uch
des wol das ir myn ere gern sehent, das vergelt uch gott! wann alles das ich mit
mynen eren gesagen mag, das wil ich uch gern sagen.>< des lone uch gott, herre>,
sprach er,< ich wust gern ob ir des konig artus ritter werent.>< ja ich>, sprach
lancelot.< hort ir ie von eim ritter sprechen, der eim andern ritter ein trunzun
uß dem buch zoh von einer glenen und schwur im zun heiligen das er yn rechen
solt von allen den die sprechen, das sie den lieber hetten der den ritter also
gewunt het dann den ritter der da gewunt was?>< ich sah den ritter selb, herre>,
sprach lancelot.< so helff mir got, herre>, sprach der ritter,< ir sint im uß der
maßen glich so mich dúncket; ob ir dasselb wert, so saget mirs!>< ir solt wol
wißen, herre>, sprach lancelot,< das ich manch músal darumb gewunnen han>,
und verjahes im.< ay edel ritter>, sprach er,< wie hastu mich und myn geschlecht
so selig dann gemacht!> und zauget im die wunden beide da er im das spere in
den buch gestochen hett und dar im das stuck vom schwert in dem heubt gestochen
hett. da wart alles das in der burg was michel fröer dann zum ersten,
und besahen lancelot zu großem wunder.< nu sagent mir, edel ritter>, sprach
melians,< was ir hie zu land sucheent!> und lancelot sagt im al uß und uß und
wie das myn herre ywan geselle were an der suchung und der herczog von clarencze.
< owe herre>, sprach melians,< wie ein eistliche suchung hant ir alle dry
dann understanden!> und saget im die großen kundekeit von der burg da
myn herre gawan inne was, und die großen arbeit die darzu hort, und des
herren biederbekeit der yn gefangen hett.< er hat uns lang geurloget>, sprach
er,< und wuonte mynen bruder, als ir wol gesehen hant; auch gab er mir die wunden
da von ir mich erlöstet. er hatt ein muter, die ist die gröste zeuberin die in der
werlt lebet. sie leit mynen bruder mit ir zaubery in das vas da ir yn hut uß huobet,
und versprach im das er númer daruß enqweme, der best ritter von der werlt
húb yn dann daruß, und das er darinn nit sturbe, noch das sin wunden nit geheilten
als lang als er in dem vaß lege. thut mynen radt und blibet mit uns
hie sieben nacht oder vierczehen! ich wil selb mit uch farn und uch helffen urlogen
mit allen den die ich geleisten mag, beide zu roß und zu fuß.> lancelot sprach,
er mocht uber ein beiden nit, er must dar farn des nehsten tages. also saßen
sie und sprachen biß das die bette gemacht wurden, und lancelot ging slaffen.
- nu laßen wir die rede von im und sprechen furbas von mym herren ywan.
uns sagt die history das myn herre ywan wol dri mile mit nacht reit, da
hort er ein horn zur lincken hant abe; er acht heroff nit und reit sin straß. uber
ein kurcz wil hort ers aber und gedacht das man die zitt nahtes umb suoß nit
bliese; er kerte dar und fand zuhant ein alten weg. da er den ein kurcze wil
gereit, er hort aber das horn. da reyt er was er geriten mocht, und das horn
lute aber und aber, und er volget so lange biß das er fur ein schöne lewen qwam,
und die port was uffen die darunder stunt. obe der leuben stunt einer der das
horn geblasen hett und sah myn herren ywan gewapent komen.< edel ritter>,
sprach er,< ritt bald mit uns zu hilff!>< was wirret dir?> sprach myn herre ywan.
< edel ritter>, sprach er,< mich hant dieb bestanden und hant mir nehelich myn
gesind erslagen; nu han ich angst das sie myn muter gedödet haben und myn
schwester geuneret haben, die schonsten jungfrau die in dißer welt ist.> da
reit myn herre ywan in jhen hoff hien und sah wo vier dieb stunden und wolten
die jungfrauw uneren. er warff die glene under den arm, und der mon scheyn
heyter, und stach den fördersten durch den buch; da raufft er das schwert und
spielt dem andern das heubt biß in die schultern. da kerten im die andern
zu, der waren drizehen uber all, und stachen im sin roß dot, und der von der
löben schoß mit eim bogen under sie und bracht sie darzu und myn herre ywan,
das ir eilff dot bliben und die zwen entrúnnen; da was myns herren ywans roß
dot, und er was selb sere gewunt. der knapp von der löben lieff zu siner mutter
und fand sie lebende und sin schwester mit syner knecht ein teil, und ein teil
hetten die tiebe erslagen dot. nochdann was myn herre ywan ußermaßen
fro, und det im alles das er mocht zu eren und sin mutter und sin schwester.
< herre>, sprach er zu mym herren ywan,< sint umb uwer roß nit unfro das dot
ist, ich sol uch ein gutes und ein schones geben, das myns vatter was!> also was
myn herre ywan wol geherberget die nacht, und der knap satelt im sinselbs
roß.< herre>, sprach er,< wolt ir mir sagen war ir wolt, ich beriecht es uch nach
myner macht.> da sagt es im myn herre ywan.< ay herre>, sprach er,< wie wol
weiß ich wo ir sin wolt, ich wil mit uch riten, biß das ich uch off die rechten straß
bring; ir hant es wol umb mich verdienet das ich úmmer uwer dienst wil sin
als lang als ich lebe.>< des lon dir got!> sprach myn herre ywan und saß off das
roß. da nam er urlob zur frauwen und zur jungfrauwen, und der knapp reit
wol zwo milen mit im, biß das sie off ein groß straß kamen die sere gebant was.
< seht, herre>, sprach der knapp,< dißer straß volget, sie leidet uch da ir sin wolt!>
da reit myn herre ywein furbas die morgenstunde biß primzitt und kam in ein
schön tal da ein groß waßer durch floß, das hieß thame, und das waßer viel
in ein ander rivier, die man yse hieß: darumb heißet mans alle zuhauff thamyse.
off der riviere was die schönst wiese von aller der werlt, und mitten in der wiesen
stunt ein sere schon pavilun, da wol zehen schild alumb stunden, und das scharpff
was yn allen uff gekeret. er reit hinweg furbas und fand ein jungfrauw bi den
zöpffen an eim baum hangen, und die hende waren ir so sere gebunden an denselben
ast das ir das blut zu den nageln uß brach; die hut was ir im hals gerißen,
und sie hett so vil geschruwen das sie nit me mocht. er hielt und besah die jungfrauwen
und wust nit ob sie dot was oder lebete. da sah er furbas wo ein ritter
an eim stecken gebunden stund, der nit an het dann sin nydercleit, und was
so sere geslagen das im das blut von dem rucke sin nydercleit mit einander rot
gemacht hett. er wundert sich der zweyer ding ußermaßen sere und gedacht
das er nymer dannen gescheiden wolt, er hett sie dann beide erlößt. da reit er
zur jungfrauwen, und sie schrey da sie yn bi ir hort.< ay wer ist das?> sprach
sie.< das bin ich, des konig artus ritter einer.>< wie heißt ir?> sprach sie.< man
heißt mich ywan>, sprach er.< weiß got>, sprach sie,< ir hant noch den gesellen,
wer er hie, er solt mich schier erlößt han!>< wie heißt er, jungfrau?> sprach er.
< er heißt gawan, durch des willen ich diß dol; nochdann ist mir leider umb
segremor, der dort an jhem stecken gebunden stet, dann umb michselben.>
< jungfrauwe>, sprach er,< durch mins herren gawans willen wil ich uch helffen
nach myner macht, wann er ist myn herre und ich syn arm man>, und weinde
fast sere umb segremors willen. da raufft er sin swert und begund den ast
hauwen da sie anehing. das sah ein ritter von dem pavilun und rieff das er bald
sin straß riet, oder er verlúre den lip darumb. er det als ers nit hört, und húw
fast. der saß off sin roß und warff die glene under den arm; dasselbe dete myn
herre ywan da er sah das er yn meynte. er nam das roß mit den sporn und
stach yn mit so großer krafft under die kelen das er von dem roß fúr und beleib
off jhener erden ligende in onmacht. er reit wiedder und húw den ast als ee.
da kam ein ander, und myn herre ywan kerte im zu und stach yn so das er
den hals nahe gebrochen hett; er reit aber zum ast und húwe so er meist mocht.
da qwam der dritt und rieff yn freischlich an. er kert im zu mit großem zorne
und stach yn oben durch den schilt und durch den arm und furt yn mit gewalt
darnyder beide, yn und sin roß. da reit er wiedder zu dem ast und húw yn abe,
so das die jungfrauw ongeqwetst nyder qwam; er loßt sie von dem ast, und sie
tat yn durch got das er ir die zopff abschnid, umb das sie forcht anderwert mit zu
hangen, ob myn herre ywan uberwunden wurd.< das geschicht númer, ob gott
wil>, sprach er,< das ich keyner jungfrauwen die zöpff abschnid!> und hort mit
dem wo yn der vierd ane schrey bi im; und der funfft reit yczunt uß dem pavilune.
er warff die glene under den arme und stach yn von dem roß, so das er slug.
das roß was schön und behaget im so wol, das er das sin ließ und sprang off das.
da qwam der funfft, und myn herre ywan reyt yn und sin roß darnyder mit
sim roß, das groß und starck was, und reit er wiedder zur jungfrauwen und loßt
sie uberall von dem ast. darnach wolt er segremor lösen, und funff ritter qwamen
allezumal off yn slagende; die zwen stachen ir glene off im enzwey, und er stach
den einen so das er uß dem sattel flog. da kerten im die andern vier zu, und er
raufft das schwert und begunde freischlich mit yn striten. der stryt werte lang,
und einer von den vieren het gern gesehen das er geflohen were, und halff im
wo das er mocht, so das es die andern nit gewar worden. - nu schwiget die history
von dem stritt ein wil und spricht furter von lancelot von dem lac.
nu saget uns die history das melians der jai lancelot ein messe det hören.
da reit er mit im und solt im die straß wisen; und der knappe kam geyn yn
rytende der myn herren ywan die straß gewiset hett. da bekante yn melians
und freget wannen er keme. er sprach, er hett einen ritter die straß gewiset
der in siner herberg hint geslaffen het.< weistu wer er were?> sprach melians
< er was des konig artus ritter>, sprach der knappe,< und hieß myn herre ywan,
er hat noch kam ein mile geritten.> da lancelot das hort, er hieß melians wiedder
kern und volget siner huffslag was er ummer geritten mocht. da er in den tal
kam, er sah den stritt von den viern rittern und von mym herren ywan; er schrey
sie an und warff die glen under den arme. da was myn herre ywan so múde
das er nit me mocht, und lancelot stach den ersten durch den buch und ließ
die glen in im stecken und raufft das schwert und vergadert an den andern
dryen. da wart myn herre ywan so frech, da er lancelot so frehelich gebaren
sah, das er sie alle fliehen hieß, sie weren anders dot. da hetten die funff ritter
ir roß wiedder und wolten myn herren ywan bestanden han. da sie da den
wunder sahen den lancelot stalt, sie fluhen allsampt, und die dry, mit den er
streyt, wurden so gewunt ee dann sie von im qwemen, das sie uff dem velde
blieben ligen. und der ritter der mym herren ywan geholffen hett reit
zur jungfrauwen und furt sie in das pavilun; da reit er wiedder zu segremor
und loßt yn von dem stecken. lancelot und myn herre ywan waren nach den
andern geritten und hetten sie alle darzu bracht das sie in der wißen blieben
ligen, biß an zwen die in den walt entflohen waren. sie qwamen wiedder zum
pavilun und funden segremor alda und die jungfrauwen, die beide ußermaßen
fro waren; und myn herre ywan fragt wie sie darzu komen weren und von den
rittern.< es waren des koniges ritter von norwales>, sprach segremor,< und
fingen mich und diße jungfrauwen durch myns herren gawans willen. diß was
dieselb jungfrauw>, sprach er,< die myn herren gawan durch zwenczig gewapent
ritter leite zur schönre jungfrauwen, die sie allsampt huten.> da fraget er lancelot
und myn herren ywan war sie hien wolten, und sie sagtens im. des was er
sere unfro und auch die jungfrauwe, durch myns herren gawans willen. da
must der ritter mit siner truw sichern, segremor und die jungfrau zu lundres
zu geleiten; und myn herre ywan und lancelot ritten furbas ir straßen myn
herren gawan suchende. - nu schwiget die history von yn zweyn und beginnet
sprechen von lyonel lancelotes neven.
nu sagt uns die hystory das lyonel zuhant die mere gefriesch das myn
herre ywan und lancelot sin neve und der herczog von clarencze von lundres
geritten waren. er was desselben tages ritter worden, und was im sere zorn
das im lancelot sin neve also entritten was. er ließ all sin gesellen und lieff zur
herberg sich wapen. diß befriesch galahut und ervolget yne ee er uß der stat
komen kunde. er was vor im und begreiff yn mit dem bridel, nochdann hett
er sich entzeichent so er meist mocht; er fraget yn wo er hien wolt.< ich wil
heruß, herre>, sprach er,< laßent mich riten!>< wie>, sprach galahuot,< hant ir
uch gewapent und ir sint noch nit ritter?>< ich wene ritter sin, herre>, sprach
lyonel, und sin knecht bracht sinen schilt nach im gefurt. da hieß yn galahut
wiedder kern, und lyonel sprach das er bald furbas riet. der knecht det sins
herren gebot und reit snelle fúre.< war welt ir? durch got>, sprach galahut,
< saget mirs!> mit dem sneit lyonel die zúgel - er und siner knappen waren
vier, die sin wapen an hetten - und hurde furbas. galahut blieben die stucke
in der hant, und er bleib haltende.< ay herze ane zaum>, sprach er,< herze one
zaum, wie wol magstu lancelotes neve sin mit der unmaß!> er saß off eim
guten roß und rant nach, biß das er yn zwuschen sin arme ergreiff, und zugt yn
so sere nach im das sie beide under das roß vielen.< weiß got>, sprach galahut,
< nu muß ich wißen wo ir hien wolt!>< ay herre>, sprach er,< laßent mich riten
durch got, ich kum zúhant wiedder!> und er sprach, er enthete, er saget im dann
war er hien wolt.< so wil ich es uch sagen, herre>, sprach lyonel,< man sagt
mir das lancelot hinweg geritten sy, nuo wil ich im volgen, wann ich. angst han
das er zu groß sach understan sol.>< des hant keyn angst!> sprach galahut,< er
kompt noch herwiedder, ich weiß wol war er reit.> also behielt galahut lyonel
mit siner lúgen und furt yn wiedder zur herberg. - nu schwiget die history
von yn zweyn und spricht furbas von dem herczogen von clarence.
uns sagt die history das der herczog von clarenze wol vier mile geritten
was von siner nifftel huß von der wißen burg da er des nachtes gelegen was. da
qwam er und der knapp uff ein schön lant geritten, da ein schöne bach durch
lieff, und funden da roß dot ligende und stuek von spern und von schilden ein
michel teil. sie ritten ein wenig furbas und funden zwen ritter dot ligende. da
sah der herczog wo ein knecht under einem buosch hielt; er rieff dem knecht, und
der knecht qwam zu im und fragte yn was er gebút.< was pugnis wa hie>, sprach
der herczog,< das diße ritter dot ligent.>< das will ich uch sagen, herre>, sprach
der knecht.< min frau von bristaut, der knecht ich bin, solt hut am morgen zu des konig artus hof riten irs neven. da qwamen vier alhie und beganden uns
ritend, die myn herren gawan in sim nydercleit furten gefangen, und ein garzun
geiselt yn so sere das im aller der lip blutig was. da wolt myn frau yren neven
beschutten und hieß ir ritter mit yn striten, biß das sie alle gefangen wurden
und dot geslagen, als ir da sehen mögent.> und der knecht selbe hett ein groß
wunden in das heubt, die im aldar geslagen was. biß das sie also hielten und
sprachen, kam ein jungfrau uber das lant lauffen, und ein gewapent ritter jagt
sie zu fuße. sie schrey das man ir hulff, und der herczog slecht das roß mit den
sporn und wolt den ritter vahen. der ritter sprang wiedder in den busch, und
die jungfrau viel dem herczogen zu fußen.< ay edel ritter>, sprach sie,< helfft
mir, ob ir mögent, wann dißer morder wil mich uneren, er hat mir myn schöne
zöpff ab geschnitten!> da slug der herczog nach im in jhenen buosch, und der
ritter was off syn roß geseßen und hett sinen helm off syn heubt gesaczt; er
warff das sper under den arm und stach es off den herczogen, das es alles zurstuob;
und der herczog stach yn wiedder mit so großer crafft das er und sin roß
beide uber einander vielen. er gab dem knappen das roß und bracht den ritter
in kurczen wilen darzu das er im gnaden bat; und der herczog sprach, er thete
im anders kein gnad dann als die jungfrau vor spreche. da brach er im den heim
von dem heubt und gab ir des ritters schwert in die hant.< seht, jungfraw>,
sprach er,< slagt im den hals ab!> die jungfrau sprach, sie thete es gern, wann
das sie des herczen nit hett.< al>, sprach der knapp,< lieber herre, laßent mich
im den hals ab slagen, die jungfrau ist myn schwester!> der herczog sprach, es
were im lieb, und der knecht slug im den hals abe. da fraget der herczog wo die
frau von bristout were, und die jungfrau sprach, sie hett sich zwuschen zwein
leyen verborgen. der herczog reyt aldar zu ir und bracht sie wiedder zu wege.
da begunde sie sere weynen und saget im wie das ir ir ritter erslagen weren und
gefangen da sie myn herrn gawan beschutten solten.< das ist mir werlich leyt>,
sprach der herczog,< unser sint dri die yn suchent, lancelot und myn herre
ywan und ich>, und saget ir wie das er gefangen wer bliben.< ich muß furbas
riten, frauw>, sprach er,< ir solt geyn hof riten mit des ritters roß und mit denselben
pferden die uch bliben sint!> da schied die frauw von im, und
qwam des andern tages zu hofe und sagt dem konig die mere von mym herren
gawan und von den dryn rittern die yn suchten. der konig weint sere und was
des unfro, und die konigin was des vil unfröer und galahut umb lancelot, den
sie mit yren augen nymer me wonde sehen.< ay herre>, sprach lyonel zu galahut,
< hettent ir mich mynen herren laßen suchen, ich were doch ersamer mit
im dot bliben dann ich nu úmmer mit schanden leben muß.> da trost yn galahut
und sprach das sie der konig selb suchen solt mit allem dem volck das er
geleisten möcht. da det der konig ruffen das nymant dannen riet, wann das im all
die volgeten die da waren des morgens fru. da was melians der jai alda und sprach
das er sie fur des ritters burg leiten wolt der myn herren gawan gefangen hett.
des morgens fru bereite sich der konig mit allen den rittern die zu hof komen
waren und reyt myn herren gawan suchen. da qwam galahut zur konigin
und fraget ob sie mit farn wolt.< nein ich>, sprach sie,< ich bin siech, wann lancelot
wil ich das wol sagen das ich im nymer me also holt wil werden als ich bißherre
bin gewesen, wann er on myn urlob hinweg reit.>< ir wißent wol, frau>,
sprach galahut,< das ers ummer laster hett, ob er bliben were und sinen gesellen
nit hett gesucht.> also beschutt galahut synen gesellen und macht sie wiedder
gutes muotes. - nu mußen wir ein wil von yn geschwigen und sprechen furbas
von dem herczogen von clarencze.
da der herczog von clarence von der frauwen gescheiden was von bristout,
er reit also bis mittentag, und begeinde im ein jungfrauwe, die dannen von dem
land was; und der knappe bekante sie wol der mit im reyt. der herczog grußt
sie, und sie gnadet im. er freget sie war sie hien wolt.< ich suchen einen ritter,
herre>, sprach sie,< der die abenture zu ende bringen sol von dem jemerlichen
thorn, da nu herre gawan gefangen lytt. sitt ir derselb ritter, so sagent mirs!>
< jungfrauwe>, sprach der herczog,< ich bin der ritter einer die myn herren gawan
suchen.>< wolt ir dann thun das ich uch heißen>, sprach sie,< ich thun uch schier
wo wißen ob irs sint, und wollent ir mir volgen.>< wiße crist, herre>, sprach der
knappe,< ir volget ir einen fuß nit uff guode, sie wolt uch dar leiten dannen nye
keyn ritter wiedder kerte!> da bat er sie das sie die red bliben liß, der ritter
were syner frauwen neve:< darumb wil ich das er briß und ere bejage, wann er
ir mäg ist, ob er mir volgen wil; wils er aber nit thun, er mag es wol lan!> da
sprach der herczog das sie vor ritte, er wolt ir volgen. das was dem knappen
ußermaßen leyt, und die jungfrauw reyt fur, und sie volgeten ir beide nach.
also ritten sie biß nacht und kamen fur ein schön burg ritende. die jungfrau
reyt vor in, und sie volgeten ir nach und wurden ußermaßen wol enpfangen
durch yren willen. die nacht bliben sie da, und die jungfrauw det den herczogen
morgens frü ein messe hören und dete yn sich darnach wapen. da er gewapent
was und off syn roß wonde siczen, die jungfrau sprach, er wust noch alle die
heimlichkeit nit von der burg, ob er ein teil sehen wolt.< ja ich gern, jungfrauw>,
sprach er. da leite sie yn mit ir in einen tieffen kerre, da vier sarianden stunden
und hetten ysenhút off yren heubten und hetten kampfkolben in yrn henden
mit starcken stehelen nageln; und yglicher hett einen buckeler wol verhút und
starck.< seht, herre>, sprach sie,< herre durch mußt ir durch diße gebure! möget
ir sie uberwinden, so sint ir der ritter den ich suchen.> der herczog raufft das
schwert zúhant und kerte yn zu. sie wurffen die buockeller fur, wann sie kunden
alle vier schirmen, und trieben yn an ein mure mit yren freischlichen kolben;
er kunde auch ein teil schirmen und warff den schilt fur. da gab im der gröst
einen slag, das im der nagel von dem kolben in dem rechten tiech bleib stecken.
mit dem ließ der herczog das schwert umb gan und schluog im den lincken arm
ab mit dem buckeler. da gab er einen freischlichen schrey, und die andern dry
kerten im mit fliß zu, und er trost sichselb und sprang von der mure. er hub
das schwert mit fliß uff und schlug eim den buckeller wol halben abe und durch
den huot, so das er im das heubt spielt biß off die zene. da kerte im aber der
groß zu der die hant verlorn hett; der herczog schlug yn mit gewalt umb, so das
er den rucke kerte, und der herczog schlug yn durch den huot und durch die coife,
so das im das schwert den kopff spielt biß in den hals. des erschracken die
andern zwen und lieffen nit so sere off yn als sie des ersten daten; der ein was
durch den backen geslagen und was miteinander verzagt, und der ander wert
sich nit sere. da begunde er sie triben von winckel zu winckel, und sie schuchten
sin slege so sie meist mochten. da slug er den gesundesten mit zorn und mit
fliß, so das der buckeler enzwey spielt, und der schlag qwam im off die ahsel
und schriet den hals durch und das beyn, so das man im das hercz in dem buch
sah. da floh der ander, und der herczog volget im nach und ervolget yn; da gab
er im den kolben uff und bat im gnade.< herre>, sprach die jungfrauwe,< ir mögent
yn wol leben laßen, er gitt sich uberwunden!> und was sinselb ußermaßen
fro. da det sie ein glocken lúten, die man wol uber dry mile hort, und alles das
dainn geseßen was kam alles dar zur burg da sie die glocken horten.< wol dann>,
sprach die jungfrauw,< wir sollen zu einer stat hie by farn uber ein halben mile!>
da saß der herczog uff und der knappe und ritten mit ir. da sie wol halben weg
geritten hetten, da kam der herre von der stat mit allen sinen frunden gein yn,
und waren fröer dann ie volck wart.< sitt mir und got wilkuomen, edeler ritter!>
sprach der herre,< ich geben uch die burg uff die ir huot gewünnen hant, uwern
willen mit zu thuon.>< also wil ich sie enpfahen; ich lihen sie aber uch wiedder,
das ir mir sie haltent biß mich selb zit duncket.>< das wil ich gern thun>, sprach
der herre und bat yn das er mit im an bißse. das det der herczog und danckt
im sere. da fragt der herre wie er hieß, und der herczog sagt im synen namen.
da saß er uff sin roß und bevalh sie gott; und die jungfrau reit mit im und begund
im sagen von den vier geburen die er uberwunden hett.< herre>, sprach
sie,< der herre der uch ieczunt die burgk offgab urloget lang mit eim ritter, der
sin nachgebur was und wart gefangen. da stal yn der groß gebur uß der gefengniß
dem ir zum ersten den arm ab sluget, er was der andern dryer vatter;
und der herre het im zu allererst geschwurn und wol sicher gethan das
er im geben solt alles das er im hiesch, wann das er yn ußbrecht. da hiesch er
im von yglichem ampt ein kint das in sim lande was, das im dienen solt, es were
eintweder knebelin oder megetlin. mit den megeten schuff er synen willen, der
alte dieb, und die knecht dienten im. darzu must im der herre das dritteil von
allem sim lande geben. quam aber kein ritter der das wiedderrett und wolt
es unrecht machen, der must sie all vier bestan, das was daruber gemacht. nu
han ich ein nifftel, die das schonst kint ist das ie keyn man gesah, das forht
ich das ers uneren solt, und bracht uch darumb herre, wann es die best abenture
was von dißem lande, on ein, die ist nit ferre von hinnen.>< dar leidet mich,
jungfrau!> sprach der herczog,< ich sol sie, ob got wil, zu ende bringen bas dann
diße.>< das geb gott>, sprach sie,< des were groß not!>
die jungfrauw reit da hien, und der herczog volget ir mit. da sie wol zwo
mile geritten, sie sahen ein stat vor yn stan, da ein starck mure umb ging, und
was schwarcz als ein bech; und in der mure was sie so finster das sie einen stick
nit gesahen. und der herczog fraget was das meynt das die stat so finster were.
sie sprach, er mocht es wißen nit, ee er die abenture zu end hett bracht. da
sprach sie das er ir volget, und leite ir pfert mit der hant; da gab sie im ein ketten
in sin hant, groß und starck, und sprach das er der ketten volget.< ich thun>,
sprach er,< geet hinweg!> da sie ein wenig furbas qwamen, da was es dort inne
als heiter als hieuß, und die ketten was nit lenger dann als ferre es finster was.
da qwamen sie uber ein kirchoff gegangen und smackten den súßten gsmack
von aller der werlte; da qwamen sie fur das munster, und was da also kalt das
nymant da beliben mocht vor der kelten und vor dem großen gestanck der da
was.< seht, herre>, sprach die jungfrauwe,< hieinn sint die abenture, die nymant
anders zu end bringen mag dann der ritter der den jemerlichen thorn gewinnen
sol!> da wißte sie yn ein lúchte.< seht>, sprach sie,< welch man zu iern lichten
komen kan und das törlin off kan bringen von der lúchten, der hatt die abentur
alle geendet; so ist es also licht hie in der stat als duß. nu seht ob irs understan
geturret!>< ja ich, ob gott wil, jungfrauw>, sprach er. da warff er den schilt
uff das heubt und rauffte das schwert und trat furbas in das múnster und ging
gein der luchten. da wart im so manig stich mit glenen, beide hindann und
fornen und an den siten, und so manig slag off das heubt, beide mit schwerten
und mit helmaxten, das er enmitten in dem mönster darnyder viel, und lag so
lang in syner ungewalt das er ungebichtet sterben wonde. darzu was der gestanck
so groß da und die kelte das im sin hercz in dem buch brechen wonde. lang
lag er und wúst nit wie im geschehen was; uber ein gute wil kruch er wiedder
gein der thúre so er beste mocht uber hende und uber fúße. und die jungfrau
greif yn und der knappe und trugen yn off den kirchoff.< weiß got>, sprach er,
< dißen gestanck und diß kelte das ich gelitten han enwolt ich zu einem mal also
nit liden umb alles das der könig artus geleisten mag; ich weiß auch wol das
ich sin nymer me gesunt wurde.> da leiten sie yn wiedder uß der stat, und die
jungfrau sprach, sie wolt yn zu einer herberg furen da er dalang minne und gemach
solt han. da saß er uff syn roß und volget denselben weg wiedder zu walde
den sie herre komen waren. da fraget er die jungfrauwen warumb es so finster
were in der statt dannen sie qwemen.< das wil ich uch sagen, herre>, sprach sie,
< die stat was rich und wol geeret ee dann sie also wurde, des ist wol siebenczehen
jare das sie in der unselden ist gestanden. ein herre was hie in der statt
und minnet ein edel jungfrau; da kunde er sie zu sinem willen nit gewinnen und
ging ir lang nach. da ging er des donrstages in der karewochen zur finstern
metten, wann er wol wúst das die jungfrau dar komen solt. da wartet er wann
das liecht verloschen was, und ging zur jungfrauwen und schuff allen sinen
willen mit ir. da wont ein heilig man da, der was ein einsiedel, dem wart diß
geoffenbart mit dem heiligen geist. er ging dar mit eim liechte und fande sie
beide dot ligen, da alles das volck zusah. ummer sit ist die stat als finster innwendig
gewesen, als ir gesehen hant, und das múnster. die stat ist geheißen die
finster ascalon, und hievor hieß man sie ascalon die verwende. der kirchoff
da wir off waren enmocht sin liecht nie verliesen, wann manig heilig mensch
daroff begraben lit; wann der freischlich gestanck der in dem munster ist, den
went man wol das er von den doten luten kuom die in der stat sterben. wann
als schier als ein mensch stirbet, so wirt es hinweg getragen, und weiß nymant
wo es hien kompt. die sleg und die groß kelte weiß nymant wannen die komen
wann von des túfels wegen.> mit dem was es nacht, und waren zu des ritters
huß komen, da sie sere wol enpfangen wurden durch der jungfrauwen willen.
da sprach die jungfrauw, sit er der abenture vermischet hett, er mocht wol
sicher syn das er die von dem jemerlichen thorn nymer zu ende brecht. da
fraget er den wirt ob er den weg darwert wúst.< ja ich>, sprach der wiert,< da
hien ist beide, licht weg und múwlich. dar geent zwen wege: der ein ist angstlich,
der durch den tal geet dannen nie keyn ritter gekeret, der ander ist gut, aber
ist er ein wenig lenger, er ist aber on angst und geet bi einer capellen, die man
heißet morgen capelle.> es was nacht, der herczog und sin gesellschafft waren
wol beherberget. des morgens frú was er uff und reit sin straß.< herre>, sprach
der knappe,< mich dúcht gut das ir noch wiedder kertet zu myner frauwen biß
das uwer wunden wol geheiltent, und kertent dann herwiedder. ich han angst,
rident wir durch dißen walt also, das ir da von sterben mögent, wann die straß
des túfels straß heißt; darumb geschiecht hie me wunders off dißer straß dann
uber allen dißen walt.>< was dann?> sprach der herczog,< wir sollen mit gottes
hilff wol dardurch komen. kerte ich nu wiedder, so hett ich úmmer myn ere
verlorn.> da die jungfrauw sah das er nicht wiedder wolt kern, sie nam urlop
zu im und kert selb wiedder dannen sie komen was. - nu schwige die history
von yn und sprichet furbas von lancelot und von mym herren ywan.
da lancelot und myn herre ywan von segremor waren gescheiden,
sie ritten beide biß nach der none und qwamen off ein wegscheiden da sich dri
groß straßen deilten. sie wusten nit welchen weg sie halten solten und hielten
also in zwivel. mit dem qwam ein jungfrau off sie geritten, und lancelot gruoßt
sie; die jungfrauw gnadet im, und was der jungfrawen schwester die den herczogen
geleidet hett zu pintadol - also hieß die burg da er die vier gebure uberwunden
hett die im der herre uffgeben hett -, und zu ascalons der finstern het sie yn auch
geleidet.< wes haltent ir hie>, sprach sie,< off dißer weggescheiden?> sie sprachen,
sie wústen nit welchen weg sie solten halten zu dem jemerlichen thorn wert.
< was wolt ir da schaffen?> sprach sie.< wir hant nötlich da zu schaffen>, sprach
lancelot.< welch uwer ist es>, sprach sie,< der myn herrn gawan uß der gefengniß
lösen wil?>< wir hoffens beid>, sprach lancelot.< ir mogent es lang hoffen>,
sprach sie,< ich wene das er noch nit geborn sy der yn lösen sol.>< niemer laß yn
got geborn werden>, sprach lancelot,< jungfrau, ob er nit geborn ist! mag man
yn mit großer arbeit uß bringen>, sprach lancelot,< und mit großen sorgen, so
wene ich wol das yn unser eintwedder ußbringen sol!>< so helff mir got>, sprach
sie,< angst und arbeit hört groß darzu.>< weiß got>, sprach er,< nu zu! hort
groß arbeit darzu, wir mögen viel me doln und tragen.>< bi der trúwe>, sprach
sie,< die ir sint schuldig dem liebsten das ir in dißer welt hant, wie heißet ir?>
< ir hant mich so dúwer gemant, jungfrauw, wie ich heißen, das ich uchs nit
helen wil: ich heiß lancelot vom lac.> da fraget sie myn herren ywan umb
synen namen, und er sagten ir. da sprach sie, er möcht wol ein wise man sin,
er kunde wol staten erbeiten und er rúmte sich zum ding niht viel. da schamt
sich lancelot und het angst das sies fur einen ruom hett das er ir gesagt hett,
des sie nit thete. sie het dick von im horn sagen das er der best ritter were der
lebete. da saget sie im, ob er ir volgen wolt, sie wolt im sagen ob er den jemerlichen
thorn gewinnen möcht, als ir schwester dem herezogen gesaget het. da
sprach lancelot das sie fur riet war sie wolt, er wolt ir volgen. sie ritten mit ir
biß nacht und herbergten mit eim einsiedel, der ir wol pflag, wann erselb ein
ritter gewesen was, und darzu was er der jungfrauwen oehem. er fregte sin
nifftel wannen die ritter wern und wie das sie hießen, und sie sagt es im. da
det er yn die meisten eren die er yn gethun mocht. des morgens fru waren sie
uff und horten ein messe, da namen sie zum einsiedel urlob und ritten biß das
sie qwamen zu pintadol. da sagt man yn das der herczog von clarencz da were
gewesen und hett die abenture zu ende bracht. da was lancelot unfro das er
vor im da nit gewesen was, und bat die jungfrauwen das sies durch got thete
und wißte sie irgent da sie starck abenture funden und wunderliche.< man
macht uns dißen walt so freischlich, mich duncket das ich nie in keynen so gemehlichen
qweme dann dirreselb sy.>< nu volgent mir!> sprach sie,< ich wil uch
abentur gnung wisen nit ferre von hinnen.> da reit sie fur und leit sie zur finstern
ascalon. sie stunden von irn roßen vor der porten, da leite sie sie mit der hant,
da volgeten sie also der ketten nah als der herczog von clarencz. da sie uff den
kirchoff qwamen,< herre>, sprach sie zu mym herren ywan,< ir sint elter und
wiser dann lancelot si, darumb mußt ir kiesen ein spiel das ich uch deylen wil!
in dißem múnster ist der starcken abentur ein, die uber allen dißen walt ist,
da doch manig starcke inne ist; welchs uch lieber sy, das ir diß abenture bestet
und lancelot die nehsten, oder das lancelot diße bestee und ir die nehsten!>
< so wil ich diß understan>, sprach myn herre ywan. da wiset yn die jungfrau
wie er thun solt, das er sin swert an synen arm hieng, und sagt im, es were böse
wiedder zu kern. er dete also und decket sich mit dem schilt. da ging er in das
munster wol zwen schriede und wart so sere geslagen und gestochen das er darnyder
viel, und was so verdoret das er mt enwust wo er was; nochdann det im
der gestanck wirs und das kalt dann die slege. uber ein wil stunt er off und wolt
gein der luchten geen, da wart er so sere geslagen und gestochen das er bleib
ligende und sah oder hort nit. da er da ein wenig wiedder qwam, er kroch herwert
zur thure uber hende und fuß und wonde zuhant sterben von dem gestanck
und von der großen kelte die er hett, und ducht yn wie das mönster so vol doter
lút lege. da er zur thúr qwam, lancelot sprang zu im ins múnster und greiff yn
in beid sin arm und trug yn off den kirchoff; da det er im den helm von dem
heubt, und was geschaffen als er ieczunt verscheiden solt.< jungfrau, durch
got wartet zu im, ich wil gan versuchen>, sprach lancelot,< wer im diß gethan
hab.>< neyn herre, durch got>, sprach sie,< nit engeet dar! ir seht doch wol das
myn herre ywan dannen kömet me dot dann lebende; beidet biß das er uch
gesagen möge wie im geschehen sy!>< ich wil dannen e herwiedder sin komen
ee er sprechen mög; ich wil ob got wil diße abentur zu ende bringen, oder ir geseht
mich númer me mit uwern augen.> die jungfrau begunde sere weinen, und
erbarmet sie das sie yn dar bracht hett.< jungfrauw>, sprach er,< wo steet lundres
hien?> sie wißt es im. da kert er sich darwert und sprach:< frauwe myn,
myn lip sy dir bevolhen wo ich mich hien wende!> da raufft er das schwert und
warff den schilt uff das heubt und sprang in das munster, er seynde sich mit dem
schwerte und ging geyn der luchten. da er wol halben weg dar was komen,
jhen slege und jhen stich gingen allenthalben off syn lib, das yn ducht das im
jhen slege durch den kopff gingen biß in die augen und das im die stiche durch
das fleisch gingen biß off die beyn. er getrost sich des libes und bleib stande
und schlug alumb sich mit dem schwert, das sere schneide, und ducht yn das er
alles das enzwey schlug das by im was. da wart das gebröhsel so groß in jhener
kirchen, das yn ducht das sie allezumal off yn viele. er las hercz und ging hien
geyn der luchten; da wart im ein so groß slag uff das heubt das er mit einem knie
off die erde viel, und der gestanck und die freischlich kelt daten im noch wirs
dann alle die schleg und die stiche die im wurden. er sprang wiedder off und
ging schirmen mit sim schwert, er sah aber nymands, wann das im groß slege
und stich wurden ie me und me. da sah er wol das er mit sim vehten nit enden
mocht, und gedacht das ers dulden solt so er lengst möcht und furbas geen
so er meist möcht zur lúchten. das det er und dolts so lang biß er mit großen
slegen so verdort wart das er mit beiden henden darnyder slug. er sprang
wiedder off als im nit wúrre und ging zur luchten mit fußen und mit henden.
da wurden im der sleg so viel zu mal das ers nit gedoln kunde, und bleib ein
gute wil ligende vor dem dörlin von der luchten gestrecket als lang als er was.
da wonde er das im ein gliet an sim libe nit were bliben, es were im abgeslagen;
da gedacht er, was großer eren im geschehen mocht ob er zur luchten kem,
und wond off springen. da kunden yn die bein nit enthalten, und vil aber darnieder.
da begerte er des dörlins so sere das er ligende die hende beid daran
slug und ruckt es so sere nach im das es off fúre, und das lieht spreite sich uber
alles jhens mönster; nochda bleib er ligend und kunde nirgent komen. und die
stat wart zuhant als lieht in der mure und als heiter als ußen. das sah myn herre
ywan und die jungfrauw, und wurden beide so fro das myn herre ywan off
sprang und vergaß alles sins leides; er lieff in das múnster und fand lancelot ligende
als er dot were. die jungfrauw was bliben siczen und wuste nit wie ir gescheen
was. da nam myn herre ywan lanceloten in beide sin arme. des schamte sich
lancelot ußermaßen sere da er myn herren ywan erkant, und sprang off und
ging zu dem altar und kuoßt yn und saß nyder off ein seßel der by dem altar
stunde; und myn herre ywan hett im den helm abgethan. da kam alles das
volck das in der stat was in jhens munster und vielen lanceloten zu fußen.
< herre>, sprach ein alt man,< gent dann mit mir, ich wil uch laßen sehen uwer
selikeit!> er stunt off krencklich und ging under die erden in ein krufft; da stun
ein grab und lag ein mermerin sarck daroff. zuhant da lancelot das grab ersah,
er wart zuhant als gesunt und als mechtig als nie slag uff yn geslagen were.
< wie ist uch nu zu muot, herre?> sprach der man.< ußermaßen wol>, sprach
lancelot,< ich bin wol gesunt.>< und wert ir sere geqwetst>, sprach der man,
< herre, ir soltet es zu recht wol vergeßen durch des volckes willen das ir erlöset
hant von großer unselikeit und von dem tode. ir hant uns allen des lebens geholffen:
wir lebeten nit, wir waren dot.> alsuß wart das volck erlößt, und war
lancelot groß ere gethan von den von der stat; das volck was alles mager und
bleich, als es under der erden gewesen was, wann es des liechtes nit enhett, als
es kein wunder was. die nacht bleib myn herre ywan und lancelot mit großer
bede zu ascalon, und wart yn groß ere da gethan. da wart myn herre ywan
auch zurn grab gefurt und wart wiedder gesunt und frech. da wart die stat
aber geheißen ascalon die verwende, als sie von erst genant was. - nu schwiget
die history von dißen allen und sagt furbas von mym herren gawan der gefangen
ist.
ir hant wol vernomen wie das myn herre gawan gefangen wart und wie
das yn ein groß ritter fing, der carracados gellant was. er fuort yn in sim nydercleit
und nackent in sin burg, und was im aller sin lip zurslagen mit geiseln. da
det er yn in ein kerker werffen, der aller vol natern was und slangen und anders
gewurmes, das im das blut uß dem lib zoh. da was ein unselige zeuberin, die
des herren mutter was, und het ein búchsen vol vergifftes und venenis. die
ging in den kerker zu mym herren gawan und ließ yn verstan das es gut salbe
were, und bestreich im allen den lip da mit, da im sin hut durchslagen was.
da ging sie von im, und er begund so sere schwellen das er wond sterben, darzu
stachen yn die wúrme so sere das er lag und rieff als ein man den man yczunt
sticht. das hort ein jungfrauw, und erbarmet sie sere. sie qwam zu eim cleynen
venster, das in den kercker ging gein dem baumgarten, und rieff im mit sinem
namen; sie fragt yn wie im were.< weiß got, jungfrau>, sprach er,< ich bin dot,
diße wurm hant mich gestochen, das ich mere geschwollen bin dann es in die
hut mag; ich hab ein großen stab daruber zerslagen, also weiß ich nu nit wo mit
ich mich weren sol, und weiß wol das ich dot bin.> nochda wúst er nit das es
vergifft was das im das unselig wip in sin wunden gestrichen hett; er wonde
das yn die wurm also schwellen deten.< min herre gawan>, sprach die jungfrau,
< ich han so groß byderbekeit von uch hörn sagen das ich uch nit verderben
wil laßen; wann als lieb uch uwer lib sy und uwer ere, das ir des nymand gewehent,
ir wert dot und ich verlorn!>< neyn ich, gut jungfrauw, ob got wil, so
dörecht enbin ich nicht das ich des ummer gewehen>, sprach er.
die jungfrauw ging in ir kamer und nam rockenmel und knat das mit sußer
milch und mit rutensafft und mit serpentine, darzu det sie noch dryer hand
krut, das groß krafft het, und buch brot da von. da nam sie das heiß brot und
legt es in milch klein gebrocket. da ging sie in den baumgarten und warff das
geeße in den kerker von dem brode. da das gewúrm, das von nature kalt ist,
das warm brot geruoch, es fur so freischlich dare, das myn herren gawan ducht
das - der thorn uberall uff yn vallen solt. er wúst nicht was der mere was, und hett
groß angst das yn das gewúrme uberall eßsen solt da ers so freischlich zuhauff
lauffen sah. da sie ducht das sies geßsen hetten, sie warff yn das ander dare
das ir uber was worden, und ließ es alles uff eßsen. da sie das brot alles gaßen
und wiedder kalt waren worden, da musten die schlangen und die natern und das
ander gewurme zurbresten von den krutern, die starck und mechtig waren, und
von der sußen milch. da wart der gestanck so groß in dem kerker das myn
herre gawan bynach erstuncken was; und die jungfrau hett ein gut búchs mit
salbe, die warff sie mym herren gawan darinn und hieß yn synen lip allen darmit
salben und sin wunden innwendig. zuhant da ers gedete wart im der lip
wiedder cleyn, und der gestanck ging aller hinweg. da fregt sie yne wie im nu
zu mut were.< ußermaßen wol, jungfrau>, sprach er,< got von hymelrich múß
es uch vergelten, ich bin wol genesen!>< nu schwigent alschon, uch sol nicht
werren!> sprach sie,< ich sol dick herre zu uch komen und sol uch gnug geben
des ir bedurffent.> des nachtes macht die jungfrau ein fuer von schwefel und
von mirre und von wyrach und warff es in den kerker da das gewúrm was, und
brant es alles zu pulver. des was myn herre gawan ußermaßen fro. da
warff sie im wiße cleider und schlafflachen und ein schön kolter und stro gnug,
eßsens und trinckens des gab sie im als viel als sin hercz gerte. - nu schwiget die
history von yn zweyn ein wil und spricht furter von dem herczogen von clarencze.
da der herczog von clarencze von der jungfrauwen gescheiden was die yn
zu ascalon geleidet het, er qwam in das angstlich tale, da von im sin wirt het
geseit, und der knapp was mit im. da qwamen sie zur cappellen und funden
die wegscheiden als yn ir wirt gesagt hett.< mich duncket gut, herre>, sprach
der knappe,< das wir dißen weg riten zur lincken hant; der ander weg get zum
freischlichen tale, dannen nyman wiedder kert.>< du bist ein wunderlich man,
das du wilt din gerecht straß laßen durch der lut klaffen; man muß alle straßen
ritten, oder die abenture werdent nymer zu ende bracht. ich wil durch den tal
riten>, sprach er,< wies auch mit dem wiedderkern kum.>< dar volgen ich uch
nicht>, sprach der knap,< rident ir in den dale, ich beide uwer hie biß nacht!>
< das ist mir lieb>, sprach der herczog,< ob ichs biß nacht nit herwiedder kum,
so rite thu wiedder heim!> da slug er zur porten yn die fur dem tal stunde und
reit furbas in den tal; da was der tal nirgent mit gemuret dann mit der lucht,
noch besloßen. des bescheident uns die history zuhant, wie das tal besloßen
was: der konig artus het ein schwester, die morge hieß, und was ein fein; sie
kunde vil zaubers und gauckels, das sie merlin gelert hett. nu minnet sie ein
ritter so sere das sie sterben wonde, und der ritter minnet ein ander jungfrauwen,
die vil schöner was dann sie. diß wart morgen gesagt. da wartet sie so lang
biß das sie sie beidesampt fand im tale, das sere schön was. da wart sie des so
unfro, das sie dem ritter versprach das er nymer uß dem tal keme; und was
ritter me darinn kemen, die ie yren amien untruw gethan hetten oder willen
zu thuon, das sie auch nymer me daruß qwemen. also het der dale wol driczehen
jar gestanden, das nie ritter darinn qwam der daruß mocht komen. da was
aber ein underscheit an, wann das sie uß solten komen: wann ein ritter darinn
qweme der der minnen nie kein untruwe gethan hett mit keynerhand sachen,
so mochten alle die uß die darinn weren, und anders nit. der tal was mit der
luchte besloßen, und wann ein ritter darinn was komen und het er zuhant willen
wiedder ußzuriten, er het die pfort nymer me funden. frawen und knappen
mochten wol uß und in riten wann sie gut duchte, und ritter mochten des nit
gethun. von der zitt das der tal also besloßen wart biß an die stunt das der
herczog darinn kam warn in den tale vierdehalb hundert ritter komen und dri,
die nochda alle darinn waren. etschlich hetten ir amien darinn mit yn und ir
knecht, die yn spise und cleider holten zu irn landen und des sie bedorfften;
nochdann gab yn morge allen gnug und hett yne schöne hußer thun machen
in dem tale und kirch, da sie all tag meßse mochten horn. darzu hetten sie alle
die freude die ie gefangen ritter gewuonnen von jagen und von beißen mit valcken
und mit hebichen. alsus waren die ritter in dem tale, das etlich nantens der
dal one wiedderkere, und etlich sprachen im der tal falscher minner. darinn
reit der herczog von clarencz, als ir wol vernomen hant. da fant er ein durchgangk,
das so nyder was das er sin roß dardurch leiden must. da er durch
kam, da mocht er mit dem roß furbas nit, wann ein dieff keller fur im stund.
er ließ sin roß stan und ging den grat nieder, biß das er in den kerl qwam, der
innwendig wißer was dann ein schnee wol gemacht. da sah er durch ein glaßfenster
vier groß drachen mit vier starcken ketten gebunden, en einsitt des
kerles und zwen die ander sitt; und die ketten waren so lang das sie ein die andern
wol reichten. die trachen warn groß und eistlich, und wer furbas gan wolt der
must zwuschen yn hien. da raufft der herczog das schwert und warff die glene
uß der hant, den schilt warff er fur und kert yn zu. die trachen stunden uff
und regten sich und spinnen sich als einen bogen und schußen off yn hien, sie
slugen ir cla durch sinen halßberg allenthalben, so das das rot blut darnach
ging. da sluge er dem einen mit dem schwert zwuschen die augen, und das
schwert sprang wiedder als er uff ein horn geslagen hett. da er da sah das sie
kein swert sniden mocht, er gedacht das im nicht so gut were als das er durch
qweme so er beste mocht; da drucket er sich an ein mure, so das sie all vier vor
im waren, und er kerte den schilt gein yn; und sie sprungen nah im, und er
sprang by der mure durch. da was ir ketten nit lenger, und sie gingen all vier
wiedder ligen uff ir leger. auch was der herczog so sanfft nit durch gewuschet, er
were sere geqwetschet da sie yn mit yren claen geslagen hetten. da ging der
herczog furbas und qwam off ein waßer das schwinde was und tieff, und da ging
nit anders steges uber dann ein schmal tiel kum eins fuß breit. uber das waßer
stunden zwen gewapent ritter, und der ein hett ein glene in der hant, und der
ander hett das schwert geraufft. er seinde sich und ging uber. da er mitten off
den dielen qwam, der ritter mit der glene qwam gein im und stach yn von dem tiel
in das waßer. da kamen vier starck gebure und dunckten yn wol; darnach dunsen
sie yn uß und namen im sin swert und sinen schilt und brachen im den helm
von dem heubt und leiten yn da ander ritter viel waren. und etschlich waren
da die yn erkanten, die auch gesellen waren gewesen von der tavelrunde: das
was keus von straus und elin von blois und aiglin von den dalen. diße dry
waren lang in dem dale gewesen, und erbarmet sie der herczog sere das er also
gehandelt was. also bleib der herczog in gefengniß mit sinen dryn gesellen in
dem tale one wiedderkere, die im groß ere daten und trosten yn wo mit sie
mochten. - nu schwiget die history von im und spricht furbas ein wil von
lancelot.
diß buch hat uch gesagt das lancelot beliben was zu ascalon, da er die
vinsterniß vertriben het mit syner biederbekeit. des morgens frú horten sie
ein messe, er und myn herre ywan und die jungfrau die sie dar bracht hett, und
ritten dannen zu des ritters huß da der herczog gelegen hett da er auch von
ascalon geritten was. da saget yn der ritter von dem herczogen, und
sie slugen beide mit sporn nach und qwamen zu morgen capelle zu nonezitt.
da funden sie den knappen der mit dem herczogen dare was komen und beite
sin noch. da bekante yn die jungfrauw und fregt yn wes er da beite.< ich beide
eins ritters hie, den ich nymer me sehen wene>, und nante yn.< welche zitt
reit er von hinnen?> sprach lancelot.< das det er hut enmorgen zu tercie>, sprach
er.< warumb ritt du mit im nit?> sprach die jungfrauw.< darumb das ich númmer
heruß mocht sin komen>, sprach er.< du enbist doch noch kein ritter>, sprach
sie,< da blibet nymand inne er sy dann ritter. knecht, frauwen und jungfrauwen
mögen wol uß und inn riten, wann sie wollen.>< des wust ich nit>, sprach der
knecht,< ich wonde das alle lut darinn bliben die darinn qwemen. sollen diße
ritter auch darinn?> sprach er.< ja sie>, sprach sie,< wies joch mit dem wiedderkere
kuome. herre>, sprach sie zu mym herren ywan,< ir mußt diß abenture
vor besuchen als ir zu ascalon datent; blibent ir gevangen, lancelot sol uch
lösen.>< wie>, sprach der knecht,< ist die finsterniß von ascalon hinweg?>< ja
sie>, sprach sie,< danck muß der ritter haben!> da besah er lancelot und sprach,
er qweme nymer dannen, der tale wurd gewunnen. da stund myn herre ywan
von dem roß und gab es dem knecht zu halten; da ging die jungfrauw fur, und
myn herre ywan ging nach, biß das sie zun trachen kamen. die jungfrau ging
zwuschen yn hien, und die trachen bliben schon ligen. da myn herre ywan da
kam, sie sprungen gein im uff und qwetsten yn fast sere ee dann er durch sie
komen kund. da qwam er zum waßer und wart von dem tiele in das waßer
gestoßen als der herczog; da namen yn die vier gebure und trenckten yn wol
in dem waßer, darnach leiten sie yn da der herczog was, und ein ritter nam im
sin swert und sinen schilt und sin helm. da weinde die jungfrau ußermaßen
sere umb das groß leyt das sie im hett sehen thun, und ging wiedder zu lancelot.
er fregt was der mere were.< weiß got, herre, böse mer>, sprach sie,< min herre
ywan hat die meisten schande erlitten, ee er gefangen ward, die ye keyn ritter
geleit.>< nu enruchet uch>, sprach er,< er muß ob got wil heruß und alle die dinne
sint!>< al edel ritter, hab dinselbes gnade! du weist nit die großen schande und
das groß ungemach das die ritter hant die darinn koment, es wart nie keyn
ritter so starck der ie kein untruwe mit minne beginge, er muß hinn beliben;
also ist noch manig guot ritter gefangen.>< weiß got, jungfrauwe> sprach er,
< mögen sie erlößt werden als ir gesprochen hant, so koment sie nach huot alle uß,
oder ir kömet nymer keyner uß!>< nu múß uch hut derselb got helffen>, sprach
sie,< der uch beßer hatt gemacht dann die andern alle. mögen ir die huot geenden,
ir sint aller der abenture sicher da ir ummer zu koment!>. die jungfrauw
ging fur und wiset im die trachen.< seht, herre>, sprach sie,< diße vier trachen
hutent den weg, es wart aber nie kein schwert so gut das sie schniden mocht.>
< ich han ein schwert alhie>, sprach lancelot,< das halßberg und helm dick geschnitten
hatt; kan es sie nit geschniden, so sint sie harter dann stahel.> er rauffte
das schwert und warff den schilt fúr. da sprungen jhen drachen off und qwamen
gein im, und er prúfet wie ferre sie reichen möchten, und bestunt die zwen also
das die andern zwen dar nicht komen mochten. er slug den fordersten off das
heubt, und das schwert sprang wiedder uff, und da fluchet er dem schmied ders
machte; und der trach schlug jhen cla in jhen schilt. da begreiff ern mit der
keln und warff yn so an die mure das im der hals enzwey fur. da schoß der ander
flammen ußer sim hals, und lancelot warff den schilt dargein und begreiff yn
in beid sin arm und warf yn under sich, und stieß yn uff das heubt so sere mit
dem knopff von dem schwert das im das bluot zur keln ußfur, und bleib in unmacht
ligende. da stieß er im den hals enzwey und kerte den andern zweyn zu,
die im großen strit gaben ee er sie gemeistert; wann zu letst det er yn als er
den andern zweyn gethan het, und die jungfrau was ußermaßen fro. er ging
furbas und qwam zum waßer. da recket er den schilt fur als ferre als er mit dem
arm gereichen mocht, und trat off den tiel und gedacht umb die meisten ritterschafft
die er ie gethan hett. der ritter mit der glen qwam gein im und wonde
yn ins waßer stechen, er stach sin glen in lancelots schilt, und lancelot warff
den schilt von im und entweget im die glene. da fur der schilt ins waßer, und
lancelot lieff uber den tiel so schwinde das er den ritter nieder stieß, und gab
dem andern so groß einen schlag uff den helm das er mit eim knye darnider
viel. und lancelot stach yn vollen darnider mit dem fuß und brach im den helm
von dem heubt. da was der ander wiedder offgestanden, und lancelot slug yn
so geschwinde uff den helm das er mit beiden henden nyder slug. da stieß ern
so sere mit dem knopff das er in unmacht bleib ligende; und der ander was
uber den tiel geflohen und hett yn nach im geduonsen. da lancelot das sah, da
wart im so zorn das er yn in das waßer warff der vor im lag, und yn ducht das
im die ein hant geqwetst were; er det den manikel abe und sah ein guldin fingerlin,
das im die frawe von dem lac gegeben hett, an sinem finger steckende. vor
dem fingerlin kund keyn zaubery bestan noch keyn gauckel. er band den manikel
wiedder und sah des waßers nit noch den ritter der im entflohen was. da
was im leit das er vergebens gevochten hett, und wúst wol das es zaubery was.
er ging furbas und qwam zu eim grade der hoch uff ging zu einem schönen
sal. der grad was on lene und was ser schmal, und stunde ein gewapent ritter
uff dem grade und hielt ein helmaxt mit beiden handen. die jungfrau bracht
im sinen schilt, den er ins waßer geworffen hett, und lancelot greiff den schilt
und hielt yn vor im gestrecktes armes. da ging er den grad off, und der ritter
hub die axt uff mit beiden handen und slug die axt oben in den schilt, das sie
darinn bleib steckende. lancelot ließ den schilt gan mit der axt und slug den
ritter so schwinde in das antlicz das er von dem steg viel. mit dem schrey yn
ein ander ritter an, der innen der thure stunt von der kemenaten, und lancelot
lieff zu im. da floh der ritter, da er yn komen sah, in ein kamer; die jungfrau
bracht im die axt, und lancelot stach die thur da mit off. da qwam einer daruß
mit einer helmaxt, und lancelot slug yn so uff die nase von dem helm das er
yn spielt biß uff die augen; er vil darnyder. und ein ander was uß der kamer
komen und schlug lancelot so uff den helm das er darnieder viel mit beiden
knyen; und lancelot sprang wiedder uff und slug im sin axt so dieff in
den helm das er den ritter darnyder zoh ee dann er sie wiedder heruß kund
bringen. da was der ander uff gestanden, und lancelot schlug yn mit der axt,
das im das blut zur nasen uß fur und zur kele. mit dem was der ander wiedder
uff gestanden und floh durch jene kamer in ein baumgarten; darhinder was ein
waßer mit zauber gemacht, und der ritter floh uber jhens waßer. lancelot
qwam nach gelauffen und wolt nach im ubers waßer.< nein edel ritter>, sprach
die jungfrauw,< nit erdrencket uch!>< joch ging er daruber>, sprach er,< als sippe
ist mir das waßer als im, ich wart doch in dem waßer gezogen!>< ich wil uch
werlich furwar deste kuner han>, sprach der ritter,< komet ir heruber.> da slug
lancelot uber jhens waßer, und der ritter slug yn so sere off den helm das er
mit beiden handen uff jhen erden viel. er was sere starck und sprang wiedder
uff. da getorst sin der ritter nit lenger beiden und floh was er ummer gefliehen
mocht. da jagt yn lancelot so lang biß das er in ein pavilun floh da morge
die feine inn lag und schlieff uff eim herlichen bette. der ritter sloff under das
bette, lancelot begreif das bette und warff es alumb. da erwachet morg und
gab einen freischlichen schrey, und der ritter lieff wiedder uß. da ervolget yn
lancelot und slug im das recht diech ab; da viel der ritter, und lancelot slug
im das heubt abe mit dem helm und trug es fur morgen. er knyt fur sie und gab
ir das heubt.< seht hie, frau>, sprach er,< ich beßer uch das ich hie gethan han,
dißer verzagt ritter macht es; darumb gebe ich uch sin heubt darfur!> da schrey
sie noch freischlicher und forcht das heubt.< wer macht diß große unselikeit
hie?> sprach sie;< das die stund vermaledit muß sin das er ie geborn wart!>< ai
frauw>, sprach die jungfrau da lancelot mit komen was,< ir hant dem besten
ritter geflucht den man lebende weiß.>< wie heißt er dann?> sprach morge.
< er ist lancelot vom lac genant( sprach sie), frauwe.>< owe lancelot>, sprach
sie,< vermaledit mústu syn, das du herre zu lande ie qweme, und geschant muß
sie sin die du so getruwlich minnest, sie ist es werlich nit wert!> underdes komet
ein jungfrauw ußer einer kamer gande und gitt im einen slag mit eim schwert
zwuschen die schultern, das er furbas strucht. da kert er sich umb und sah
das es ein jungfrauw was.< jungfrau>, sprach er,< wert ir ein man, ich gúlt uch
den slag, so das ir nymer me schwert in die hant genement.> da nam er ir das
schwert und schlug es uff einen steyn enzwey.< ir solt nemelichen von mynen
henden sterben, valsch ritter>, sprach sie,< ir hant mir den liebsten frunt dot
geslagen den ich in der welt hett.>< weiß gott, jungfrau>, sprach er,< so minnet
ir ein das brodeste fleisch das myn augen ie gesahen!> da kam ein knappe zu
morgen und sprach das der tal uberal entschloßen were und das ir ritter wol
anderhalb hundert enweg were.< ist das war?> sprach sie.< geschant muß er
werden>, sprach sie,< der mir dißen großen schaden hat gethan!>< in rechten
truwen, er enmuß>, sprach ein ritter der qwam darzu gande,< wilkumen muß er
uns allen syn!> da ging er nach mym herren ywan und nach dem herczogen
und nach des konig artus rittern allen. sie kamen zu lancelot und waren sin
fröer dann ie kein volck wart, sie vielen im zu fuß und gaben ir libe in sin gnade.
< herre lancelot>, sprach morg,< die frau die ir mynnet oder die jungfrau mag
sich wol des rúmen das sie bas geminnet ist dann dhein die in dißer welt lebet.
das ist schad>, sprach sie.< frau>, sprach lancelot,< laßet diße rede bliben und
gebent uns die ritter heruß die ir gefangen hant! sol ich me darzu thun, des
bin ich fröer dann ob des nit ensy.>< ir hant gnug darzu gethan>, sprach morg,
< ir mußent aber dalang mer mit mir bliben! ich wil uch des myn truwe geben
das ich yne morgen frú ir roß wiedder wil thun geben allsampt und ir wapen.>
< also wollen wir bliben>, sprach lancelot, und morge dete im groß ere und det
im und sinen funff gesellen sament betten in einer schonen kamer. des nachtes
in dem ersten slaff ging morg und ir jungfrauwen zu lancelot und daten im so
großen slaf an das yn nymand erwecken kunt. da det sie yn uff ein roßbare
legen und det yn bald hinweg furen. des wart die jungfrau geware die mit yn
dar komen was; ir was by yn gebettet. sie lieff bald zu irm pferd und saß uff und
volget nah so sie allerbaldest mocht, biß das sie die ervolget die lancelot furten.
sie wonden alle das sie ir jungfrauwen ein were und huten sich darvor nit. des
morgens da es schön tag was qwam die jungfrau zu morgen und lestert sie sere,
das sie den besten ritter den die welt hett so jemerlich hett verstoln.< ist er uch
ichtes, jungfrau?> sprach morge.< neyn er, frau>, sprach sie,< er ist mir anders
nit dann das es mich erbarmet das ir einen ritter so jemerlich furt der uch nit
missethan hatt>, und weinde fast sere.< nu ritent hinweg, ich wil uch des myn
truw geben das er an fritag zu nacht mit den andern sol syn vor dem jemerlichen
thorn!> des nam die jungfrau ir truwe und kerte wiedder. morge furt lancelot
verre in einen walt da irs duns vil was, und leit yn in ein kerker. da det sie yn
erwachen, und lancelot erschrack fast sere.< weiß got>, sprach morge,< nu han
ich uch in eine stat gefangen geleit da ir númmer uß koment; das han ich aber
durch uwern willen nit gethan, ich wil ein ander da mit erzurnen. wolt ir aber
ußkomen, ich wil uch scheczen.>< ja frau gern>, sprach lancelot,< sagent mir
was ich uch geben sol!>< ich wil nit anders>, sprach sie,< dann das fingerlin das ir
an uwer hant habet.> und die koniginn hett im das fingerlin gegeben mit ir
minne, morge bekant es wol.< das fingerlin wirt uch nummer, frau>, sprach
lancelot,< uch werde dann der finger darmit, daran es stecket!> da het morge
der fingerin auch eins, das ir die konigin zu wile gegeben het, das dem glich was,
und stunden zwey bild in dem stein die sich underkusten; und lancelots bild
hilt ein hercz in beiden sinen henden, und der frauwen bild het ein hant in die
ander geleit. morge het die konigin lang gehaßet und wust wol das sie lancelot
minnet und lancelot sie wiedder, darumb hett sie das fingerlin gern genomen,
das sie die konigin da mit erzörnen wolt und unfro machen. nu schwiget
die history von yn zweyn ein wil und spricht furbas von den rittern, die in dem
tal beliben warn da man lancelot hinweg furt.
des morgens frú, da die ritter uff stunden die mit lancelot slaffen
waren gangen, sie funden alle ir wapen mit yn und ir roß wol bereyt, und in
allem dale was nirgent ein huß von allen den schönen kemenaten die man des
abendes sah darinn. da sie uff waren gestanden und lancelot funden, sie
waren ußermaßen unfro und berieten sich was sie mit ir suchung solten anegan.
da sprach der herczog, sie músten ir suchen vollefúrn. da sprach aiglin von den
dalen, er und sin öhem keus von straus wolten gesellen sin an der suchung
durch lancelots eren willen, wann er sie erlöst het.< wir mußen noch hint
mit mym öhem herbergen>, sprach er,< zu ronenc, da sin wir wol off unserm wege!>
da sprach er zu eim knecht das er bald fur riete zu sim öhem und sagt das er
noch hint mit im herbergen wolt, und das er wol anderthalb hundert ritter mit
im brecht und myn hern ywan und den herczogen von clarencz. der knecht
reyt hinweg und fand den herren spieln schachzabel mit einer frauwen; er sagt
sin botschafft, und die frau vil zuhant in onmacht. die by ir waren begriffen
sie. da sie da wiedder beqwam, sie fregte wer der ritter were der den tal gewunnen
hett.< er ist lancelot von dem lack genant, frau>, sprach er.< ai lancelot,
mit ubeln wapen mustu erslagen werden>, sprach sie,< wie hastu myn hercz so
unfro gemacht!>< ir sprechent ubel, frau>, sprach der knecht,< er hat ungluckes
gnung, die ungetruwe morg hatt yn in ir gefengniß.>< númer kum er heruß!>
sprach sie.< entruwen frau>, sprach er,< unser herre got muß yn behuten als den
besten ritter der lebet, der nie untrúwe der minne getet!>< ist er getruw>, sprach
sie,< das ist im gut und siner amien, aber menig ander sol diß zorn und schaden
han.> der herre det bereiten geyn yn und wolt sie mit großen eren enpfahen.
aiglin qwam zu ronenc mit siner gesellschafft und wart ußermaßen wol enpfangen;
und der herre saget sim neven den großen jamer den sin frauw macht
und das sie sich in ir kamer besloßsen hett. da was die spise bereit, und man ging
eßsen; und aiglin ging zur frauwen und fand sie sere weinende.< numene frauw,
weinent ir nu?> sprach er,< ir soltent zu recht fro sin, wann ich ußer gefengniß
bin.>< weiß got>, sprach sie,< darumb mag ich zu maßen freud han.>< wie so
frau?> sprach er,< ich wonde nicht verdient han umb uch das ir mich haßent.>
< ich enhaß uwer nit>, sprach sie,< wann myn schad ist mir leider dann mir uwer
frum lieb sy. manig schon frau und jungfrau waren des meister, ee dann diß
geschehe des sie nu unsicher sint und in zwivel mußen han; das die ritter in dem
dale gefangen warn, das det yn ir untruwe, darumb hatt er wirs getan der den
tal gebrochen hat, dann er wol habe gethan.>< des sol gut rat werden, frau>,
sprach aiglin,< laßt uns gan eßen!> sie wert sich lang, doch ging sie zu letst
eßsen durch der ritter bethe. da man gaß, der herczog fragt den ritter warumb
die frau so unfro were.< das wil ich uch sagen>, sprach der wirt,< ich han die
frauwen als lieb als man ein frauwen haben mag. nu hett ich sie wol sehs jare
gefriet ee dann sie mich nemen wolt, wann sie vil richer und edeler was dann
ich. zu letst sprach sie, sie wolt mich nemen, ich must ir aber geloben mit myner
truwe ein bede zu thun wann ich sie gekaufft hett. da schwur ichs ir zun heiligen
und kaufft sie. da sprach sie, ir bede were das ich in der mure blieb biß das
der tale on wiedderkere gewunnen wurde. nu ist der dal gewunnen, und
forchtet sie das ich ir icht als heimlich sin soll als ich ir bißherre gewesen bin,
wann ich nuo riten mag war ich wil; darumb fluchet sie lancelot, und ich sprechen
das er selig sin muß, wann er mich als wol erlöset hatt als uch. ich bin im auch
als vil truwen schuldig als ir, darumb wil ich mit uch geselle sin an der suchung
und wil darzu bringen alles das volck das ich geleisten mag.> des danckten im
die gesellen, und er sante zuhant botten zu allen sin frunden. da qwamen im
wol hundert ritter mit dem wapen ee dann des morgens eßenszitt keme. mit
dem kam die jungfrauw yn geritten die morgen gevolget hett da sie lancelot
in gefengniß furt, und sagt den rittern wie sie gefarn hett und wie das lancelot
des fritagen nacht vor dem jemerlichen thorn solt syn. des waren die gesellen
ußermaßen fro; nochdann zwivelten sie ob es were oder nit. da ritten die ritter
zum jemerlichen thorn wert. - und die history spricht alhie nit me von yn,
sie spricht aber von lancelot und von morgen.
uns sagt die hystory das morge lanceloten nicht uß der gefengniß wolt
laßen, er gebe ir dann das fingerlin. da sprach lancelot, er gebe es ir uber ein
nit, er gebe ir dann den finger darmit.< so sagen ich uch furwar das der jemerlich
thorn biß samßtag gewuonnen sol werden, so sol uch das ein große schande
sin das ir da nit solt sin.>< weiß got, frau>, sprach er,< ich wolt gerner fulen in
uwer gefengniß dann ich uch das fingerlin gebe; wirt auch myn herre gawan
erlößt one mich, ich wil númmer me brodes noch wines enbißen.>< so wirt uwer
untruwe und uwer schande noch me dann sie nu ist; ob ich uch dar riten ließ>,
sprach sie,< woltet ir in myn gefengniß herwiedder komen, wann myn herre
gawan uß keme?>< ja ich>, sprach er.< das wil ich versuchen>, sprach sie,< ob
ir in myn gefengniß wiedder solt komen als ir detet in der frauwen gefengniß
von maloant; das mußent ir mir sichern das ir wiedder yn solt komen wann
ichs uch thun manen!> da sichert er ir also, und sie hieß yn zuhant uß der gefengniß
thun und thet im alle die ere die sie im gethun mocht und alles das
gemach. des donrstages fru det im frau morgane sin roß bringen und ruonde
einer jungfrauwen yren willen die mit lancelot riten solt, darzu leh sie im vier
sarianden die im dienen solten, und det ein clein pavilun mit yn fúren, da sie
des nachtes inn slaffen solten. sie ritten allen den tag und blieben des nachtes
in dem walde. da lancelot zu bette qwam, die jungfrau ging zu im und sprach
das er hieinn bas lege.< warumb dete ich das?> sprach er.< ich wil bi uch slaffen>,
sprach sie.< des geschicht nit!> sprach er,< wolt ir hie slaffen, so wil ich off uwer
bette gan ligen>, und stund off in sim hemd und in sim nydercleyde.< neyn
herre>, sprach sie,< ir solt nirgent gan, ich wil zwey wort wiedder uch sprechen;
ligent nyder, ich wil uch nit beruren, es si uch dann lieb. thut mir dasselb recht
das ein ritter einer jungfrauwen thun sol!>< ich dete uch nie unrecht
noch törperkeit, noch niemer gethun.>< des lone uch got, herre!> sprach sie,
< wann es ist ein gesaczt recht in des konig artus lant, ob ein frauw oder jungfrauwe
sucht hilff und gnad an einen ritter, das er ir gnad und hilff thu. thut er des
nit, so ist es recht das er in allen hofen sin ere verlorn habe. darumb bit ich uch
das ir mir helfft ußer großer not!>< was ist das?> sprach er.< das ir mich by uch
laßt slaffen>, sprach sie.< geet, gute jungfrau uff uwer bett!> sprach er,< ir sint
albezalt. bede uch des ein ritter der uch als lieb were als uwerselbs lip, ir soltet
es nit thun, und ir stet und bittet sin! ich wene aber das es uwer ernst nit sy,
ir wolt mich mit versuchen.>< es ist myn ernst in rechten truwen>, sprach sie,
< ich bit uch das ir mir helffent zu dißen nöten, als das recht daruff gesaczt ist,
oder ir sint geuneret in allen hofen.>< geuneret>, sprach er,< muß der sin der das
recht uff saczt, und geuneret sy der es halten sol! mir were auch lieber das ich
myn ere verlure dann ichs dete.>< so wil ich slaffen gan>, sprach sie,< und wil uch
ummer me fur uberwunden halten und fur geuneret, wann ir mir nit helffen wollet.>
< des thút, ob ir wolt!> sprach er und lag wiedder nyder. da sprang sie by yn und
det als ob sie yn kußen wolt. er sprang von jhem bette, und sie hielt yn vast mit
dem hemde. nöde hett er sie geqwetst, und begreiff sie mit beiden armen und leit
sie under sich. also hielt er sie lange. da begund sie sich clagen und sprach, sie wer
sieh.< nu thút ein wenig durch mich>, sprach sie,< das wedder uwer laster noch uwer
schand sy!>< das wil ich gern thun>, sprach er,< saget mir was das sy!>< thut her
mir uwer ore>, sprach sie,< ich wil uch ruonen!> da det er sin heubt zu ir, und sie det
als ob sie im runen wolt und kúst yn vor den muont. da wart im so zorn das er aller
zurißen wonde und sprach, wer sie nit ein jungfrau, er slug ir ir heubt von dem
buch. da lieff er uß dem pavilun und wusch synen munt, und die jungfrau sprach
das er wiedder slaffen qweme, sie wolt sin nymer me gebitten, so ir got must
helffen. mit großer pin ging er wiedder uff sin bette, und sie ging slaffen uff das ir.
also hett die jungfrau lancelot versucht, und huben sich des morgens fru
wiedder uff ir straß. also ritten sie biß tercie und kamen uff ein schon waßer
da ein gewapent ritter dot inne lag, und ein frauw lag by im. die jungfrau wißt
es lancelot, den des groß wunder hett das man sie also bescheidenlich uff dem
grunde gesehen mocht ligen als ob nirgent trehen waßers ob yn were. er fregt
warumb der ritter da lege, und die jungfrau sprach:< nymant mag den jemerlichen
thorn gewinnen, er hebe dann den ritter zu allererst uß dem waßer und
die frauwen.> lancelot stund zuhant nyder und sprang in das waßer.< laßt
stan!> sprach die jungfrau,< die enkund nye keyn man ußbringen, und hatt sich
maniger daran gemuwet.> darumb ließ ers nit, er ging zu jhem ritter und stieß
sin heubt und sin schultern in jhens waßer und hub den ritter off synen hals;
da leit ern off jhens lant und holt die frauwen und leit si zu im. da das die
knappen sahen und die jungfrauwe, sie segenten sich, wann sie ducht das er
kein arbeit darzu het gethan. er saß wiedder off syn roß, und die jungfrauwe
leite sie da by off ein burg, da man sie wol enpfing und gab yn gnug zu eßsen und
zu trincken. da schieden sie dannen, und lancelot fregt die jungfrauwen warumb
der ritter mit der frauwen so lang in dem waßer gelegen hetten.< das wil ich uch
sagen, herre>, sprach sie,< in der burg da wir inn angebißen hant was ein ritter,
der der frauwen man was die ir uß dem waßer hubet. sie was ein sere schön
frauwe, und der ritter huote ir sere, wann sie im lieb was. da was hie zu lande
ein ander ritter und minnet die frauwen on falsch, also det die frauwe den ritter.
da wart des der ritter gewar der der frauwen man was und mort den andern
ritter und warff yn in das waßer. da qwam die frau uff das waßer, das ir man
zu sah, und vil uff ir knye und bat zu got das sie den ritter also gewerlich finden
múst als sie yn geminnet hett on allerley falsch. da sprang sie in das waßer
und fand yn vor ir ligende und leit sich zu im als ir sie hut fundet. sich hat
manch ritter daran versucht, das nie kein man darzu qwam der sie uß mocht
gehaben, dann ir.>< das det ir beider truw>, sprach lancelot,< wann sie sich getruwelich
minneten on falsch.> also ritten sie alles sprechende biß nacht und
herbergeten aber in dem wald. des morgens frú ritten sie wiedder off ir straß,
und die jungfrauw bat lancelot das ers durch got dete und verzieg off sie, wann
sie yn sere gemúwet hett uff dem weg.< ich must es thun>, sprach sie,< ich was
es geheißen das ich uch versuchte.>< so wil ich gern uff uch verzihen>, sprach er,
< sit irs geheißen wart.> sie ritten bald ir straße und qwamen zu eßenszitt fur den
jemerlichen thorn; da funden sie lancelotes gesellen, die sin ußermaßen fro
waren. sie berieten sich was sie thun mochten, und der herczog on clarencz
sprach das caracados gein dem konig artus geritten were und wolt im ein passaie
wern, das er in syn lant nit enqweme.< intruwen>, sprach lancelot,< ich wil
nach im! möcht mir der herre werden der myn herren gawan fing, ich gewúnne
yn wol wiedder.>< neyn>, sprach der herczog,< mich duncket gut das wir die
burgk zu allererst gewinnen und volgen dem herren dann.>< das wúrd mir úmmer
verwißen>, sprach lancelot,< das ich ein burgk gewúnne da sich nymant inn
weret.> er slug das roß mit den sporn und reit nach dem herren. da reit keus
mit im der straus und sprach, er were durch sinen willen dar komen, wann
er yn uß dem tale erlößt hett, er wer durch myns herren gawans willen nit dar
komen. dasselb sprachen wol anderthalb hundert ritter die er uß dem tal
erlößt het. sie slugen all mit sporn nach lancelot, und myn herre ywan und der
herczog von clarencz blieben ligende vor dem jemerlichen thorn. da sante der
herczog den knappen, der mit im komen was von syner niffteln huß von der wißen
burg, zu der jungfrauwen die in dem jemerlichen thorn was, das er ir das fingerlin
zu eim worczeichen gebe von syner nyfftel wegen. da kam der knecht innwendig
des thornes und fand die jungfrau; da gab er ir das wortzeichen von syner frauwen
von der wißen burg, das sie dem herczogen irm neven hulff alles das er sie bethe.
die jungfrauw sprach, sie wolt es gern thun durch yren willen. alsus was lancelot
nach caracados geritten, und myn herre ywan und der herczog von clarencz
waren vor dem jemerlichen thorn bliben. da wiste der herczog alle die heimeliche
von der burgk und sagte mym herren ywan das zur großen porten nymant durch
möcht, er must wiedder zehen gewapent ritter vehten,< wann hinder der burg get ein
diel uber den graben; welcher unser daruber gat der muß vier ritter bestan, den
einen nach dem andern. nu kieset welchen weg ir wollet!>< sit ich kiesen muß>,
sprach myn herre ywan,< so wil ich zur meisten porten yn da die zehen ritter vor
sint.> da daten sie ir helm abe und kusten sich, und eyner bevalh den andern got, und
einer mante den andern das er an priß und an ere gedechte. yn beiden wer aber
beßer gewesen das sie lanceloten gevolget hetten. da ging der herczog zu dem tiel.
und die history schwiget von im und spricht furbas wie myn herre ywan gefure.
myn herre ywan saß uff syn roß und reit fur jhen porte. da qwam der
wechter geyn im und sprach war er wolt. er sprach, er were dainnen gern.< so
mußt ir zehen ritter bestan!> sprach er.< also lieb funffczehen als zehen>, sprach
myn herre ywan,< sit ich ummer vehten muß.> da ging der wehter uber jen
porte und bließ ein horn. da qwamen zehen gewapent ritter heruß und hetten
sich zu zweyn scharn gedeilt, funffe zu einr und funff zur andern. myn herre
ywan slug das roß mit den sporn und vergatert an die funffe. da qwamen die
andern funff zuslagen und ritten yne darnyder mit roß und mit all. da wart er hinden
zwuschen den schultern yn gestochen mit einer glene und forn in die brust und
wart darzu so sere gedretet das er sere geqwetst wart. da stunden sie allsampt
von yren roßen und fingen yn mit gewalt; da wolten sie im das heubt abslagen.
da sprach die jungfrau von dem thorn das sie des nit endeten, sie solten yn behalten
biß das der herre selb qweme, wann er des konig artus ritter was. nöde
ließen sie yn leben, doch volgeten sie der jungfrawen und leiten yn inn gefengniß.
- nu swiget die history von im und sprichet furbas vom herczogen von clarencz
der herczog von clarencz fand den diel der uber den graben ging smal
und lang und engstlich eim gewapenten man uber zu geen; das waßer was tieff
und sere fließende. da seinde er sich und ging in gottes namen uber; da kam er
zur postern und fand sie offen, darinn stunt ein gewapent ritter und wolt im den
weg verbieten. da wurden sie zwen stridende und vehtend sere lang, zuletst uberwande
yn der herczog und det im gefengniß sichern. da ging er furbas zur andern
postern und fant ein andern gewapenten ritter als er vor der andern gethan hett.
sie lieffen zuhauff mit den schwerten und schlugen sich freischlich off jhen helm
und uff die schilde. der herczog was starck und behende und slug den ritter
mit gewalt umb; da must er im sin schwert uff geben, er wolt oder enwolt, und
must im gefengniß sichern. da ging er furbas zu der dritten muren und fant
da zwen ritter gewapent. sie kerten im zu, und er werte sich fast sere. das halff
aber nit, der ein ritter het ein helmaxt und slug yn so sere uff den kopff das er
mit beiden knyen darnyder viel, und wunten yn so sere das sie wonden das er
uff der stet dot were. da qwam die jungfrauwe von dem torn darzu gelauffen
und halff im das sie yn nicht voll dot slugen. da wart er mit mym herren ywan
in gefengniß gelaht, und die jungfrau band im sin wunden wiedder zu. - nu
schwiget die hystory von yn beiden und spricht furbas von lancelot und von
syner geselschafft.
lancelot und sin gesellen volgten bald der hufslag da carracados hin geritten
was, umb dem konig artus zu wern das er in sin lant nit qweme. er hett wol
sieben hundert ritter in siner gesellschafft, und lancelot hett wol vierdhalb
hundert. sie volgten bald nah und funden carracados volck striten mit des
konig artus volck uff eim steynwege, der wol zweyer mil lang was, und was so
enge das hundert man den steynweg behalten hetten vor dusent mannen. galahut
und lyonel waren vergadert an carracados volck und hettens so wol gethan
das sie beid wol funffmal von den roßen zur erden waren komen. lancelot rieff
des koniges zeichen und vergadert freischlich an sie. caracados und sin volck
erschracken sere da sie sahen das sie besloßen zwuschen yn waren. da des
koniges volck da geware wart das es lancelot was, by dem großen wunder das
er macht mit rittern darniderzuslagen und zuriten, da was es also sicher als es
in einer mure were. da sah lancelot wo caracados hielt off eim großen roß, er
rieff so lut< clarence> das es galahot horte da man im sin wunden band. da sprang
er uff und sprach, er were genesen sit er lancelots kel gehort hett. da was lancelot
an caracados vergadert und hett im einen so großen slag gegeben an die
siten von dem heubt, das im das schwert durch den backen gangen was biß uff
das beyn. des erschrack caracados als sere das er ein gute wil hilt und wúst
nit wie im geschehen was, er was erwermt und blut fast sere. mit dem was lancelot
furbas geritten und het die fordersten bestanden die des koniges volk
werten. da det er so viel mit den wapen das des koniges volck mit gewalt den
steynweg behilt, und caracados und sin volck entwichen und flohen. caracados
dreib alles sin volck vor im und beschirmt es wo er mocht mit siner behendekeit,
der er gnug kunde, und was selb ein meisterritter; er hett lancelot nie
me gesehen zu stride und wundert sich sere wer der gut ritter sin mocht mit
dem schild von silber mit einer schwarczen barrier inbellig. da was lancelot
leit das caracados so ferre vor im was, und forcht das er im entritte; er slug mit
sporn nach durch alles das volck und kam bi yn:< verzagt ritter, war wolt ir
nu?> da kerte carracados sin roß umb, und sie slugen beide zuhauff mit jhen
schwerten uff die helm, das ir ietwedder so starck was, es dete im we under dem
helm. sie ritten aber beide von einander und ritten wiedder zuhauff mit den
brusten und mit den heubten, das yn beiden das fuer uß den augen sprang. da
slug caracados sin schwert in lancelots heim so tieff das ers wiedder uß nit
kund gewinnen, er ließ das schwert stecken und wolt fliehen. da gab im
lancelot einen slag da er fliehen solt, das im das blut zun oren uß fuor; nochdann
floh er zu wald wert was er úmmer gefliehen mocht, und lancelot was alweg
bi im.< pfi geuneret ritter>, sprach lancelot,< fliehet ir einen man der minner
ist dann ir sint?> da waren sie beide in den walt komen, und caracados warff
das roß wiedder umb und hett also fliehende ein ander schwert genomen zu eim
sinem ritter; sie ritten beide zuhauff und slugen sich, biß das sie beide so verdort
waren das die roß von einander gingen, das ir ietweder darumb nit wust.
da was lancelots gein der burg gegangen und das ander roß wiedder zu dem
here. da sich caracados versan, er wolt zum here wiedder, und lancelot was
sere zornig, wann er yn verlorn wond han. da solt er wiedder zum here riten,
und caracados kam geyn im.< weiß gott, verzagt ritter>, sprach er,< alsos fart
irs hien nit!> und slug das roß mit den sporn. da vergadert er an im und slug
im einen großen scherben von dem helme; da sanck im das schwert off die ahsel
und ging im durch alle sin wapen biß off das beyn. da slug yn caracados mit
dem schwert das er in der hant het, und traff das ander schwert so schwinde
das im in dem helm stecket, das es uß fur und viel uff jhen erde; mit dem floh
er was er ummer gefliehen mocht.< wo fliehet ir nu hien?> sprach lancelot
zu caracados,< hebet off uwer swert und wert uch da mit!> er floh zu syner
burg was er ummer mocht und antwurt im ein wort nit.< nu beide myn>, sprach
lancelot,< ich wil dir din schwert holen, und laß uns zu fuß vehten biß das
unser eintwedder meister wirt! halt schon, verzagter ritter!> sprach er,< du bist
doch großer dann ich, warumb flúhestu? mir hilffet doch nymand!> caracados
floh was sin roß ummer gestrecken mocht, und lancelot fast mit im und jaget
yn so biß er zu siner burg kam. da hett yn lancelot so sere gewunt in die ahsel
und in das heubt und off den rucke an maniger stat das er den schilt durch
not off den ruck warff und ließ yn hangen. das sah der wechter von der burg und
det die meisten pforten off; da gingen die zehen gewapent ritter off der mure,
die die pforten huten, und sahen wo ein ritter yren herren bracht gejaget. sie
wunderten sich sere wer der ritter sin mocht und lieffen alle hernider mit yren
glenen. da begreiff lancelot den schilt der im off dem rucken hing, und wonde
yn von dem roß zucken, umb das er forcht das er yn verlúre, ob er innwendig
der porten keme. da buckte sich caracados uber ruck und ließ den schilt lancelot
volgen; er warff den schilt nyder und begreiff den ritter umb den hals, der
ußermaßen starck und groß was. er wand yn von dem roß fúren und zuckten
mit so großer krafft nach im das er im an dem hals bleib hangen. da begab er
sin roß und warff sich hinder yn und kunde yn von dem roß nit bringen. karacados
gert sere der porten und reit durch was das roß geleisten mocht. da
qwamen die zehen ritter mit yren glenen und wonden yn abstechen; karacados
gert der burg und furt yn mit gewalt durch sie. da reit er zu einer postern durch,
und die jungfrauwe, die mim herren gawan so vil gutes het gethan besloß die
posterne wiedder innwendig und ließ die zehen ritter daruß. da qwamen sie fur
den thorn, und karacados kunde von dem roß nit komen, wann lancelot hinder
im saß. so lang rungen sie beide biß das sie darnyder vieln. da viel caracados
under und qwetst sich sere. lancelot sprang uff und wond im en hals abslagen,
da traff er yn zu nyder und slug yn durch die rechten schultern biß in das ruckbein
da es in dem hals windet. da sprang caracados uff, und lancelot slug yn,
das er uff ein trappe viel da man geim thorn off ging. da kroch er off henden
und uff fußen geyn der thur, die die jungfrau besloßen het die off dem thorn
lag und sah irs herren willen und wundert sich des ob allem das sie ie gesah,
das der starck túfel so gemeistert was von dem ritter allein. da slug lancelot
einen slag da er die trappen uff kroch, und wond im den schenckel abslagen;
er vermiste sin mit dem das er furter ruckt, und sin schwert qwam so swind off
ein trappensteyn das es in zwey stúck sprang. caracados bleib vor der thure
von dem thorn in unmacht ligende; und die jungfrau lieff bald hernider und bracht
im ein gut schwert. da warff er das ander stuck hinweg, das ir caracados nit
geware wart; er was von der onmacht bekomen und wolt zur thur yn von dem
thorn. da sprang im lancelot nach und slug im den rechten arm ab. da schrei
er so lut das yn alle die von der burg horten, und die zehen gewapenten ritter
hetten yn gern beschútt, wann das die postern so fast vor yn besloßsen was das
sie dardurch nit komen mochten. da sah er lancelot das swert in der hant.
han und bekante es.< owe>, sprach er,< nu hat mich das getöt das mir ein ander
lieber was dan ich selber!> das sprach er darumb das im die jungfrauw untruw
hett gethan mit dem swert; er wust furwar wol das yn anders keyn schwert
dot mocht slagen dann dasselb schwert, und hets der jungfrauwen zu halten
geben, wann ers nymant als wol getruwet als ir. da wust er wol das er dot was,
und lieff in ein kerl da man zum kerker in ging da myn herre gawan inne gefangen
lag. den slußel von der túr trug anders nymant dann erselb. da was
im ein stuck von lancelots schwert worden, da mit wolt er myn herren gawan
döten. er entsloß die túre, und lancelot gedacht das er den schlußel selb zuvergebens
nit trúge. da lieff er im zu und stach im das schwert durch den buch,
darnach slug er im das heubt abe und warff die thúr off von dem kerker und warff
carracados hininn. des erschrack myn herre gawan sere, und wundert yn was
das sin mocht, wann nymer sitherre mensch zu der thure komen was sithere das
er darinn gelegt wart. lancelot lugt nider und sah wo einer uff einem pfiler lag
in jenem kerker.< wer ist das da lit?> sprach lancelot.< wer freget mich?>
sprach myn herre gawan. lancelot bekant yn mit syner stim und sprach:
< vil lieber geselle, sint ir das?> da ducht myn herren gawan das es lancelot
were, er kunde es aber getruwen nicht das er ummer dar mocht sin komen.< ay
edel ritter, wer sint ir, der mich geselle heißet?>< das bin ich, lancelot uwer
frunt!>< des wil ich nu wol glauben>, sprach er,< das irs sint, wann kein sterplich
man zu mir komen mocht, es wer dann lancelot alleyn.> mit dem kam die
jungfrauw und bracht ein leiter, da er in den kerker mit gan solt. er
saczt sie in den kerker und hieß myn hern gawan bald heruß gan. da kam er
uß und bekant die jungfrau an der sprach; er vil ir zu fuß und bot ir sinen lip
und alles das er geleisten mocht als siner frauwen, die im den lip von dem tode
erlost. da saget er lancelot die großen fruntschafft die sie im gethon hett. und
lancelot nam carracados heubt und warff es fur myn herren gawan. da seind
er sich zu wunder und hett gern gewust wies herzu komen were. da sprach
lancelot das sie beid dot weren, ob im die jungfrauw das schwert nit gegeben
hett, da im sin schwert gebrochen was. da bracht sie mym herren gawan fast
gute wapen und halff im das er wol gewapent wart.< nu wil ich jen zehen ritter
gan bitten>, sprach die jungfrauw,< das sie uch ungestritten laßen riten wo ir
hien wolt.>< durch sie wollen wir númer unser riten laßen>, sprach lancelot,
< wir habens beßer dann sie.>< das weiß ich wol>, sprach sie,< ich wil aber anders
mit yn reden.> sie det die postern off und fant viel ritter und sariande da vor,
die der konig artus und sin volck darinn gejagt hetten.< ir herren>, sprach sie,
< ich sagen uch was das ist: ir sint allesamen dot, ir vallet dann dißen zweyn
rittern zu fuß und bittent yn gnade. sie hant die burg gewunnen innen, und ir
herre konig artus hat sie ußen belegen; also sint ir alle dot, irn dut es dann.>
alsus qwamen sie alle zuhant zu mym herren gawann und lancelot und vieln
yn zu fußen. sie huben sie uff und sprachen, sie wolten sie gern zu dienst enpfahen.
< nu holt uwer zwen gesellen!> sprach die jungfrauwe und leitet sie zu
yn. da sie myn herr ywan und der herczog sah, sie waren so fro das sie beide
weinten vor freuden. da wapenten sie sich beide, und lancelot ging zur meisten
porten und det sie off.< ir herren>, seit er,< bringent mim herren alle die slúßel
von der burg, ich wil das er die burg habe!> da reit alles das uß das darinn was
mit lancelot und mit sinen gesellen. die jungfrau bot dem konig die slußel uff,
und furten caracados heubt vor yn mit dem helm. lancelot kniet vor den
konig und sprach:< seht hien, herre, uwers findes heubt und darzu alle die slußel
von der burg!> da was das heubt so freischlich und so groß das alle erschracken
dies sahen. da saget myn herre gawan das jemerlich gefengiß das er gehabt
hett. der herczog und myn herre ywan qwamen fur und zaugten die starcken
wunden die sie da enpfangen hetten. da sprachen alle die da waren, das nymant
zu recht ritter solt sin dann lancelot alleyn. alsos wart der konig ußermaßen
fro und alles das da was, und galahut und lionel waren fröwer dann die andern
allesampt.< herre>, sprach lancelot,< wir weren beide dot, ich und uwer neve, und
hett uns diß jungfrau nit gehoffen; darumb bitt ich uch durch mines dinstes willen
das u ir ein bede gebent. ich wils werlich gern thu>, sprach der konig artus,< was
es sy.>< so hant ir ir diße burg gegeben>, sprach lancelot,< sie hatt sie sere wol verdient.>
< ich wil sie ir sere gern geben.> da knyet die jungfrauwe fur im und kußt im
den fuß. in denselben tagen nam sie meliant der jai zu wib mit lancelots rad;
wann yn caracados menigen großen schaden gethan hett, darumb gab im der
konig alles sin lant da mit. da wart dieselb burg genant die schon gewinnunge.
da man des abendes zu hof geßen hett und groß freud da was, da qwam die
jungfrauwe die morge mit lancelot dar hett gesant und mante yn syner sicherheit,
das er zuhant in gefengniß keme.< ich wils gern thun>, sprach er und ging
zur jungfrauwen von der burg und hiesch ir sin wapen. da wapent er sich und
qwam zu mym herren gawan behendiclich:< herre>, sprach er,< ir sint mir ußermaßen
lieb, also bin ich uch, das weiß ich furwar wol. darumb mag ich uch keyn
ding geheln die ich ieman sagen möcht; behaltet myn ere, ich han an einer stat
bi myner truwen gelobet zu komen da ich wol zu gemach sin sol. das mag ich
aber nymant sagen wo das sy; darumb bitt ich uch das ir mynen zweyn herren
sagent das ich da hien bin, und grußent mir myn frauwen!> myn herre gawan
sprach, er wolt es gern thun, und was des sere unfro. lancelot reyt wiedder in
morgen gefengniß, und myn herre gawan kam zum konig und zu galahot und
sagte sin botschafft. sie wurden beid so unfro das sie beide doben wonden, und
versprachen min herrn gawan das er yn alleyn riten ließ.< herre>, sprach myn
herre gawan,< er hett es also gelobet das er alleyn kumen muost.> der konig
ging mit großen unfreuden slafen und galahút und darzu alles des koniges gesinde.
des morgens fru reit er zu lundres wert, und was alles das so unfro das mit
im was, das im hofe nymant was der freud machen dorst. - nu swiget die history
von dem konig und von sinen gesellen und spricht furbas von lancelot ein wile.
lancelot qwam wiedder in morgen gefengniß. da det sie alle die arbeit
die sie kunde wie sie das fingerlin gewunne, mit treuwen ein wil und ein ander
wil mit flehen; sie kunde aber nie die list finden das sies im an kund gewinnen.
eins nachtes det sie im einen slaff ane und stal im das vingerlin von dem finger
und stagkt im das ir wiedder daran, das dem sinen glich was, als ir hie vor vernomen
hant. da er da wiedder erwachet, er enpfand es nit noch wart sin nicht
geware. sie versucht yn dick und besah ob ers icht gewar solt werden, wann sie
forcht, ob ers geware were worden, das er von sinen sinnen were komen. nu
solt ir groß schalckeit mercken, wie sie da mit dete da sie geware wart das er
daran nit prúfet: sie nam ein ir jungfrauwen und sant sie zu des konig artus
hof, der noch zu lundres was. da was galahut und lionel und vil lancelots
gesellen, die all tag hofften mere von im zu vernemen. sie saget ir botschafft
nach irem willen. und die jungfrauw kam zu lundres fur den konig und grußt
yn von lancelots wegen:< ein botschafft hat er uch enbotten>, sprach sie,< herre,
die mußen alle die hören die in uwerm hove sint.> der konig was der mere ußermaßen
fro und sante bald nach galahút und nach lionel, und darnach enbot
er allen sinen gesellen. da die konigin kumen was und des koniges gesellen
allesampt,< herre>, sprach die jungfrau,< ich wil das ir mich sicher thút das mir
darumb nymand keinen zorn thu, wann ich nit wol weiß ob sie allen den lieb
sy die sie hörn, sine botschafft.>< ich wil uch des sicher thun, jungfrau>, sprach
der konig,< saget an in gottes namen!>< das sag ich uch, herre>, sprach sie,
< lancelot thut uch grußen und alle die gesellen von der tavelrunden, und bitt
uch durch got das ir uff yn verzihent alles des er ie wiedder uch hat getan; uwer
dheyn gesicht yn nymer me mit sinen augen.> da wart ein groß geschrey uber
jenen sal, und lionel, der bi der konigin saß, viel uff sie in unmacht. da sprang
galahut uff und bat die jungfrauw das sie im durch got die warheit seyt.< das
sag ich uch, herre>, sprach sie,< da lancelot wiedder kerte von dem jemerlichen
thorn, da wart er mit einer glen durch den buch gestochen, so das er one bicht
wonde dot sin. da bracht im got einen einsiedel, dem er sin bicht dete. da
saczt er im fur sin sunde, das er sin bicht spreche, das es alle die horten die in
konig artus hove weren, oder das ers ein anders dethe sprechen. nu ist erselber
dot und hat mich her zu uch gesant und bittet uch als sinen gerechten herren,
das ir uff yn verzihet der großen untruwen die er dick wiedder uch gethan hat
mit uwer frauwen die alhie siczet, die er mit untruwen minnet und sie yn wiedder.>
lionel sprang off und wond die jungfrauw griffen. des wart galahut geware,
der sinen mut wol bekant, und hielt yn zwuschen sinen armen.< numene herre>,
sprach er,< was wolt ir thun? laßt die jungfrau yren willen sagen, myn herre
der konig hat sie selb in sim fried und geleidet sie!>< nu wiße si das wol>, sprach
er,< und geleidet sie die konigin zu dem konig, es solt ir wenig zustaden komen,
und ergriff ich sie zwuschen min hende!>< herre>, sprach sie zum konig,< mich
duncket wol wie ir bösen fried habet gegeben.>< ir mögent wol furbas sprechen,
jungfrau>, sprach galahuot,< was ir wolt, myn herre hatt uch guten fried gegeben;
der uch des gleuben wil das ir sagt, der mag es thun, wann untruw und unwarheit
lat sich als wol sagen als ein gerecht rede, man sol ir aber nit zu ferre glauben.>
< herre>, sprach sie,< wenet ymand das ich kein unwarheit darumb sage, ich wil
uch guot wortzeichen sagen von lancelots wegen. er saget mym herren gawan
da er von im schied, er het mit syner trúwe gelobet an ein stat zu komen dar er
allein riten must, und er wolt nit das er mit im riette. noch sendet er miner
frauwen ein ander wortzeichen.> da warff sie ir das fingerlin uff ir schoß und sprach
sie mocht das wortzeichen wol bekennen, ob sies jehen wolt. da stunt die konigin
uff und sprach, sie bekente das vingerlin wol, sie hett es lancelot durch fruntschafft
gegeben, als getruw frauw yrm getruwen ritter schonheit solt geben.
< ich wil auch wol das sies alle hören die in dem sal sint: und hett ich lancelot
diß fingerlin off dumbe minne gegeben, ich bekenne sin hercz so getruwe und so
stete und so hubsch das er im ee die zungen uß sim hals hett laßen ziehen, ee
dann er diße rede gesagt hett die diße jungfrauw zu hof bracht hatt. des jehen
ich aber wol, das lancelot so vil durch mynen willen gethan hatt das ich im myn
minne gab uff einen tag, also verre als sie ein frauwe eim fremden ritter zu recht
geben solt, der ir als viel dienstes gethan hett als er mir getan hatt. hett er
auch dumber minne an mich gegeret, so mocht ichs im nit versagt han, ob mich
gewalt von minnen darzu getriben hett. der wölle der schelt mich darumb;
der wölle der laß es! ich weiß auch kein frauwen lebende so edel noch so schön,
hett lancelot so viel durch sie gethan als er durch mich gethan hat, die im zu
recht ir minne versagen mocht, ob er sie darumb bete. er macht uch herre uff
einen tag uber drißig konigriche, er macht uch den besten man underthan der
nuo lebet, das ist galahut. er hett gewalt mit uch zu thun allen sinen willen. lancelot
erlost mich von dem tode mit siner großen biederbekeit und gab mir myn
ere wiedder, lancelot erlost uchselbs uß der sahßen gefengniß und uwern neven
gawan und galahot und hestor und keheriet. des ist nit lang das lancelot
den jemerlichen thorn gewan und loßt daruß gawan und ywan und den herczogen
von clarencz; darzu slug er den besten ritter dot den man lebende wust
und den stercksten, darzu gewann er die jemerlichen huode und uberwand alda
die zwenczig ritter. er slug zu camalot zwen riesen dot. lancelot ist allen andern
rittern unglich an allen den guten sachen die ein man an im haben mag. lancelot
ist schöne und gut, darzu hat er alle die besten verdigen mit allerhand biderbekeit.
spreche ich ummer von im, so enkunde ich nymer vollsagen alle die
tugent die an im ist, ob er noch lebet. ich wolt auch das er yczunt alhie were
lebende und gesunt, ob das ware were das diße jungfrau uns zweyn gesagt hatt.
der wil der nems verúbel, der wölle der laß es!> also sprach die konigin von
lancelot, und der konig hort wol das ir zorn was.< frauw>, sprach er,< laßt diße
rede bliben! ich weiß furwar wol das lancelot diß nie gedacht; wie auch dem
ding anders sy, ich wil uch herumb nymer deste wirs getruwen. wann hett
ich lancelot ycz by mir als ich yn zu wilen gehabt han, er möcht des nit gethun
darumb ich yn haßen wolt. ich wolt auch das ich sin gesellschafft ummer mocht
haben in den worten das er uch zu wib gekaufft hett, ob es uch beiden lieb were.>
die jungfrauw wart ußermaßen unfro da sie hort das er sich zur konigin nit
zornt, und bat den konig umb geleide, sie wolt heinwert ryten. der konig hieß
myn hern ywan mit ir riten. und die jungfrau reit wiedder zu ir frauwen, und
myn herre ywan geleit sie von des konigs wegen. da kam galahut fur den konig
und nam urlob; er sprach das er nymer kein nacht wolt ligen da er die ander
gelegen hett, er verneme dann zu allererst mere von sim gesellen. der konig
kuoste yn sere weynende, und galahut ging zur konigin und fand sie den grösten
jamer machen von aller der werlt.< owe galahut>, sprach sie,< wie hat mich
uwer geselle geuneret! ich weiß furwar wol das er ußer sinen sinnen komen ist
oder das er dot ist. ich gab im das fingerlin das er mir herwiedder gesant hat,
da by weiß ich wol das er dot ist und das selb unselikeit haben muß den tag
den ich lebe, das han ich umb got wol verschult.>< ai edel frau>, sprach galahut,
< warumb prúfet ir nit die groß trúwe da er den dal mit gewann dannen nymand
wiedder kert, und gleubet des nit das er ie kein untrúwe wiedder uch beging?
ich wil yn suchen und wil nymer gerugen, ich hab yn dann zu allererst funden
eintwedder dot oder lebende.>< ridet iemant mit uch?> sprach sie.< ja
es, frauw>, sprach er,< lyonel, der alhie bi uch stat.> sie kust sie beide vor yren
munt und die frauw von maloant, und bevalh sie got. da gingen sie zur herberg
sich wapen und ritten ir straßen mit vier knechten die yn dienden. sie furten
ein clein pavilun mit yn und ritten also uß der stat von lundres. mit dem het
sich myn herre gawan gewapent, er ervolget sie ußen der stat und schwur
gesellschafft an der suchung. also ervolgeten die dri gesellen myn herrn ywan
und die jungfrauw, und myn herre ywan fregt war sie hien wolten. sie sprachen,
sie wolten lancelot suchen. des was er sere fro und wart geselle an der suchung
mit den andern dryen. da baten sie die jungfrauwen das sies durch got dete
und sie zu weg wißte wo sie yn finden möchten. sie sprach, sie wúst nit wo er
were.< wo ließt irn dann?> sprach lyonel.< das det ich an einer stat verre>,
sprach sie,< da ich nie mer hien qwam.>< weiß got>, sprach er,< nu scheident ir
also von uns nit, wir mußen wißen wo ir hien wolt.>< das ist mir lieber>, sprach
sie,< dann ich allein ritte.> also ritten sie sprechende biß nacht, und die jungfrau
furt sie zu einer ir niffteln huß, da sie sere wol enpfangen wurden durch yren
willen, von eßen und von trincken und von gutter herberg. des nachtes da die
vier gesellen slafen waren, die jungfrau saß uff ir pfert und reit ir straß, so das
sie des morgens zu eßsenzitt zu ir frauwen qwam, und sagt ir wie das der konig
gesprochen hett zur konigin und wie das sie ir arbeit verlorn hett und yren weg,
wann der konig nit gleubt alles das sie im gesagt het. des morgens fru wapenten
sich die vier gesellen, und die wirtin saget yn das die jungfrau lang enweg were.
da begund lionel doben und zeich die wirtin das sies hinweg gesant hett. also
waren die gesellen ußermaßen unfro und sprachen, die jungfrau were nemelich
darwert da lancelot in gefengniß lege. sie saßen uff ir roß und ritten alle die
morgenstunde biß off tercie. da sprach myn herre gawan, er riet wol das sie
sich schieden und das menglich sin straß riet. das daten sie, und der ein bevalh
den andern got, und menglich reit den ersten weg den er fant. - nu laßen wir
die rede von den drien gesellen und sprechen ein wenig furter von galahot.
da galahut von den drin gescheiden was, er reit den tag one abenture zu
finden und lag die naht mit einem furster in dem wald, der sin wol pflag mit
herberg; selb hett er spise gnung, die sin knappen mit im furten. des morgens
was er frú uff und reit biß mittentag; da kam er in ein stat die groß was und
wol gelegen und hieß ascalon die verwende. er reit uß der stat zu eim wald
wert, der zur rechten hant lag; da fand er einen weg der yn fur ein schon burgk
leite. alda was ein groß dancz under der porten von frauwen und von rittern
und von jungfrawen. mitten im tancz stund ein baum, und hing ein schilt daran,
dem alle die neygten die an dem tancz gingen als sie gein dem schilt qwamen.
des wundert sich galahut ußermaßen sere was sie da mit meinten. er reit zu
dem tancz und bekante den schilt zuhant, das er lancelotes was gewesen und
das ern von lundres gefurt hett da myn herre gawan gefangen was bliben.
ein alt ritter kam zu im und hieß yn wilkum syn. galahut gnadet im und fragt
yn was das volck meynt mit dem tanczen und mit dem schild.< das wil ich uch
sagen>, sprach der ritter,< der schilt was eins des besten ritters der ie geborn
wart; der ritter hatt diße burg erlößt von den meisten unselden da ie kein burg
yn kam>, und sagt im wie das die burg lang on liecht was gewesen und wie der
ritter liecht darinn gewunnen het mit siner biederbekeit.< gut herre>, sprach
galahut,< kunt ir mich den ritter icht gewisen?>< man sagt uns das er dot were>,
sprach der ritter,< es ist nit lang, und sin schilt wart uns erst necht herre bracht
uns zu trösten; darumb sin wir des schildes also fro als ir wol sehen mögent.>
galahut reit zu dem schilde und det yn von dem ast da er an hing.< wie nu>,
sprach der ritter,< was wolt ir nu schaffen, wolt ir den schilt hinweg furen?>
< enweg wil ich yn furen, oder ich sol darumb dot bliben!>< das mag uch wol
beschehen>, sprach der ritter,< mögen uch vierczig ritter döten!> die trauwung
vorcht galahot nit, er furte vast den schilt biß in den walt der bi der stat stunt.
mit dem umbsah er sich und sah wo im zehen gewapent ritter nach volgeten,
die yn anerufften das er den schilt bößlich hinweg fúrte. galahut warff das roß
umb, und der ritter einer slug das roß mit den sporn gein im. sie stachen mit den
glenen zuhauff, und galahuot stach den ritter durch den schilt und durch die
brust, so das der glen ysen anderhalb durch den ruck qwam. der ritter viel von
dem roß, und galahuts knappen einer bat yn das er yn zuhant ritter mecht
und ließ im helffen.< mir ist noch diner hilff so not nit>, sprach galahut,< das
ich des icht thun wölle, ich wil dich mit großern ern ritter machen dann ob du
hie ritter wúrdest.> er zuckt sin glene wiedder uß dem ritter und kert eim andern
zu, den er uß sah komen gerant. den stach er mit so großer krafft under die
kele das er lang bleib ligende, so das er wedder gehort noch gesah. da bestunt er
sie allsampt und bracht ir dri zur erden e dann sin glene breche. da nam er
ein ander glen und stach ir funff darnyder ee dann sie brech. da bestunden sie
yn allesamen, und ir waren vierczehen, on die acht die er nyder gestochen hett.
er raufft das schwert und wert sich so sere das ir keiner so starck enwas: den
er recht traff mit dem swert, er slug yn eintwedder von dem roß, oder er wart
so sere verdort das er wedder sah oder hort. also werte sich galahut lang, und
ir starcken ritter kam einer zu letst czwerch uff yn gerant mit einer starcken
glenen und stach yn durch die siten alda er hielt und streit mit den andern, so
das im die glene durch den lip ging zur rechten siten, und die glene bleib im in
dem lib stecken; nochdan bleib er siczen uff sim roß und zoh das glenestuck
ußer sim libe. da erst begunde er mit yn striten und gedacht das er den lip
dúwer verkeuffen wolt, wann er dotwunt wond sin. da det er mit den wapen
so viel das er und sin roß und sin schwert alles bedeckt waren mit bluode. da
erkose er den der yn also gestochen het und slug yn oben off den helm
mit so großer krafft das er im das heubt spielt biß off die schultern. da kerte
er den andern zu mit williger hant und mit grimme und bracht sie darzu das ir
dheiner sins slagens torst erbeiten. und der ritter der wiedder yn gesprochen
hett da er den schilt nam,( der herre was von der burg), qwam darzu gerant,
und erbarmet yn ußermaßen sere das galahut das blut so sere uß den wunden
floße, umb die großen biederbekeit die er an im gesehen hett. er gebot sinen
rittern das sie nit me off yn slugen und flucht der stunde das der schilt ie gemacht
wart; und were er sin und were eins konigrichs wert, er wolt yn lieber verliesen
dann er so biederbe einen ritter den lip darumb verließen ließ. da bande erselb
galahut syn wunden und det sin ritter wiedder kern alsampt. da fregt er yn
umb sinen namen und begund sere weinen.< ai herre got, was hastu mir gewissen>,
sprach er,< das myn volck den edelsten ritter gedöt hat der ie geborn wart!> da
bat er yn das er mit im were biß sin wunden wol geheilten.< nu bekenne ich das
wol>, sprach er,< das der schilt mit beßerm recht uwer ist dann unser, wan uch
der ritter naher was( des er was) dann uns. darumb wil ich uch hut myn burg
uffgeben, gerucht ir sie zu nemen, und wil sie wiedder zu lehen von uch enpfahen
durch lancelot uwers gesellen willen, wann er uns von großem ungemach erlößt
hatt.>< verliben mag ich uber ein nit zu dißen stunden>, sprach galahut< wann
ich bitt uch durch got, ob ir von lancelot kein warheit wißent, das ir mir die
saget.>< werlich herre>, sprach der ritter,< man sagt uns, es ist nit lang, das er
dot were, des wir allsampt sere unfro waren; sitther sagt man uns furware das
er noch lebete, wir wißen aber nit wo er sy.> da nam galahut urlob zu dem
ritter und reit sin straße. an dem abend kam er in ein kurczen busch ridende
und sah einen convers vor im riten zu einem closter wert; dem volget er und qwam
mit im in den hoff. da die bruder sin geware wurden, sie enpfingen yn ußermaßen
lieblich und daten im groß ere und gemach. ein bruder was dainne der
ein ritter was gewesen und kund wol mit wunden, und understund yn zu generen
mit gottes hilff. - nu schwigt die history von im und spricht furter von mym
herren gawan.
da myn herre gawan von sinen gesellen gescheiden was, er reit zwen tag
on abentur zu finden. an dem dritten tag was es samßtag, und er was fru offgestanden
und kam nach der none uff ein steinweg geritten, der ußer eim großen
bruch ging. alda vand er ein ritter, der gewapent was, haltende, der im den
weg versagte. min herre gawan sprach, er möcht im die straß allein nit verbieten.
da warff der ritter die glen under den arme, und myn herre gawan slug
das roß mit sporn und stach yn von dem roß. der ritter gab einen micheln schrei
und det als er in unmacht lege.< ai edel ritter>, sprach er,< nu thu dinselbes
biederbekeit und helff mir wiedder uff myn roß, so wil ich jehen das du die straß
gewunnen hast!> min herre gawan stunt abe und halff dem ritter wiedder uff sin
roß. da slug der ritter das roß mit den sporn und stieß myn herren gawan mit der
brust von sim roß, so das er aller uber viel; und myn herre gawan sprang wiedder
uff und raufft das schwert. der ritter slug das roß mit den sporn und floh in das
bruoche. da sprang myn herre gawan uff sin roß und volget im nach in das bruch,
der aller zurspalten was von dem großen hei. sin roß was des bruches ungewon
und viel in einen spalt, so das myn herre gawan und das roß bleib ligende und
qwetsten sich fast sere beide, er und sin roß. das sah der ritter und warff das
roß wiedder umb und reit wol sehs mal uber yn und dratte yn vast sere. diß
sah myn herre ywan der die straß geritten qwam, er huort darwert was er úmmer
mocht, und der ritter der floh; anders were myn herre gawan dot one were.
und myn herre ywan begunde großen jamer machen da er sah das es myn
herre gawan was; er halff im wiedder uff das roß und fragt yn sere weinende ob
er icht genesen mocht. min herre gawan sprach, er solt wol genesen, und schampt
sich fast sere vor sinem neven und sprach das yn der verreter gedötet het, ob er
im nit geholffen het. da sie uber den steinweg qwamen, sie sahen einen bruder
uff eim kirchoff ligen bedend. min herre ywan reit aldar und bat yn das ers
durch got dete und herbergt einen krancken ritter.< das wil ich sere gern thun>
sprach der bruder und stunt off und furt sie zu syner herberg, da syner brúder
me waren, die myn herren gawan ußermaßen sere wol enpfingen und leiten yn
off ein schön bette, wan er kranck was, und pflagen sin ußermaßen wol. ein
priester was under yn, der myn herren gawan sere kestiget und fragt yn wie
er hieß. da er sinen namen wúst, er sprach das im zu recht kein ere da von komen
solt das er wapen trüg des samßtages als man none geludet hett. so viel saget
er im, das myn herre gawan unser frauwen gelobte das er nymer wapen trúge
des samßtages affter none, es enwere dann das er sin ere verliesen solt ob ers
nit endete. - nu schwigen wir ein wil von mim herren gawan, biß wir aber darzu
komen, und sprechen furbas von lancelot, den morge die feine gefangen hatt.
alsus ist lancelot in morgen gefengniß, als ir wol vor vernomen hant. nuo
morge kerte ir gedenck darzu das er der konigin vergeß, das nit geschehen mocht.
eins nachtes gab sie im vil starcker wine zu trincken, die mit wurczen sere gemacht
waren. zuhant da er uff das bette kam, da begunde er slaffen, und traumt
im das er die konigin in einem pavilun schlaffend fúnd mit eim fremden ritter.
da was er so sere zu ungemach das im sin hercz enczwey brechen wende. er
ergreiff ein schwert das in dem pavilun hing so yn ducht, und wolt den ritter
mit dot schlagen. da solt die konigin sprechen das er den ritter mit gnaden ließ, er were ir und sie were des ritters, und das er nymer qweme da sie zu schaffen
hett, als lieb als im der lip were. des morgens, da er erwacht, er fant sich in
eim pavilun by eim schönen bette, und das schwert, da mit er den ritter solt
han geslagen, fande er in siner hende albare. da wonde er furware das ers mit
den augen gesehen hett. ee das geschehe hett im morge dick gebotten das
sie yn ußer gefengniß laßen wolt, ob er des konig artus hof verschweren
wolt, und sins gesindes gesellschafft, wo er die fúnde, das er wiedder sie sprechen
nicht solt. des wolt er uberein nit geloben; und sie qwam des morgens frö zu
im da im der schalckhafft traum getreumet was - das schwert hielt er nochda
in der hant - und freget yn ob er mit gewalt hinweg wolt gan.< so helff
mir got, frauw, darnach han ich wenig gedacht>, und schampt sich vast sere,
wann er das schwert in siner hant bloß hielt.< ir hant mir dick ein spiel geteilt
das ich nu nemen wil, ob es mit uwerm willen ist, das ich des konig artus hoff
biß wyhennacht verschwern wil, noch das ich biß dann keyner sins ritters gesellschafft
halten wil.>< neyn>, sprach sie,< diß enhilffet uch nit; da ich wolt,
da wolt irs nit thun!>< das weiß got, frauw>, sprach er,< so wil ich nymer eßens
noch trinckens enbißen, solt ich vierczig jare uwer gefangen sin!> da wust morg
wol das es sin ernst was, und forcht das er sich selben verderben solt; sie dete
yn schwern als erselb gesprochen hett, und ließ yn syn straß riten mit wapen
und mit roß als er dar komen was. - nu schwigen wir ein wile von im und sprechen
von mym herren gawan und von mym herren ywan furter.
da myn herre gawan wol genesen was von syner qwetschunge, er schied
von den brúdern, die im groß ere hetten gethan, und myn herre ywan sin neve;
und ritten beid allen den tag, so das yn beiden nye keyn abenture begeinde
da man abe sprechen möge, und den andern tag biß vesperzitt. da qwamen
sie uß dem wald, da sie lang inne geritten hetten, in einer wisen by einem waßer,
die lang und breit was, und sahen ein großen thorney zu ende von der wiesen
wol von funff hundert rittern. sie ritten algemechlich darwert, den thorney
besehend, und sahen einen ritter der den thorney beidenthalb uberwande und
schuff allen synen willen mit. sie entwichen all vor im wo er sich hien want
da er die ein sytt geschumpfiert, er det sich by die ander site und schumpffirt
die siten da er mit gewesen was; das det er wol funff mal oder wol sehs mal.
diß sah myn herre gawan und brißte den ritter ußermaßen sere das sin ritterschafft
allzu groß were wiedder allen den rittern die er ie gesehen hett, on lancelots
lip allein. mit dem kam ein ritter zu mym herren gawan und zu synem neven
und fraget ob sie darzu icht thun wolten.< ich wen>, sprach herre gawan,< das
kein ritter nu me hie tornieren möge dann die nu hie sint.>< neyn>, sprach der
ritter,< ir mögent wol thornieren, wolt irs thuon.> da fraget myn herre gawan
were der ritter were ders so wol thete, und der ritter sprach, er wúst nit were
der ritter were ders so wol thet. da reit myn herre gawan und myn herre ywan
in jhen thornei und hulffen der siten da der gut ritter wiedder was, so das der
gut ritter nymer me sitherre synen willen mit dem thorney kunde geschaffen
als er da bevor gethan hett; anders det er als vil mit den wapen und hett beidenthalb
den priß von dem thorney. da er sah das er nit gethun mocht als er gethan
hett, er reit uß dem thornei mit großem zorne und slug in den walt; er warff
synen schilt von sim hals und begunde ußermaßen sere weinen. min herre gawan
hett im aug gegeben und slug mit sporn nach im was er ummer mocht, und
myn herre ywan darnach.< so helff mir got>, sprach er zu mym herren gawan,
< ich wil nymer me mym herczen gleuben, und ist diß lancelot nicht!>< des han
ich allen dißen tag gedacht>, sprach myn herre gawan. mit dem funden sie
sinen schilt, und myn herre ywan hub yn off und sprach das nymer so guotes
ritters schilt off der erden bliebe ligende. da qwamen sie in den walt und sahen
wo lancelot darnyder gestanden was und hett sinen helm abgethan; er lag nyder
und macht den grösten jamer den ie keyn ritter gemacht. sie qwamen geritten
off yn, so das er ir nit geware wart, und begriffen yn mit yren armen und halßten
und kuosten yn. des was lancelot sere zu ungemach da er sie erkant, und begund
synen jamer noch mere machen.< ich bitt uch herren durch got>, sprach
er,< das ir uwer straß ritent und laßent mich, wan ich uch zu dißen stunden
kein gesellschafft halten mag.>< ay herre, durch got sagent uns, was uch werre,
ob wir keynen rat darzu mogen geben!>< neyn>, sprach er,< ir mögent mir darzu
nit geraten, wann rittent uwern weg! und ob uch iemand nach mir frage, so
sprechent das ich ungefangen bin und gesunt. fro bin ich nit, das ist mir leit.
das ich uch gut geselschafft zu dißen stunden geleisten möcht, das were mir
ußermaßen lieb; das mag aber nu wesen nit, ich wurde darumb meyneydig. in
myns herren des koniges hoff mag ich auch noch nit komen. nu ritent hinweg,
oder ich muß von uch riten!>< so wollen wir von uch riten>, sprach myn herre
gawan,< wann bi der trúw die ir dem schuldig sint den ir in der werlt allerliebst
hant, warumb habet ir so groß unfreud gemacht? das sagent uns, ob irs gethun
mögent!>< das sage ich uch>, sprach er,< ich kam nye in so großen strit, ich
schuff myns willen ein teil darinn; wann hut bin ich uberwunden in eim krancken
torney und prúfen das wol das die biederbekeit sere an mir verliben ist, die an
mir zu recht sin solt. das ist auch ein unbild nit, wann dannen mir die tugend
kam, dar ist sie mir entfarn ob ich kein hett. da bi siehe ich wol das sich nymant
zu unrecht hohvertigen sol, ob er biederbekeit hatt die entlehent ist, wann er
unsicher ist wie lang sie im weren sol. nu mögent ir wol riten und sagen wie ir
mich funden hant; wann das ir me fragent das ist verlorn arbeit, ich sag uch
nit me.> sie bevolhen yn got und ritten ir straß, da sie sahen das es anders sin
nit mocht. sie qwamen wiedder zu des konig artus hoff und sagten die mere,
des sich manig man wundert was das gesin mocht. der konig selb wart ußermaßen
zornig, und die konigin macht so großen jamer das sie nymant getrösten
kunt. es was nacht, sie gedacht in yrem muot das sie lancelot mit yren augen
nymer me gesehen solt. also ist des koniges hoff aller betrúbt und unfro. und
die history schwigt ein wile von dem konig und von der konigin und spricht
furbas von lancelot.
da myn herre gawan und sin neve von lancelot gescheiden waren,
lancelot gedacht das er zu sorelois wolt ryten und wolt galahut da súchen,
der im des leides ein teil hett holffen tragen, oder ob er im keinen trost mocht
geben oder geraten da von sin hercz ein teil entladen wurde und getrost von
syner frauwen, die er úmmer verlorn wond haben one kobern, wann sie im in
dem traum gesagt hett das er nymer me qweme da er sie wúst, als lieb als im
der lip were. die forcht lag im in dem herczen als ein steyn, und was im nacht
und tag in dem muode so freischlich das er ummer me weind und caride. alsus
reit lancelot zu sorelois. er fand aber galahut da nit; die ritter von sorelois
und die frauwen daten im große gesellschafft, wann sie wol wústen das er irm
herczen der liebst man was der in der werlt irgent lebte. das kunde yn alles
gehelffen nit das er ie fro kund werden, er hett dann galahut selb gehabt, das
er yn getröstet hett von syner frauwen, da von er gern mere vernomen hett.
alda wart sin ruw groß und großer, das er sere krancken begund an dem libe,
und das heubt begund im iteln von wachen und von vasten, so das er begund
rasen, und darnach begunde er wúden eins nachtes da er off sym bett lag, und
begunde im die nase so sere bluden das alle syn cleider blutig waren wurden und
das bett da er off lag. er stunt uff zu mitternacht also blutig und sprang zu
eim fenster uß in sim nydercleide und in sim hemde, sin swert albar in syner
hende, und was das groß wunder das er sichselb da mit nit dödet da er zum
fenster uß viel. - alsus ist lancelot dobesuchtig hinweg gelauffen, von dem wir
ein wil schwigen mußen, und sprechen furbas von galahot, der wiedder zu hoff
komen was umb die mere die myn herre ywan und herre gawan zu hoff bracht
hetten, das er noch lebete und were uß der gefengniß.
da galahut zu hof kam und die mere vernam das lancelot noch lebte und
das er ußer gefengniß was, er was des beide, fro und unfro; das er zu ungemach
was, des was er unfro, das er uß der gefengniß was, des was er fro. er wúst aber
nit wie er sin ding da mit anfahen mocht: súcht ern zu sorelois und fúnd sin da
nit, so were im der dot als lieb als das leben. da ward er des zu rade das er yn zu
sorelois solt suchen, er was aber sere zu ungereche von siner wunden, die im noch
nit heil was. er ging zur konigin und sprach das er zu sorelois faren solt besehen
ob er lancelot da icht fúnde. und sie sprach das sie das ein gut radt dúcht.
da nam er urlob und reit zu sorelois wert und vernam die mere alda, das er als
unfro wart, das er úmmer me so ungesunt bleib biß an sin dot. er lahte sich
nider zu bet an sant marie magdalen tag und sprach zu allem sinem volck, das
lancelot von sinen schulden dot were und das er durch sinen willen sterben
múst; wann er yn zu sorelois nit funden hett. er sante sinen botten uber alles
das lant, zu erfarn ob iemant von im icht wúst. sie funden aber nymand der yn
von im icht gesagen kunde. lancelots schilt det er vor im hencken, da ern allwege
an schauwen mocht, und ging yn der ruw so groß an das er nún tag lag
und nún nacht, das er wedder aß noch tranck. da hort es der konig artus sagen
und die konigin, und kamen beide zu sorelois mit großer geselschafft von rittern
und von geistlichen luten, und baten galahut so viel biß das er einwenig begunde
eßen. sin wund was im aber so ubel worden das im kein arczat gehelffen kunde,
und der lip begunde im sere dorren und abegan, und wert also von sant marie magdalen
tag biß in die ersten wochen von septembre. da verschied galahut, der
edelst landesherre der von des konig salomons ziten ie geborn wart; wann das
gut das er vor sim tode saczt und det, das gedet nie kein furst me. der konig
artus und die konigin und alle die barune von britanien waren zu sym tode,
und wart der gröst jamer da gemacht den ie wip oder man gemacht. und die
frau von maloaut macht so großen jamer das sie alle die welt zu wunder besah,
sie hett es gut recht das sie unfro was: hett er das jar uß gelebet, er hett sie zu
wib genomen und het sie frau gemacht uber drißig konigrich. - also swiget die
history von galahut der schönen rusinnen sun, herre von dem fremden einlande,
und spricht furbas von lancelot von dem lacke.
alsos ist lancelot verlorn, so das nymand weiß ob er dot oder lebende sy,
und was der konig artus und sin hof aller so sere darumb zu ungemach das kein
freud dainne was; wann sin frauw von dem lack die weind so inniclich, die im
ußer maniger sorg geholffen het, und stalt den grosten jamer den ie kein frau
macht umb einen fremden man. sie warff ir loß und versucht alle ir liste, umb
das man ir sagt das er dot were, des sie nit gleuben kund. zu letst fand sie in
yren buchern das er in irm lande von kornewail were und were ußer sinnen,
nacket und barfuß. sie bereit sich und reit yn suchen zu kornewail von stet zu
stet und von dorff zu dorff, biß das sie yn zu letst in eim wald fand so sere zu
ungereche und verkert an dem libe das sie yn nit bekant, als es kein wunder was.
ein fingerlin hett er noch an syner hende das sie im gegeben het, da sie yn bi
kant. sie dete yn nemen und furte yn zum lack mit ir und det im alles das sie
wust das im gut was, biß das er wol genesen was und das er sin farbe wiedder
gewann und sin schöne. da begund er gedencken umb das groß leit das er gelitten
hett umb sin frauwen, der fruntschafft er nymer gewinnen wonde; er
begund wiedder siechen, und sin frauw begunde zuhant prúfen was im were.
< vil liebes kint>, sprach sie,< was wirret dir nu>, sprach sie,< das dir der lip so
sere abeget? sag mirs, ich wil dirs beßern bi der truw die ich dir bin schuldig!>
so lang umbging sie yn mit schöner rede das er ir ein teil sagt; alles het ers ir
nit gesagt umb alle diß welt, wie es zwuschen im und siner frauwen stund.< ich
weiß wol>, sprach sie,< was uch wirret, als wol als irselber; wolt ir mir volgen, ir
solt es alles wiedder gewinnen das ir verlorn went haben.> er viel ir zu
fußen und sprach das sie yn von dem tode ernert hett, ob sie das getan hett,
< wann diß ist mir das meist>, sprach er.< so wil ich uch sagen was ir thun solt>,
sprach sie,< ir solt hie mit mir verliben, biß das mich selb zitt duncket das ir
hinweg ritent, so wil ich uch wisen das zu gewinnen das ir gern nement.>
also bleib lancelot bi ir biß vier wochen nach ostern. da sagt sie im das
er zu camahelot ritte, und das er des nehsten dornstags vor pfingsten umb tercie
an derselben stat were dar sie yn dem konig artus antwurt da er yn ritter machen
solt, und das er sich in den walt so verburg das sin nymand geware wurde;
alda solt er sehen das sin hercz lang gegert hett.< und wißent das furwar>, sprach
sie,< das die konigin und key der truchseß alda fur sollen riten, und ein ritter
sol yn die konigin angewinnen mit stechen.>< ist es also, frau>, sprach lancelot,
< so mocht mich kein gefengniß behalten, ich solt alda sin. nu geet mir urlob
und laßt mich farn!> sie gab im urlob, und er reit mit großen freuden dannen
und qwam zu camahelot uff denselben tag den im sin frau bescheiden het. desselben
tages hielt der konig artus hof, und das mere qwam zu hof das die frauw
von maloaut dot were von ruwen, wann ir amis galahut dot was. des was der
hof allersampt unfro und sere zu ungemach. da was der konig uber die tavel
geseßen, und ein gewapent ritter qwam fur yn gend, das was meleagans des
konigs bandemagus sun von gorre.< konig artus>, sprach er,< ich bin ein fremd
ritter und bin des koniges sun von gorre. ich wil das ir das wol wißent und darzu
alle die in uwerm hove sint, das ich herre bin komen und das ich mich entschuldigen
wil des das lancelot uff mich gesprochen hat, das ich yn velschlichen und
bößlichen wuonte zur tavelrunden da ich im die wunden stach. wil er fur komen
und sprechen das ich velschlichen da mit dete, ich wil das uff yn bezúgen das es
nit enist.>< herre ritter>, sprach der konig,< wir han wol von uch hören sagen
wer ir sint. uwer vatter ist so biederbe und so gut das man uch durch sinen
willen ein groß missetat vergeben solt, ob ir sie gethan hettent. lancelot bekennet
man auch wol so ferre das er uff einen beßern ritter wol bezugen törst dann ir
sint, het er im anders icht gethan dann er zu recht solt. ir wißent selbe wol
das es lang ist das er in mynen hoff nit qwam, das erbarm got! were er yczunt
hie, ir dörfftet uch nymer gerúmen, hettet ir im anders gethan dann ir zu recht
thun soltet.>< ich enweiß nit ob er hieinn sy oder ensy. ist er hie, so thut yn herfur
komen! ich weiß keynen man nu lebende mit dem ich mich als gern versucht
als ich mich mit im dethe. nu ich sin nit haben mag, so wil ich das ir das wißent
das ich on strit hinnen scheiden muß, das mir das leit ist; ich wonde ritterschafft
in uwerm hoff finden, des nit ist. auch hat myn vatter in sim lande uwers volcks
ein michel teil in gefengniß, das er uch abe hatt gebrochen und das im alle tag
dienen muß, wedder es wöll oder enwölle; dem kundet ir nie gehelffen, das es uch keme. nu wil ich uch helffen das ir die lút wiedder gewinnet, getúrret irs
bestan oder ymant von uwern wegen.>< was were das?> sprach der konig.< das
sag ich uch>, sprach meliagant.< getruwet ir dheim ritter so wol das ir im die
konigin wolt geben zu furn biß in jhen walt, ich wil alda mit im vehten off solche
rede: uberwinnet er mich, so wil ich uch uwer volck allesampt wiedder geben
ledig und fry; mag aber ich yn uberwinden, so wil ich die konigin mit mir furen
on allerhande wiedderzale.>< das ir myn volck gefangen hant, das ist mir leit,
herre ritter>, sprach der konig,< ich sols ußgewinnen so ich allererst mag. da
mit hat myn frau nit zu schaffen was ich da mit thun.>< des enmag ich nit>,
sprach meleagant,< das irs nit lösen wolt>, und ging sin straß. und alle dies gehort
hetten hetten yn fur einen schnúdel, das er sich so ferre vermeßen het und das
er auch so offenlich geredet hett von der konigin, das sie ein ritter in den walt
furen solt. alsus was meleagant off syn roß geseßen und reit algemechlich zu
wald wert und zu versuchen ob im ymandt volgen solt. und der hoff wart allersampt
zurstört umb die mere die er zu hoff bracht hett. etlich sprachen das er
dumplich geredet het, und ein teil sprachen, was er geret het, das ers von großer
kunheit gethan hett und von stolczem herzen.
min herre key der truchseß hett diße rede wol gehört, und was im ußermaßen
leyt das der ritter ungestritten dannen solt komen. er ging zur herberge
und wapent sich und qwam wiedder fur den konig mit bloßem heubt und mit
ungebunden manikel.< ich han uch lang gedienet, herre>, sprach er,< und han
das me gethan durch uwer fruntschafft, das wil ich nemen off myn sele, dann
durch golt und durch silber das ir mir geben soltet. nu wonde ich das ir mich
lieb hettent biß an dißen tag hut. des ist nit, des bin ich wol gewar worden,
darumb wil ich lenger mit uch nit bliben. gebt mir urlob und laßt mich einen
andern herren suchen, der mir me gutes und ere thu dann ir, und der mich lieber
hab und werder dann ir mich hant!> des wart der konig ußermaßen unfro,
wann im der truchses sere lieb was und sere wert was.< herre truchses>, sprach
er,< ir sint mir so lieb das ich uch kein urlob geben wil; wann sagent mir ob uch
ymant icht gethan hat, das wil ich uch thun beßern als irselbe vorsprechent!>
< mir hat nymant nicht gethan, herre>, sprach er,< wann gebt mir urlob, ich wil
uber ein bliben nit!> des was der konig sere unfro und bat yn das er bliebe biß
das er die konigin bespreche. das det er, und der konig ging zur konigin und
sagt ir das der truchses von ir scheiden wolt, des er ußermaßen unfro were.
< gent selber zu im>, sprach er,< und bittet yn das er durch uwern willen belibe;
und wil ers nit thun, so fallent im zu fuß und bittent yn das er verlibe!>< ich wils
gern thun herre,> sprach die konigin und ging zum truchseßen.< herre truchses>,
sprach sie,< myn herre saget mir, ir habent urlub genomen und wolt von uns
scheiden: des thút nit durch mynen willen! hat uch ymant erzornt, ich wils
uch thun beßern, das irs ere hant.>< were ich des sicher, frauw>, sprach er,< ich
wolt durch uwern willen verliben.> des was die konigin fro und rieff dem konig
aldar und saget dem konig wie er gesprochen hett. da gelobt der konig mit
synen truwen im zu geben was er im hiesch; und key sprach das er off das verliben
wolt.< herre>, sprach er zum konig,< wißent ir was ir mir gegeben hant? ir
hant mir die konigin gegeben mit mir in jhen walt zu furn nach jhem ritter, ich
wil uwer gefangen da mit erlösen uß gefengniß, die lang zu ungemach
sint gewesen. fúre der ritter alsus ungefochten hindann, das laster uberwundent
ir nymer me!> des was der konig ußermaßen unfro das ers im gelobet het, und
die konigin macht den grosten jamer von aller der welt und lieff in ein kammer
so sere weinde das sie nymand getrösten kunt. da ging der konig nach ir und
het ir ein pfert thun bereiten da sie uff riten solt.< wie herre>, sprach didonel
der wilde,< wolt ir das myn frauwe mit key in den walt ride allein?>< ich hans
im gelobet>, sprach er,< und must es im leisten.>< und ob der ritter keyen abstichet>,
sprach didonel,< sol er myn frauwen mit im furen?>< ja er>, sprach der
konig,< ich verlúre myn ere, wurd sie im von mynen rittern wiedder genomen.>
< in rechten truwen>, sprach didonel,< so wil ich sie imselb nemen, das ist beßer
dann sie der ritter hinweg fúrt.>< des solt ir nit thun>, sprach der konig,< so wer
ich meyneydig.>< so mir gott helff>, sprach didonel,< herre, das were uch ferre
beßer dann das ir noch huot mere schand solt haben und laster!> der konig schweig,
und das pfert was bereit da die konigin uff riten solt, die ußermaßen großen
jamer macht.< schwiget, frauw>, sprach der konig,< weynet nit! der truchses
ist so biederb, er sol uch wol mit eren herwiedder bringen, ob got wil.> da halff
man ir uff das pfert, der truchses furt sie mit im zu wald und sprach das sie sich
wol gehielt und frumelich, er solt sie wol mit eren wiedder heim bringen. mit
dem ging sich myn herre gawan wapen und det zwey starck roß mit im leiten
zwen knappen und reit selbe das dritte: ob die koniginne gewunnen wurde, das
er nach dem ritter ritte biß in das lant von gorre und neme sie dem ritter wiedder.
alsos was key mit der konigin fúr geritten. und meliaganz sah yn komen und
bleib haltend vor dem walde, da er siner ritter wol hundert gewapent inne hett,
die allsampt sin beiten. er reit geyn mym herren key und fraget yn were er
were und was frauwen er furt. da nant er sich und sprach, es were sin frauw die
konigin.< das sol ich zuhant wol sehen!> sprach meliaganz und bat sie das sie
sich entstopte. da er ir antlicze sah, er bekante sie wol und was ußermaßen fro.
< herre key>, sprach er,< dißer walt ist uns allzu dick zu jostiern, ich wil uns herby
leiten in den schonsten plan den uwer augen ie gesahen, da wir vehten sollen.>< nu
ridet fur aldar>, sprach key,< und beidet unser alda! ich weiß wol wo ir meynt.> meleagant
reyt frölich fur, und die konigin und der truchses ritten algemehlich nach.
lancelot, der sich in den walt verborgen hett, sah sie komen und hett ein
roten schilt umb sin hals mit einr wißen barren in bellig; er reit zur konigin und
grußt sie so er behendeclichst mocht, und sie ducht das sie yn bekennet mit
siner stymme. sie getorst es aber volle getruwen nit das ers sin möcht; ir hercz
was ir aber fröer dann es biß dar gewesen was von den gedencken die sie nach
im gedacht.< herre ritter>, sprach er,< wes ist diße frauwe die ir mit uch furt?>
< es ist myn fraw die konigin>, sprach key,< des konig artus wip.>< halt schon>,
sprach er und begreiff yn mit dem britele,< ir hant sie ferre gnug gefuret!>< warumb?>
sprach key.< aldarumb>, sprach lancelot,< das ich sie befridden wil vor
allen den die ir arg wollen thun.>< gut herre ritter, ich furt sie heruß mit myns
herren urlob und muß fur sie wiedder einen ritter vehten.>< ist das war, frauw?>
sprach lancelot.< ja iß, herre>, sprach sie. da gedacht er das er sehen solt wies
mym herren key ergan solt: ob er uberwunden wurde, das er dem ritter die
frauwen nemen solt. er ließ sie fur riten und reit von verren nach. da sie off
den plan kamen da sie jostieren solten, meleagant nam die konigin mit dem britel
und sprach das sie mit im qweme, sie wer gefangen.< sie ist noch gar ungefangen>,
sprach key,< biß ich uberwunden bin!>< darzu komet ir schier!> sprach meleagant
und reit ferre von im. er bereit sich zur joste, und myn herre key det dasselb,
und ranten mit jhenen scharpffen glenen zuhauff was die roß geleisten mochten.
da stach myn herre key sin glen enzwey, und meleagant stach yn durch den
schilt und durch all syn wapen, so das im die glen aldurch und durch die lincken
schultern fur. min herre key vil von dem roß und bleib in onmacht ligend. da
nam meleagant die konigin und furt sie mit im zu sinen rittern, die sin beiten.
da kam er wiedder zu mym herren key und slug yn so sere das er yn fur dot
ließ ligen. lancelot sah die konigin hinweg furen, er slug mit sporn nach und
begunde den meisten jamer machen von aller der werlt. da er gewar wart das
der so vil was die sie hinweg furten, er warff die glene under den arme und bestunt
die hundert ritter allesampt. den ersten den er ervolget stach er durch
den buch, so das sin roß off yn viel, und die glen brach im in dem libe. da raufft
er das swert und zurhuw so freischlich roß und man das ir keyner syns slagens
getorst erbeiten. da erst wust die konigin wol das es lancelot was, da sie yn
den wunder sah machen, und hett sin groß angst das er dot bliben möcht, wann
des volckes alzu viel was wiedder yn alters eyn. mit dem hort meleagant gebröhsel
das lancelot macht mit syn rittern; er ließ keyen und rant darwert was sin roß
gestrecken mocht und gedacht zuhant das es lancelot were, da er den großen
wunder sah den er mit synen rittern macht. er schrey syn ritter ane, und lancelot
sah yn komen; er rant zu im, und meliant wiedder, und schlugen sich freischlich
mit jhenen schwerten. das wert so lang biß das meleagant zu jungst verdort
wart so sere das er uff syns roßes hals bleib ligende und wedder gesah noch gehort.
da qwamen die andern ritter alle off yn schlagen, und er wert sich so freischlich,
das sie alle ducht das vier man so manigen slag nit thun möchten als er
allein schlug. sie stachen im sin roß under im dot, und er bestunt meleant zu
fußen und slug yn so mit gewalt zu fußen von dem roß das er sich sin underwant,
und sprang daruff und kerte den andern zu und zurhúw sie so freischlich das
sie alle vor im entwichen; und ir ein teil hulffen irem herren das er uff ein roß
bequam. da greif er ein glen und rieff zu lancelot das er dot were. lancelot
schlug das roß mit sporn und ließ gein im gan mit dem schwert; und meleagant
vorcht yne und stach im sin roß dot mit der glen.< herre ritter>, sprach er,
< ir hant die konigin verlorn, wann ir uns gevolgen nit enmögent!> sie ranten
mit der konigin hinweg und furten keyen mit yn so siech das yn zwen
ritter halten musten uff synem pferde, das er darab nit enfiel.
also bleib lancelot zu fußen mit großen engsten und lieff nach meleagant
was er úmmer gelauffen mocht. da er nit me lauffen mocht, da must er gan;
und myn herre gawan qwam zu im, dem myns herren keys roß begeint was
da es wiedder zur stat wert lieff und hett beide, sattel und britel, gebrochen. er
grußte den ritter und bekant sin nit. lancelot bekante yn aber wol und gnadet
im.< ir hant gestritten, herre ritter>, sprach myn herre gawan,< das schinet wol
an uwern wapen.>< wie es an mynen wapen schine, so han ich noch boßlich
gestritten.>< nu nempt diß roß>, sprach myn herre gawan,< und siczet daruff,
ir mögent es noch wol bedorffen!> lancelot sprang uff das roß, und myn herre
gawan fraget yn umb synen namen.< enruchet uch, herre>, sprach lancelot,
< wie ich heiße! ich han uch als ein gut roß zu wilen thun geben; auch sol ich uch
diß wol vergelten, sollen wir beide leben!> mit dem schlug ers roß mit sporn und
ließ hin gan nach meleagant. da sah yn meleagant und sprach das dort der
best ritter qweme der ie geborn wurde, und sprach das sie im anders nit deten
dann sie im sin roß stechen, ob sie möchten. meleagant ließ geyn im gan mit
dem schwert, wann lancelot on glen qwam, und slugen so freischlich zuhauff,
das meleagant so verdort wart das er nit wust wo yn das roß hien trug. da reit
lancelot zu den andern und bestund sie so freischlich das sie im durch forcht
sin roß dot stachen. also ist lancelot aber zu fuß, und jhene furten die konigin
hinweg da sie großen jamer macht, das alle die wunder hetten die sie horten,
das sie in irm sinne beleib. - nu schwigen wir von ir und sprechen furbas von
lancelot, der mit großen engsten zu fuß ist bliben.
uns sagt die history das lancelot so lang der schare volget, biß das im einer
zu kam der ein karch bracht gefurt, das was ein geczwerg kurcz und höferecht
und ußermaßen ungeschaffen; er het ein geißel in der hant und slug da mit ein
alt gurre die den karch danse. lancelot grußt yn, und der geczwergk antwort
lancelot kam.< nu sage mir, gut gezwergk, kanstu mir itt gesagen umb die
frauw die man yczunt alhie herre furt?>< du meinst die konigin?> sprach das
geczwergk.< du hast war>, sprach lancelot.< wiltu mynen radt thun>, sprach das
geczwergk,< ich wil dich sie thun sehen vor morn primzitt!>< ja ich gern>, sprach
lancelot.< nu sicz herre uff dißen karch dann!> sprach es,< ich wil dich sie zeugen
als ich dir gelobet han.> da was sitt, das kein man off eim karch geseßen hett,
er hett in allen höfen sin ere darumb verlorn; und welchem man sin ere nemen
wolt, den saczt man uff ein karch und fürt yn durch die statt dannen er was,
so hett er ummer me sin ere verlorn. auch was zu den ziten kein so große stat
da mer karren yn weren dan einer. da antwort lancelot dem gezwergk und
sprach das er gerner dem karch nach ging dann das er daroff seße; und der gezwerg
sprach das er úmmer daruff must siczen, ob er die konigin sehen wolt,
als er im gelobet hett.< mag es anders nit sin>, sprach lancelot,< so muß ich daruff!>
und sprang zuhant off den karch.
uber ein kurcze wil kompt myn herre gawan zum karch geritten und sin
zwen knappen, und fregt den geczwergk ob er kein mere wúst von der koniginne.
< ja ich>, sprach es,< ich thun sie dich noch sehen oder morgen vil frú, wiltu off
dißen karch komen ligen!>< neyn ich, ob got wil>, sprach myn herre gawan,
< so wißt ich wenig eren das ich uff ein karch ging ligen und ließ zwey roß by mir
mußig gan.>< ich höre wol>, sprach der geczwerg,< das du din ere lieber hast dann
dißer stinckende ritter, der off dem karch lytt, umb das ich yn thuo die konigin
sehen.>< das ist werlich schad>, sprach myn herre gawan.< ay edel ritter>, sprach
er,< gent von dem karch ee dann uwer laster mer werde, und siczet uff das best
roß das ich alhie han!>< das geschicht dalang>, sprach der geczwerg,< er hatt
mynen karch gelobt zu riten biß nacht!>< du darfft darumb kein angst han>,
sprach lancelot,< das ich dalang von dem karch kum biß nacht!>< das duncket
mich werlich groß schande>, sprach myn herre gawan,< umb die groß biederbekeit
die ir mich duncket haben, das ir uchselber so sere uneret.>< der unere
haben woll der hab es>, sprach lancelot,< ich enwil ir nit.> da fraget myn herre
gawan umb synen namen, und lancelot wolten im sagen nit.< ir sprachet hut
ee, ir hettent mir als ein gut roß geben als ich uch eins gab>, sprach myn herre
gawan;< wo gabent ir mir das?>< was dann, ob ichs dete?> sprach lancelot;< gab
ich uch eins, so hant ir mir eins wiedder gegeben, das ich uch noch wol vergelten
wen.> da ließ myn herre gawan die rede und volget dem karch, biß das sie fur ein
sere schöne burg qwamen an eim ende vor dem wald. alles das volck qwam ußgelauffen
da sie den ritter uff dem karh sahen, und fragt yn was er mißethan het. lancelot
antwurt ein wort nit, und sie wurffen den bruoch hantvollecht off yn und wuczeten
uff yn, als er ein dieb were und man yn zum galgen furen solt. das was mym
herren gawan ußermaßen leit, und fiucht der stunde das ie karch gemacht wart.
da sie die burg vor yn sahen, die was genant lentergalesche, da ging des
koniges lant bandemagus ane, als uns die history saget, und was das lant furter
geheißen das ußlant. da inne was des konig artus volck ungebunden in gefengniß,
so das es ging wo es wolt in dem lande. es enmocht auch daruß nicht, man
wolt es dann gern daruß laßen; so vast was das lant beschloßen mit eim großen
waßer das darumb ging, und darumb was das gebruch so groß und so dieff das
nymand daruber komen mocht. die nacht ging yn vast zu, und sie qwamen
fur ein cleine burgk geritten die sere veste was. zwo jungfrauwen stunden uff
der burg, die myn herren gawan sere wol enpfingen und fragten yn was der ritter
mißethan hett uff dem karch. da sagt yn myn herre gawan wie er zum karch
komen was, und die jungfrauwen schulten yn ußermaßen sere und fragten yn
wie er komen getörst( da ymand frúmmer were) als ein mörder den man uff
eim karch zum galgen furen solt. lancelot antwort yn ein wort nit; er fraget
aber den geczwergk, wie lang es beiten wolt das es nit endete als es im gelobet
hett. das geczwerch sprach, es wolt yn die koniginn thun sehen ee morgen
primezitt, wolt er alda mit im verliben.< ja ich gern>, sprach er und sprang
von jhem karren. er ging in der burg einen grad uff und vand ein die schönsten
kemenaten von aller der welt, da stund ein sere schön bette inne. und lancelot
det die fenster allesampt zu und slug einen bunten mantel umb sin heubt, das
yn nyman bekennen solt. da viel er uff jhens bette und begunde sich zu entwapen;
mit dem qwamen zwen knappen und hulffen im das er entwapent wart.
er bleib also uff dem bette ligende, und der jungfrauwen eyne qwam zu im,
und was ir sere unwert das er sich off das schön bette geleit hett.< nu walt es
der túfel, herre stinkender ritter>, sprach sie,< das ir uch uff das schonst bette
geleit hant das uwer augen ie gesahen!>< were es noch schöner, jungfrau, so
lege ich noch gerner daruff.>< das sol ich schier wol sehen>, sprach sie,< ob ir uff
herlichen betten ligen gedorret!> mit dem qwam myn herre gawan zu im und
die ander jungfrauwe, und baten yn das er qwem eßsen. lancelot sprach, er
möcht nit eßsen, im were ein wenig ungerecht, und bewant das heubt allewege
mit dem mantel.< ir soltent zu recht wol siech sin>, sprach die jungfrauw,< wustet
ir was schand were, und auch sterben!> sie nam myn herren gawan by der
hant und leite yn wiedder uß der kemenaten, und sprach das er zur taveln nymer
eßsens enbiß noch were also geuneret were. da saß myn herre gawan nyeder
und die jungfrauwen und aßen, und die ander jungfrauw trug im zu eßsen uff
das bette da er saß, und batt yn so viel das er eßsen must. da er geaßse und
getranck das er genung hett,< herre ritter>, sprach sie,< getörst ir nu ein herlich
bette sehen? das wolt ich uch zeugen.>< getorst ich des nit sehen, jungfrau>,
sprach er,< so were ich verzagt.> da leite sie yn in ein kamer, die schöne und groß
was und was mit bisenen innen bestrauwet und mit andern krutern, das es
darinne ruoch als in eim paradise. da stunden zwey so herlich bette gemacht
das nye kein man schoner gesähen hette, und das ein was vil schöner dann das
ander.< herre ritter>, sprach sie,< gesaht ir ie herlicher bette und schöner dann
diß ist?>< ich han hundert mal schöner gesehen>, sprach er,< und herlicher dann
diß ist.>< des enist nit>, sprach sie,< alle die richeit die uff betten sin mag die
findet man off dißemselben bette.>< ich han off bette gesehen>, sprach er,< das
kein schacz vergelten mocht nach alles das gesteyn das under dem hymmel ist.>
< des enmag sin nicht>, sprach sie,< wann dißselb bette bekenne ich als wol, das
ich wol weiß das der konig artus nyrgent keinen ritter hatt, wolt er ein wil uff
dißemselben bette ligen, er múst mit schanden darabe gan.>< darumb wil ich
daroff ligen>, sprach er.< es ist so freischlich>, sprach sie,< qwemet ir daruff, ir
mustet das heubt verlorn han darumb.>< das wil ich besehen>, sprach er und
holt sin schwert in der kamern da er geßen het. er qwam wiedder zum bette,
und die jungfrau fraget yn was er thun wolt.< ich wil off das bette gan schlaffen>,
sprach er.< des rade ich uch nit>, sprach sie;< keme uwer ein fuß daroff, ir mustet
den lip darumb laßen.>< das muß versucht werden>, sprach er und begunde
sich entschuowen. da kamen zwen knappen und hulffen im zu bette, und er
nam sin schwert und legt es zu sinen heubten.
da lieff die jungfrau zu mym herren gawan und zur andern jungfrauwen
und sagt yn das der ritter von dem karren uff dem schonen bette lege; und myn
herre gawan fraget was das were.< das wil ich uch sagen, herre>, sprach sie,
< er lit off eim bette da nye kein ritter lebende abe kam der sich daroff leit>, und
myn herre gawan seinde sich zu wunder. da myn herre gawan ein wil mit
der jungfrauwen gerette, da was es zitt schlaffen zu gan, und die jungfrau lucht
im off ein ander bette gein lancelot; und sin knecht lagen alumb yn und ander
lut ein michel teil. lancelot bleib off dem bette ligend und gedacht nach eim
wort das im sin frauwe von dem lack gesagt hett da er von ir schied: das er die
koniginne ußer ir fynd hende erlösen solte; wann on das wort so wer er in sinen
sinnen nicht bliben von den großen gedencken die er nacht und tag nach ir hett.
also lag er in großen arbeiten von gedencken biß fur die mitternacht. da gingen
im die augen ein wenig zu, und die kemenate begund ein wenig biedemen; darnach
wart ein so groß gerúf das mans úber ein mil horen mocht, und ein so stark
wint hub sich in der kemenaten das alles das hinweg wart gefurt das off dem
estrich lag, und alle die kleider die off den betten lagen wurden an den first von der
kemenaten gefurt. darnach wart es so heiter uber alles jhens huß als es alles
in einer gluot stunde, und ein glen kompt von jhem first nyder geschoßen in lancelotes
bette; das ysen von der glene was rott als ein flam mit blawem ein wenig
gemenget und langk als ein púnion von eim spere. aldar die glene nyder schoß,
sie ruscht als ein steyn von einer schlingen und fur lancelot neben der siten
durch das bette da er uff lag und durch das gedecke das ob im lag, so das die glene
in der erden blieb stecken dieffer dann zwo spannen. lancelot sprang uff und
begreiff sin schwert. da er nymans bi im gewar wart, er slug die glene in zwei stuck
und zoh das ein stuck uß der erden und warff es uff jhen estrich in die kemenaten
mit zorn. da warff er einen mantel umb und sucht uber alles jhens huß ob iemand
die glene zu im geschoßsen hett. da er nymant fand, er ging wiedder off
syn bette und sprach das er geuneret sin must der die glen hett geschoßen,
das er mit gewaltiger hant nit gestochen hett. das hort myn herre gawan und
fragt was im were. er sprach, im were nichts dann guts, das er in gottes namen
slieff! also lag lancelot biß tag, das im nit me beschah, und begunde ein wenig
slaffen.
mit dem kam der czwergk fur die thure vor der kemenaten und begund
ruoffen:< wo bistu nu, ritter von dem karren, wiltu nu sehen das ich dir gelobet
han? ich wil dirs zeugen.> das hort lancelot in sim slaff; er sprang in sim hemde
uff und in sim nidercleit und slug einen mantel umb sich. da nam yn der gezwergk
mit der hant und leite yn fur ein venster gein einer schönen wiesen.
< seht nyderwert!> sprach es, und lancelot sah wo meleagant die konigin bracht
gefurt, und sin ritter brachten myn hern key uff einr roßbare. er sah nach so
er lengst mocht. da er sie nit lenger gesehen kunde, er buockt so ferre ubers fenster
das er uß gevallen were, ob myn herre gawan darzu nit komen were noch die
jungfrauwen, die yn mit gewalt inne dunsen. und myn herre gawan
erkant yn zuhant und sprach das er durch got sichselben nit endotet. da sprach
die ein jungfrawe, das er im als mere dot möcht sin als das er lenger mit so großen
schanden in der werlt lebete als er nu dete.< werlich frauw>, sprach myn herre
gawan,< lebet er mit der werlt mit schanden, so ist auch in der werlt keyn ere!>
und lancelot schampt sich ußermaßen sere das yn myn herre gawan also
funden hett. da nam yn myn herre gawan in sin arm und halßt yn und fragt
warumb er sich so lang vor im verbergen hett.< das wil ich uch sagen>, sprach
lancelot,< ich han in dem pointe gewesen alle die ere in der werlt zu gewunnen;
die han ich all verlorn mit selbes myn unbiederbekeit.>< mit uwern schulden
hant ir verlorn nit>, sprach myn herre gawan,< wann die byderbekeit, die uch
by ist, die hat nyman der nu lebet.>
des het die jungfrauw groß wunder und freget yne were er were, da yn myn
herre gawan so sere prißte.< sins namen wil ich uch sagen nit>, sprach myn
herre gawan,< wann also viel wil ich uch sagen das er der best ist under allen
den guten.> und die ander jungfrauw sprach das er durch got uff sie verzig, wann
sie yn also versprochen hett, sie wolt im úmmer yren dienst darumb geben und
wolt im das schönst roß geben das er darinn funde in ir burg und darzu ein
glene.< groß gnade, jungfrauw!> sprach myn herre gawan,< uwer glen sol ich
nemen, und er sol die myn haben. kein roß sol er anders nemen dann das myn,
ich han zwey roß, der neme er das best und laß mir das ander!> die knecht
brachten die roß beide furgeleite. da saß lancelot off das eyn und herre gawan saß
off das ander, und ritten ir straß mit der jungfrauwen urlob die sie geherberget hett.
da sie hinweg waren, die jungfrauw rieff ir maget und sante sie hinnach zu
carrogen von den bruggen, das sie alda erfaren solte were der ritter were, und
saget ir wie das sie tún solt. die jungfrauw was húbsch und byderbe und darzu
schöne; sie saß uff ein starck mul und reyt den rechten weg den sie kunde, und
kam zu none zu carrogen, das was zun wegscheiden von den brucken dar man
zu gorre wert reit. da sah sie wo die zwen gesellen geritten kamen. sie verbarg
ir anczlit und reit gein yn. da grußent sie die jungfrauw und fragent mere von der
konigin. sie sprach das sie meleagant mit im gefurt hett zu sym lande, dannen
nymant wiedder kerte der von britanien were.< kúndet ir uns den weg darwert
gewisen?> sprach myn herre gawan.< ja ich wol>, sprach sie,< kúnd ichs umb
uch icht genießen?>< ja ir, jungfrau>, sprach lancelot, dem es meist an das
hercz ging,< was ir von uns haben wolt das geben wir uch.>< das sichert mir
beide, herre!> sprach sie, und sie sicherten ir alle beide.< seht hie zwen weg>,
sprach sie,< der ein geet zur brúcken vom werte, und die ander straß get zu der
verlornen brucken, die man spricht das sie under dem waßer ge!> darnach seit
sie yn die siten von dem lande und wie das man die brucke húte die beid in das
lant gingen.< ir herren>, sprach sie,< vergeßet nit das mir uwer ietwedder ein gab
sol geben, so ich uch sin mane!> da sprachen sie beide das sies nit vergeßsen
wolten. sie nam urlob und reit einen alten weg zwuschen den zweyn großen
wegen, so das lancelot keinen weg von den zweyn mocht geriten, sie were allweg
vor im. die zwen gesellen blieben zur wegscheiden halten, und lancelot sprach
zu mym herren gawan das er neme welchen weg er wolt von den zweyn. da sprach
myn herre gawan das die weg beide eistlich gnug weren, er wolt aber den nemen der
zur verlornen brucken ging, und lancelot solt den andern halten, den zur brucken
von dem werde. da bevalh der ein den andern got, und menglich hielt sinen weg.
lancelot reit synen vollen drab zur brucken wert, und die jungfrauwe die
zur wegscheiden von yn gescheiden was begeint im, da der abent begunde zu
gan. er grußt sie, und sie gnadet im und bat yn das er mit ir herberget, sie wolt
im groß gemach thun und wolt sin wol thun pflegen.< das det ich uberein, jungfrau>,
sprach er,< wann das es noch zu frú zu herbergen ist.> da sprach sie das
sie noch wol zwo mile zur herberge hetten, und lancelot sprach, er wolt mit ir bliben.< große gnad, herre!> sprach sie,< ich bedarff uwer zu dißen ziten wol,
wann ich noch manigen fint han der ich uch beriechten mag.>< jungfrauw>,
sprach lancelot,< uch sol, ob got wil, nymant kein argk thun.>< des lone uch
got, herre!> sprach sie. alsos ritten sie sprechend biß das sie zur herberg kamen
da sie bliben solten. lancelot stund nyder und halff der jungfrauwen von yrem
mul.< volget mir, herre!> sprach sie,< uwers roßes wirt wol gepflegen.> sie ging
fur in ein kemenaten, die groß und wit was, und funden ein michel teil kerczen
darinn brinnen, und was ein herlich tavel alda geriechtet; anders ensahen sie
nymant. die jungfrau dete im den helm abe und halff im das er entwapent wart.
mit dem kompt ein jungfrauw uß eyner kamern und hing im einen herlichen
mantel umb, ein ander gab yn waßer, und sie gingen zur tavel siczen und funden
die erste geriecht daruff stande. da sie des ein wenig gaßen, zwen gewapent
sariande kamen uß einer kamer, und allewilh bracht ein silberin schußel uff der
einen hant und ein geraufft schwert in der andern. da sie lancelot also komen
sah, er begreiff ein silberin kannen vol wins, stund vor im, und wolt sich da mit
weren, ob es im not geschehe. die knappen saczten die schußel uff die tavel und
gingen schwigende hinweg. die jungfrau besah lancelot, wie das er sich gehielt,
und lancelot erfraget hinwert noch herrewert was sie da mit meynten. er gedacht
aber nach der konigin, die im wiedder tag noch nacht uß dem muode kame.
all die eßsenszit wart vor lancelot und vor der jungfrauwen gedienet mit geraufften
schwerten, und lancelot hielt die kante alweg by im, wann er nit enwúst
was yn zu muode was. da sie gaßen, die jungfrauwe stunt uff und leite lancelot
fur ein fenster zu eim baumgarten wert. uber ein kurcze wil ging die jungfrauwe
von im in ein kamer und beginnet fast waffen schrien:< lieber geselle, hilff mir
als du mir gelobt hast!> lancelot sah neben sich und wonde die jungfrau bi im
han; da er ir nicht enfand, er lieff darwert da er das gerúff hort, und sah wo ein
ritter die jungfrau uff ein bette geworffen hett und hett ir die beyn alle endecket
biß uber die knye. by dem bett stunden zwen gebure gewapent, und ir
yglicher hett ein helmaxt mit beiden handen; und zwen ander stunden vor der
kamerthur, die zwey schwert geraufft hetten, und behuten die thure. lancelot
stund und gedacht ob er sin schwert holn wolt, und hett angst, ob er also bloß under sie qwem, das es sin dot sin múst. und húlff er der jungfrauwen nit, so must
ers sagen, wann er wiedder zu hof keme, und múst sin ere darumb verliesen. er
macht ein crucz vor im und sprach:< frauw, ich bevilhe dir mynen lip und myn ere!
blib ich alhie dot, das ist durch dinen willen, und blib ich lebende, das dustu mir!>
mit dem sprang er in jene kemenaten, und die zwen scarianten bi der thur
wonden in durch den kopff slagen und slugen beide ir schwert in jhen erde enzwei.
lancelot fur zun andern zwein mit dem helmaxten und stieß den eynen so sere
das er sich allen uberwarff. der ander wond lancelot durch den kopff slagen,
und lancelot warff den lincken arm gein dem den er mit dem mantel wol bewarnt
hett; und der jhen slug im den mantel durch biß off jhen arme. er begreif den
mit dem hare der off der jungfrauwen lag, und danse yn von ir. da qwam der
ander farn den er darnyder gestoßen hett, und wonde yn mit der axt durch den
kopff slagen. lancelot sprang affterwert; und der jhen enkund den slag wiedder
enthalten nit, er spielt jhenem das heubt den lancelot von der jungfrauwen
gezogen hett. mit dem greiff er die helmaxt mit dem ysen und zuckt sie jhem
uß der hant der sinen gesellen dot geslagen hett, und schwuor das sie allesampt
dot weren, und were ir zwier als viel.
da lacht die jungfrau und begreiff yn mit dem arme:< stet alschon, lieber
gast>, sprach sie,< ir hant er nu genug gethan!> und leite yn mit der hant in ein
cleyn camer, da ein herlich bette gemacht stunt.< lieber gast>, sprach sie,< ir
sint mir die erst bette schuldig die ich uch bitten sol, das wißent irselb wol;
darumb bitt ich uch das ir noch hint bi mir schlaffent off dißem bette.>< des
mag sin nit, jungfrauw>, sprach lancelot,< eischet mir anders das ich uch geben
mag!>< ich wils nit thun>, sprach sie,< ich wil das ir das thut, oder ir hant uwer
trúw verlorn!> lancelot wart ußermaßen unfro da er sah das er gewencken nit
enkund, er must bi ir slaffen. lange wert er siehs; das enhalff alles nit, er must
zu letst bi ir off das bette gan, und das er sin truwe da mit lösen wolt. sin hemde
und sin nidercleit behielt er ane, und er legt sich uff den rucken, darumb das es
unhúbscheit were ob er sich uberal von ir gekert hett; sin antlicz wolt er ir auch
gancz nit kern. und die jungfrauw lustert was er thun wolt. da er ein gute
wil also gelag, sie freget yn ob er anders icht darzu wolt thun.< was wolt ir das
ich thú?> sprach er.< ich wene das ich uch also sere múde als ir mich múwet.>
< múw ich uch?> sprach sie.< ja ir ußermaßen sere>, sprach er.< bin ich dann
heßlich?> sprach sie.< ja ir>, sprach er,< ir sint mir so heßlich das ich uchs nit
gesagen kan.>< ir hant werlich recht>, sprach sie,< wann ich bitt uch durch got
das ir mir das verzihent das ich uch so sere gemúwet han; so wil ich uch mit
gnaden laßen.>< das wil ich gern thun>, sprach er,< und hett ir mir me mißethan
dann ir hant.>< so wil ich hinweg gan>, sprach sie,< schlafft und habt gut gemach!>
< nein jungfrauw>, sprach er,< ir solt bliben schlaffende, und ich sol off ein ander
bette gan, das fuget sich bas!> da stund er uff und ging off ein ander bett ligen
biß das es tag wart. und die jungfrauw gedacht das es anders nymands were
dann lancelot, bi dem das sie dick von syner biederbkeit hett hören sagen.
des morgens fruo stund sie off und fand yn uff sim bette siczende gecleit und
geschucht. sie sprach das im got guten tag geben must, und lancelot sprach
das sie úmmer guten tag und gute abenture haben must.< nu ist mir leit>, sprach
sie,< das ich uch so viel gemuot hann; wúst aber ich das es uch nit me múde, ich
wolt mit uch noch hút riten und besprechen einen mynen öheim, den ich in guter
wil nie gesah. in dißem land ist aber ein ritter der mich lang geminnet hatt, und
ich han im allweg myn minne versagt. wolt ir mich befrieden, ob er uns irgent
begeinde und mir thun wolt, so wolt ich úmmer uwer dienst darumb sin.>< fur
einen ritter wene ich uch wol befrieden oder fur zwene, geschiechts not.>< des ist
mir gnung>, sprach sie und hieß die pferd zuhant bereiten. da wapent sich lancelot
und saß uff sin roß, und die jungfrauw saß uff ir mul und reit ir straß mit im.
ein sitte was in dem lande: wann ein fremd ritter in das lant kam, das man
botten uber alles lant sant zun bösen passaien, das ein fremd ritter in das lant
komen were, der die gefangen lösen wolt, und sagten bizeichen und ir wapen,
da bi man sie erkennen solt als sie zun passaien qwemen. also was mere uber
alles das lant komen, das ein so geschaffen ritter und mit so getanen wapen in
das lant komen were, und das er uff eim karch gefúrt were, darumb im manich
schmehelich wort sitherre gesprochen wart. da lancelot und sin jungfrau wol
vier milen geritten hetten, sie qwamen off einen steinweg, vor dem ein michel
gebure ging, und funden einen gewapenten ritter da off haltende uff eim großen
roß. er freget yn wo er hien wolt, und bekant yn zuhant an dem schilde wol.
lancelot sprach, er wolt uber den steinweg.< pfi, der muß geuneret sin( als du
bist uff einem karren gesleifft als ein diep den man zum galgen furen sol), der
disen weg so gut und so schöne macht, umb das du heruber riten soltest oder
kein ritter, der sin ere verlorn hett als du hast!>< wie ich sy>, sprach lancelot,
< ich muß daruber, wedder du wollest oder enwollest.>< so gibstu mir das best
pfant das du hast zu lone!>< ich han bißherre nit vil zolles gegeben>, sprach
lancelot,< ich wils auch hie beginnen nicht.>< din herre der konig artus selb,
solt er heruber, er múst mir zol geben, als die konigin sin wip noch gestert thet,
die mir einen den schönsten kampt von hellffenbeyn gab den myn augen ie
gesahen, mit gold gemalet; und die großen zene waren als vol irs hares von irm
heubt.>< laß mich den kamp sehen>, sprach lancelot,< ich geb dir auch mynen
zolle!>< du gesiehst yn númmer, ob got wil>, sprach der ritter,< nochdann lit er
dort off jhem steyn!>< so muß ich yn sehen!> sprach lancelot und hurt darwert.
der ritter was vor im, er schlug sin roß mit der glene zwúschen die oren, so das
es nehelichen darnider gevallen was; des krute sich lancelot, er reit von im und
warff die glene under den arme, und der ritter det dasselb. sie ranten zuhauff
was die roß geleisten mochten, und stachen die glene durch die schild,
so das des ritters glene alle zu stucken fure; und lancelot stach yn und sin roß
so das sie beide zuhauff vielen. er stunt nyder und rauffts schwert und gab im
den zoll, so das er yn gnaden batt und sichert im gefengniß zu halten wo er
geböt. da er zum steyn kam und den kamp nemen solt, er bleib schon halten
und hett so viel macht nit das ern von dem stein genomen hett, so was er verdort.
des wart die jungfrau geware; die reit bi im und hielt yn, da er yczunt von dem
roß gevallen solt syn. da er ein gute wil also gelegen hett uff der jungfrauwen,
sie nam den kamp und gab yn im.< seht hien dißen kamp, herre>, sprach sie,
< mich duncket das irn haben wolt!>< große gnad, jungfrau>, sprach er,< das ir
mirn gebt!> er nam die hare allesampt uß und stieß sie in synen busen nehste
syner hut und gab der jungfrauwen den kamp.< seht hien, jungfrauw, dißen
kamp>, sprach er,< und haltent mirn zur gottes truwen und zur ure!>< das wil
ich gern thun, herre>, sprach sie. und lancelot reit wiedder zum ritter den er
uberwunden hett, und sprach das er des gefengniß ledig were, er hett sich zu vil
hoch gescheczet; das dete er umb große freude die er des hares hett.
da reit er dannen sin straß, und die jungfrauw reit mit im, biß das sie bi
einer wiesen qwamen die groß und lang was, und was ein groß thornei daruff.
da sie darbi qwamen, ein gewapent ritter kam gein im uff eim großen roß. die
jungfrauw bekante zuhant sin sprach und sprach zu lancelot:< seht ir den ritter,
herre?> sprach sie,< der ist der mich so lang geminnet hat, da von ich uch gesagt
han; ich weiß das wol das er mich mit gewalt nemen sol, ir helffent mir dann.>
< des habent kein angst>, sprach er,< das er uch dalang hinweg fure, und weren
sin noch zwen!> mit dem was der ritter an sie komen und er kant die jungfrauwen.
er slug die ein hant in die ander und macht die meisten freud die ie kein ritter
gemacht.< wilkomen die liebste>, sprach er,< die hut lebet! ich wil es got úmmer
loben das er mich des gewert hat des myn hercz ie und ie gebeten hat.>< ir sint
er noch fast ungewert>, sprach sie,< biß das mich als guot ein ritter geleidet als
dißer ist der alhie mit mir kompt.>< das erbarm got>, sprach er,< das der in uwer
geselschafft ie komen solt der off eim karch geschleuffet ist als ein diep den man
hencken sol an einen galgen!>< wie ich geschleiffet si, herre ritter>, sprach lancelot,
< die jungfrau solt ir nit ferre furen, ir habent dann zuerst versucht ob ich stechen
kunde!>< ich gedet nie kein ding als gern>, sprach der ritter,< ich wil mit uch
stechen, das sie zusiecht die myn hercz hatt und die mich leben dút; das muß
uff jen wiesen geschehen by jhem thorney und bi jhem spiel!>< also si!> sprach
lancelot und fraget den ritter were die weren die alda thornierten.< das wil
ich uch sagen>, sprach der ritter,< die alda thornyrn das sint unser ritter von
dißem lande, und die den thorney besehent das sint des konig artus ritter, die
in dißem land gefangen sint.> da sie bi den thornei kamen, der ritter begund
creiern und rufen das sie den thornei ließen sin und besehen den unseligen karrenman.
sie blieben allesampt schon halten, und ein groß ritter mit einer stampfarteskappen,
die mit rotem zendal geforret was, kam geyn im ritend off eim
großen zeltenden pferde; und der ritter was des ritters vatter der wiedder lancelot
jostiern solt. er hieß lancelot wilkomen syn und fragt yn wo er hien wolt.
< der ritter wil mir diße jungfrau nemen, herre>, sprach lancelot,< darumb muß
ich wiedder yn jostiern.>< das geschiecht nymer>, sprach er,< das myn sun wiedder
uch jostier!> und der sun begund schwern das er die jungfrauwen behalten solt,
oder er must darumb sterben. er raufft das schwert und wolt lancelot slagen.
da begreiff yn der vatter und rufft synen rittern so viel, das er yn zuhant binden
det. der sun sprach das er die jungfrauwen haben must, oder er wolt sichselben
döten, wann er die stat gewúnne.< so laß den ritter riten mit der jungfrauwen>
sprach der vatter,< wir sollen beide nach im riten, und du solt mit im vehten ob
ich dirs urlob gibe!> also lobet es der sun, und lancelot furt die jungfrauwe mit
im hinweg, und ritten also biß an den abent.
da funden sie ein closter, das ußermaßen alt schein, und die jungfrauw
fragt lancelot ob sie da herbergen wolten; der meister von dem closter wer ein
ritter gewesen und were ir oehem. lancelot sprach, er herberget mit ir wo sie
gebút. sie qwamen zur porten und funden der frauwen öhem, der sie sere wol
enpfing da er sie bekante. lancelot wart entwapent, und wart im alles das gemach
gedan das man zu recht eim gewapenten ritter thun solt. uber ein kurcze
wil kam der ritter und sin suon, die auch ußermaßen wol enpfangen wurden,
wann sin altfordern das closter gestifftet hetten. des morgens fru was lancelot
neben dem tag uff, und man sang im ein messe von dem heiligen geist. da kam der
meister zu im und sprach:< mich duncket, herre, das ir herre zu lande sint komen
das ir die gefangen erlosen wolt die in dißem land gefangen sint manig jar.>
< wolt mir unser herregot helffen>, sprach er,< ich wolt gern arbeit darzu thun.>
< ich fragens darumb, herre>, sprach der meister,< wir han ein abentur in dißem
closter, der die zu ende bringen mocht, er solt die gefangen erlösen und anders
nymand.>< da wil ich mich gern an versuchen>, sprach lancelot,< wolt ir mich
sie wisen!>< ja ich, herre>, sprach der meister,< volget mir, ich wil uch dar leiten!>
lancelot ging mit im also gewapent, biß das sie qwamen uff einen kirchoff
da manig biederbe ritter begraben lag. er besah jhen kirchoff sere wol und fand
wol vierundzwenczig herlicher sarke, und was off die alle von marmel herlich
und wol gemacht, wann ein sarg, der under den herlichen was und schöner dann
alle die ander: der was wol vier fúß breit und zweyer dick und was mit bli und
mit kalck so vast bewarnt an dem understen stein da er uff lage, das man ein
nadel darzwúschen nit mocht gestoßen.< das ist die versuchung, herre: were
den sargk von dem understen steyn geheben kan, der sol die abenture enden
die ir suchent.> lancelot tast den sarck ane zum schwern ende und hub yn so
freischlich das das bli alles zurbrach und kalck. da hub er den sarck uff sin heubt
und sah ein gewapenten ritter dainne ligen, der einen vergulten schilt umb den
hals hett und ein rotes crucz; und sin schwert lag bloß bi im, wiß und luter
als ein silber, also was auch sin halßberg, und uff sim helm stund ein kron. zu
den ziten spulget man die ritter alle gewapent begraben, das sie icht sturben
von der erden, wann man legt sie in schön sercke von steyn wol gehauwen mit
eim bild, was besiegelt oben. lancelot sah die buchstaben in dem grab und begund
sie lesen: das der konig galaas darinn lege, josephs sun von aramathia,
der das lant von gales gewanne zu denselben ziten das der gral in britanien wart
bracht; und durch synen willen wart das lant gales genant, wann er galaas
selber hieß, das davor osenze hieß. lange hielt lancelot den sargk off sim heubt.
da er yn wiedder nyder wonde legen, der sargk bleib off gethan, und er ließ yn
also stan, da er sah das er wiedder nyder nicht enwolt. des wundert sich der
meister ußermaßen sere und der ritter und sin sun, die darzu warn komen da
er den sargk begund heben. sie leiten yn furbas in das múnster, umb das er
unserm herren got gnaden solt der eren die er im getan hett.
da sah lancelot durch ein glesin venster große flammen in eim gewelb under
der erden. er freget was fuers da were.< herre>, sprach der meister,< es ist ein
freischlich abenture; man sagt uns furware, welch man den sarck off mag geheben
von dem grab das also da brinnet, das der den engelschen stuol erfullen
sol von der tavelrunden, und das er die abenture von dem gral zu ende bringen
sol.>< den sarck wil ich sehen>, sprach lancelot.< ir mögent yn wol sehen, herre>,
sprach der meister,< wann die abentúr ist uwer nit, wann sie ein man beide nit
enden mag.>< was dann?> sprach lancelot,< ich muß doch versuchen, wiset mich
den weg da man darzu geet!> da leite yn der meister zu eim grad nider und wiset
im den sargk, der so freischlich brant das das gewelb alles brante da von; und
die flamme schlug höher daruß dann ein glen lang was. lang besah er das grabe
und gedacht das kein man so wol gewapent were, der die hant darinn dete, er
must zuhant verbrennet sin. da ging er ein trap wiedder uff und solt wiedder
keren; alda bleib er stande und slug die ein hant in die ander und macht den
meisten jamer von der werlt.< ay herre got>, sprach er,< welch schad und welch
jamer ist das ich ie geborn wart!> mit dem ging er vast zu dem sargk wert,
und ein stim sprach uß dem grabe das er dar naher nit enqwem, die abenture
wer sin nicht. lancelot bleib stan da er die stim hort, und freget wer da spreche.
< das wil ich dir sagen, lancelot>, sprach die stimme,< sage mir warumb du sprecht:
welch jamer das du ie geborn wúrt; ich wil dir alles das sagen das du mich fregest.
auch wiß wol sicher das ich wedder trugniß bin noch túfel.>< du syst wedder
du wollest>, sprach er,< sage du mir ocker des ich dich frag, ich wil dir sagen
warumb ich das sprach!>< das thun ich werlich>, sprach die stim.< nu weistu
selb wol>, sprach lancelot,< das man mich heltet vor den besten ritter der nu
lebet. nuo weis ich wol das des nit ist, wann gut ritter kein angst sol haben wo
das man zu recht biederbkeit began sol.>< du sprichest beide, wol und ubel.
gut ritter sol zu recht nicht forchten, wann da mit hastu ubel gesprochen das
du sprecht: welich schad das du ie geburn wúrt. das meinstu also das du der
best nit enwerest der lebte, darumb were es schad. das du lebest, das ist kein
schad, wann du der best ritter bist der nu lebet, da ist kein zwivel an. wann
einer sol nach dir komen, der so ußerkorn sol sin an allen tugenden die man
haben mag, das nymand das sol mögen enden das er zu ende bringen sol. er
muß alher komen und muß mich erlösen von dißer großen flammen da ich inne
stecke. wann als schier als er in diß gewelb kompt, diße flam sol zuhant erleschen
und diße groß hicz, wann die hicz böser gelúst nymer in sin hercz kompt. so
ist myn arbeit uß, als mich der erlöst der beide, myns geschlechtes ist und des
dinen; und ich und du, wir sint beide eins geslechtes, ich bekenne dich baß und
din macht dann duselber tuost. diße abentur und alle die starcken abenture
die der gut ritter enden sol die hettestu alle zu ende bracht, wann ein sunde,
die din vatter der konig ban det mit einer jungfrauwen sither das er din mutter
gekaufft het, das gab dir das groß ungluck das du hast. din rechter nam ist
lancelot nit, du wurt in dem tauff galaad genant; wann din vatter nante dich
selb also, wann sin vatter denselben namen het.> da fragt yn lancelot umb
sinen namen und wie er dainn besloßen were und ob er dot were oder lebende.
< des wil ich dich alles bescheiden>, sprach er,< ich was neve josephs von aramathie,
der jhesum cristum von dem crucz dethe und der den gral herre zu
lande bracht, und bin symeu genant und bin alhie in dißer großen angest, als
du selb wol prúfen magst. das det mir ein sunde, die wir, ich und ein myn sun,
begingen, der mois genant was und lit in der engstlicher sale, da den rittern
manig schand geschiht und manig müsal. auch waren wir beide, ich und myn
sun, verdampt zur sele und zum libe, ob uns joseph myns öhems gebede nicht
geholffen hett. unser herre got gab uns durch sines gebettes willen die sele zu
behalten, und der lip ist verlorn, biß an die stunt das der komet der uns beide
erlößt uß der großen hicz da wir beide inn sin. min sun brinnen in der engstlichen
salen, und ich brinnen alhie als du wol sehen magst, wann wir werden schier
erlöst.>< ist das ware?> saget lancelot,< ich wil versuchen ob ich uch erlösen möge.>
< nu wil ich dir dann sagen, lieber neve, was du thun solt: du solt nemen des waßers
in dißem steyn und solt dich allensampt darmit bewihen, so mag dir das fuer nit
geschaden. komest du anders darinn, du bist dot; es ist des waßers da der pfaff sin
hende mit zweht als er unsers herren lichnam gehandelt hat.> da ging lancelot
zum steyn und bewiht sich mit dem waßer, darnach sprang er in jhen flamme und
was ein gute wil dainne. da er sah das er nichts geschaffen kunt, er ging mit zorn
wiedder uß, und der meister sah wol das er zornig was.< ir ensolt uch nit zurnen,
herre, sprach er, ein man mag die abenture uberein nit enden beide. ir hant so
vil darzu gethan das ich wol weiß das nie so gut ritter herre me qwam als ir sint;
nochdann hatt sich maniger daran versucht.>< ich weiß das furwar wol>, sprach
lancelot,< das der der best sol sin der ie geburn wart, der diße abentur enden sol.>
biß das sie also stunden und sprachen, kompt ein groß geselschafft von mönchen
mit einer roßbare, und sprachen das man yn galaas lichnam gebe.
da fraget der meister wie sie das wústen das er erlöst were. sie sprachen, das
des nún monat weren das galaas eim ir bruder nachtes fur komen was, und das
er im gesagt hett das er erlöst solt werden des nunden tages von pfingsten. des
hetten alle die wunder die es horten; und lancelot hub den lichnam uß dem grab
und gab yn den mönchen, die yn hinweg solten fúrn uff der roßbarn. da nam
er urlob und reit sin straß mit der jungfrauwen, die dannoch wol zwo mile mit
im reit. und der ritter sprach zu sim sune das erselber wol prúfen mocht das er
geuneret were, ob er mit im gestritten hett; wann er were der best ritter der ie
schilt umb den hals gefurt. da sprach die jungfrauw das er ir urlob gebe, sie
wolt wiedder heim riten, sie wúst sinen namen nu wol, darumb sie im lang
gevolget hett.< gut jungfrau>, sprach er,< wer hatt uch minen namen gesagt?>
< das det die stimme die in dem grab was>, sprach sie.< nu bitt ich uch durch
alle fruntschafft das ir nyman mynen namen sagent, biß das ir vernempt wie ich
mit miner suchung hab gevarn.>< nein ich werlich>, sprach sie,< ich wil yn nymand
sagen wann myner frauwen allein, die uwer ere als lieb hat als irselbes;
sie sante mich nach uch, das sie uwern namen wolt wißen.> mit dem nam sie
urlob und reit wiedder heim.
lancelot reit furter sin straß und kam fur einen großen walt, da er wol
acht mile geritten hett. durch den walt ging ein enge pfat, den zwen gewapent
ritter huoten, als es da zu lande sitte was das man alle die böse passaie behut,
wann man innen wart das ein fremde ritter in dem land was. da er dem wald
begund nahen, die ritter santen im einen knappen, das er wiedder kerte als lieb
als im der lip were; geunerte ritter als er were solt zu recht nit komen da gute
ritter weren, er solt zu synem karch wiedder keren und solt sich laßen hencken!
lancelot schweig alschon da im der knap die botschafft saget, und reit furbas
zun rittern. da begunde yn der ein schelten: geuneret diep, uff eim karch geschleufft,
was er dar solt, ob er mit gewalt durch wolt riten? des zurnte sich
lancelot das er yn diep gescholten hett; er warff die glene under den arme
und schlug das roß mit sporn; dasselb det der ander ritter. sie stachen zuhauff,
so das der ritter sin glene enzwey stach; und lancelot stach yn mit dem zorn,
so das im die glene durch den lip fure. der ritter viel von dem roß, und die glene
brach. da sah er den andern komen gerant mit einer scharpffen glene, er ließ
duors zu im gan und warff den schielt uff den arm, und jhener traff sin nit. er
stieß yn aber so sere mit dem schilde und mit dem arme da er den schild an hett
das im das hercz in dem buch brache. der jhen viel nyder und was dot. da reit
er zum andern, der wedder hant noch fuß regte, und fant den dot ligende; er
nam die gancz glene und reit durch den walt, der sere breit was.
da begande im der getagt ritter und sin sun, die zwen winde mit yn brachten
geleidet und dri bracken. der ritter hett zwen hasen hinder sich gebunden, und
sin sun furt ein rech. da grußte der ritter lancelot und bat yn das er mit im
herberget, wann es gein dem abent was; er wolt sin sere wol thun pflegen. lancelot
genadet im und sprach, er wolt die herberge gern nemen. da sante der
ritter synen sun fur mit dem wilpret, und er und lancelot qwamen algemehlich
hinach sprechende von manigerhande sache. er fraget yn ware er hien wolt,
und lancelot sprach, er hett da zu lande ein wenig zu schaffen, anders enwolt
er im nichts sagen. da freget er sinen wirt ob er ritter were, und er sprach, er
were ritter und were von britanien geborn. mit dem naheten sie der herberge,
und zwen jung ritter qwamen gein yn geritten, die beide ußermaßen schön waren,
und der ritter was ir vatter, der mit lancelot qwame. sie enpfingen yn sere
frolich, und die frauw von der herberge und alles ir gesinde machten die meisten
freude von im von aller der werlt. die spise was schier bereit, und man ging eßen.
mit dem qwam ein knapp inn geritten, der des wirtes suon was von der herberg,
und sin vatter fraget yn wo er so lang geirret hett.< das ist war, lieber vatter>,
sprach er,< es macht mir der groß wunder den ich sittherre gesehen han, das ich so
lang bin, wann galaas grab ist off gethan von eim ritter, der herre zu lande komen
ist und wil die konigin erlösen und darzu alle die gefangen von britanien.>< du
lúgest!> sprach der vatter,< were das ware, man wust yczunt die mere uber alle
diße lant; es ist in trúwen nit.>< es ist werlich ware>, sprach der knappe,< ich
sah den ritter den sargk offheben und sah auch das er sich versucht an symeus
grab, er kunde aber darzu geschaffen nicht.> des wart der wirt sere fro und alles
das in der herberg was.< ich wil uch von dem ritter noch me sagen>, sprach der
knappe,< er hatt die ritter beid dot geslagen die den pfat húten von dem hohen
walde, er stach sie beide mit einer glene dot.> des wundert sich der vatter sere
und was des fro. mit dem sah der knappe wo lancelots schilt an eim nagel
hing, er bekante yn zuhant und knyet fur synen vatter:< vatter>, sprach er
< uch ist huot die meist er geschehen die uch ie me geschah!>< wie so?> sprach
der vatter.< ir hant den ritter beherberget der dißen wunder allen begangen
hatt da von ich uch gesagt hann.> da wart der vatter ußermaßen fro und ging
fur lancelot stan:< ich beclagen mich von uch, herre, zu uchselber.>< wie so
herre?> sprach lancelot.< das sagen ich uch, herre>, sprach er,< ir hant ußermaßen
ubel gethan das ir uwerselbes ere so lang verschwiegen hant und unser groß
freud von den starcken abenturen die uch begeynt synt.>< noch hut ist mir leyt
das sie ymand weiß>, sprach lancelot,< wann schanden han ich vil bejaget, mer
dann eren, an der schönsten abenturen die ie funden wart, die mir entwichen ist
zu enden.>< nein herre>, sprach der ritter,< durch gott gnade, die abenturen
beide enmag ein man nicht geenden; ir hant mir die liebsten geendet, wann alle
die unseligen die in dißem lande manig jare in gefengniß sint gewesen werdent
da mit erlößt.>< des bin ich noch unsicher>, sprach lancelot.< neyn herre>,
sprach der ritter,< man sol glauben alter schrifft, die von alten ziten herre komen
ist wie das man die abenture enden sol; anders enwißen wir darumb nit.>
< ir, mögent wol war han>, sprach lancelot. und des wirtes sun, der ritter was,
ging fur lancelot und sprach:< wir sollen uch zu recht dienen, herre, an allen
stetten wo ir gebietent, und sollen zu recht uwer ere und uwern lip behuten als
unser selbes. nu bitt ich uch durch uwers frumen willen und auch durch den
minen das ir mich mit uch laßent riten biß an die bruck von dem werde, es sol
uch wetlich me frumen dann schaden.> da sprach lancelot, es wer im lieb. und
des ritters sun der noch knecht was sprach das zwen ritter one knecht nit wol
riten mochten, er wolt mit yn riten und wolt yn dienen. lancelot sprach aber,
es were im lieb, er wolt aber nymands gesellschafft me dann ir zweyer. des was
ir vatter und ir mutter ußermaßen fro und danckten im sere. im wart sanfft
gebettet, und man halff im schlaffen.
des morgens was er neben dem tage uff und wapent sich, und des wirtes
súne waren beide bereit. da nam lancelot urlob zum wirt und zur wirtinne und
reit sin straß, und die zwen gebruder ritten mit im. da sie wol sehs milen von
der herberge geritten waren, sie qwamen zu einer passaien, von dem steyn genant.
der weg was sere eistlich und ging zwuschen zweyn leyen hien, die groß
und hoh waren, wol einer claffter breit die ein von der andern. da vor hielt ein
gewapent ritter uff eim roß, und zwen sariande, wol bereit mit helmaxten und
mit spießen, stunden innen und huoten die hemeide. lancelot fragt sinen gesellen
was das were. da saget ers im, und er saczte zuhant synen helm uff syn heubt,
den im der knappe furte, und warff die glene under den arme; er slug das roß
mit sporn und reicht zu dem ritter wert den er gewapent vor der hemeiden sah
halten. der ritter det sich wiedder hien zun sarianden, so das der rigel vor im
was, und sie waren dort innen. lancelot sah aber der rigel nit, so girig was er
des ritters den er vor im halten sah. er slug das roß mit sporn und reit so schwinde
off die rigel dainnen der ritter hielt, das im die búge beide enzwey fuorn, und er
viel uber die rigel mit dem stich den er bracht, so das die glene eim sariande
durch den buch fur mit dem valle den er dete. die glene brach, und er bleib so
fur dot ligende, das er nit wúst wie im geschehen was. der ander sariant sprang
zu im und gab im einen großen slag uff den helm. mit dem wart er sich versinnen,
er schampt sich das er so lang gelegen hett, uff sprang er zuhant. da ergreiff
er die helmaxt die des sariandes gewesen was den er dot gestochen hett, und
slug den sariant mit so großer krafft uff den ysenhut das er im heubt und huot
spielt biß uff die schultern.
da sah er furbas zehen sariande wol bereit zwuschen den leyen sten, und er
kerte yn zu und slug ir dri in kurczen wilen dot. die andern entfluhen im, und
er vant den ritter vor im halten anderhalb durch die leyen.< herre ritter>, sprach
er,< wolt ir zu fuß mit mir striten, ich bestunde uch!> da sprach der ritter, er
enwolt von sim roß durch sinen willen nit stan, wann das meniglich sin bestes
dete.< so hett ich das erger>, sprach lancelot,< das ir zu roß soltent vechten
und ich zu fuß, ich möcht uch mit dem schwert kum erreichen ob mir.>< ich wolt>,
sprach der ritter,< das irs noch erger hettent!> da kam synes wirtes sun der
ritter zu im und bat yn das er off sin roß seße und mit im stritt.< das geschicht,
so helff mir got, nymer!> sprach er,< ich wil sin alhie beiten zu fuß und wil versuchen
was er thun kúnde uff sim roß, das ichselber hindann riten wil.> mit dem
greiff er einen spieß, der eins sariandes gewesen was, und ging gein dem ritter. der
ritter slug das roß mit den sporn und warff die glene under den arme; da rumet im
lancelot den weg ein wenig, umb das er nit enwolt das yn das roß mit der brust
stieß. der ritter miste sin, und er stach yn so sere das er uß dem satel fure uff
jhen barten leyen. der ritter bleib in onmacht ligende, und sines wirtes sune
begreif das roß. lancelot kerte dem ritter zu und bracht yn in einer kurczen
wil darzu das er im gefengniß sichern must. da sante lancelot alle zu fuß zu
sins wirtes huß da er des nachtes gelegen hett; und des wirtes sun saget im irs
vatter namen und die statt da er wonde.
lancelot saß uff des ritters roß und reit furter mit sinen zwen gesellen. da
sie wol ein mile geritten, ein knapp begeint yn uff eim großen jeger und was ob
den oren beschroten. also waren alle die sarianden beschurn die im lande gefangen
warn, und die von dem lande da geborn waren die hetten allesampt
flehten. sie bekanten den knappen wol, das er irs volckes was, sie grußten und
fregten yn war er so bald ritte.< das sagen ich uch>, sprach er,< unser lút horten
sagen das ein der beste ritter herre zu lande qweme der in der werlt lebete; sie
bereiten sich und ritten gein im da man yn sagte das er qweme, das er sie erlöst.
da qwam das volck vonme land und bestunt sie fur uch wol ein mile zur passaien
von dem cleinen walde; darumb hant sie mich uß gesant, das ich versuch
ob ich unser lut icht gesamen möge, die ich yn zu hilff bringe wann es yn not
ist.>< nu kere hald wiedder mit uns>, sprach lancelot,< und wise uns wo sie
stritten!> der knappe warff den hengst wiedder umb und reit bald dannen er
komen was. sie volgeten dem knappen der sie leite zu dem strit so nahe das sie
yn sahen unden in dem dale.< seht, herre>, sprach er,< unser volck hat allesampt
swarcz wapen und swarcz bannir, wann es lang in gefengniß ist gewesen!> sie
gurten im roßen und bunden ir helm off; da slugen sie die roß mit sporn und
slugen in jenen stritt. lancelot der pruoffte einen der allerbest thet under yn
allen, er riechte die glene off yn und nagelt im den schilt zu dem arm und den
arm zur siten, so das im die glene durch den lip fur. der ritter der mit im qwam
het den sinen abegestochen und streit mit dem schwerte als ein hilt. mit dem
stunt syn bruder nieder der noch knecht was, und wapent sich mit des ritters
cleidern den lancelot dot hett gestochen; er saß off sin roß und begunde ußermaßen
sere striten. da wart lancelot sin roß dot gestochen, und der knappe
kam zu im und bat yn das er off syn roß seße. lancelot bekante sin nit noch
sin bruder selber. er nam das roß und sprach:< volgent mir, herre ritter! ich
wil uch ein also gutes geben als das was.> er schlug mit sporn wiedder
yn und slug einen ritter, der vor im hielt, in das antlicz mit so großer krafft
das das schwert die nase von dem helm durchschneit biß an die oren. der ritter
viel von dem roß, und lancelot furte dem knappen das roß. er saß daroff und
sprach, er were der knappe der mit im qwam, das ers durch got det und mecht
yn ritter, er wolt umb alle die welt nit knecht sterben.< ich wils sere gern thun,>
sprach lancelot,< wolt ir aber beiten, ich wil uch mit mere herschafft ritter
machen dann ob ir alhie ritter werdent.>< es muß alhie geschehen, ob got wil und
ir, herre!> sprach der knap. da gab er im den halsslag und gurt im das schwert
und bat unsern herren got das er yn gut man mechte durch syn barmherczikeit.
da slugen sie beide mit sporn wiedder in jhenen stritt, und der nuo ritter begunde
es so wol thun das sin lancelot ußermaßen fro was. also stritten sie biß das sie
ir finde ein michel teil dot slugen und wunten. da sie sahen das sie sich erwern
nit mochten, sie flohen allesampt; und lancelot und sin gesellen slugen mit sporn
nach, biß das sie die hohsten erslugen und gewunten und brachten sie darzu
das sie vor yn entwichen musten, sie wolten oder enwolten.
da wunderten sich die gefangen ußermaßen sere were der ritter sin mocht
der des tages so viel mit den wapen getan het, und fregtens sin zwen gesellen.
sie sprachen, es were der ritter der die konigin erlösen qwem und die andern
gefangen. des waren sie sere fro und baden yn das er mit yn wolt herbergen.
er versaget yn allen und sprach, ein man, der also vil zu thun hett als er, solt
die zitt tages nit herbergen. da sprachen sin zwen gesellen, sie wolten yn
furn zu eins irs öheims huß, da er wol und sanfft herbergen solt. da sprachen
die gefangen, sie wolten mit im riten biß er zu syner herberge qwem, und wolten
im geselschafft thun.
mit dem kompt ein knap ritend, der von irn lúten was, und lancelots gesellen
einer fragt yn war er hien wolt.< ich fure des koniges brief von gorre>,
sprach er,< uber alle diße lant; man hat im gesagt das ein ritter herre zu lande
komen ist der die gefangen erlosen wil, und das yn meliagant sin sun hat thun
lagen zu allen passaien und wil yn thun morden. darumb sendet er alle sin
boten und briefe uber alles lant, das nymand so kúne sy der im anders icht thú
dann als die abenture in sim land stet.>< bekennestu des ritters schilt, ob du yn
sehest?>< ja ich>, sprach der knecht,< sehe ich yn>, und sah allumb. da sah er
wo ein knap lancelots schilt furt an dem halse.< das ist sin schilt, herre>, sprach
er und bat yn durch got das er im den ritter zeuget. da wiset er yn lancelot,
und der knecht viel nyder uff jhen erden und sprach das er gott wilkom must
syn als der des kunft maniger begeret.
er fraget wo er herbergen solt, und der ritter sagets im. nochda hetten sie
wol vier mile zu herberge, und lancelot ilt bald hinweg und reit biß das er und
sin gesellschafft zur herberge kamen, da sie ußermaßen vil frauwen und ritter
funden, die die meisten feste machten durch sinen willen die ie me gesehen wart.
und das warent alles sampt gefangen ritter und ir frauwen und ir dochter, die
ein große stat zu yn wert hetten, da anders nymand inne wont dann sie. die
stat was on festunge uff eim schönen felde; und die von dem lande hetten ein
uber ein mile dannen stan, die wol gefestiget was mit graben und mit muren.
also stund es uber alles das lant da sie wonden, das sie onbefestent waren und
die von dem lande wol befestent, wa die by yn saßen, darumb das sie die
gefangen deste me beczwúngen und unerten.
die spise was schier bereit, und man ging eßsen. da das dritt geriecht fúr
was bracht, ein gewapent ritter qwam fur jhen tavel geritten und sprach als ein
betrogen man unverwißenlich und törlich:< wo ist der geuneret ritter der uff
dem karren geschleifft wart als ein dieb den man an einen galgen hencken sol?
er was ein schnúdel, da er den gedanck gewann her zu lande zu komen, so starck
abenture zu enden als hie zu enden sint!>< herre ritter>, sprach lancelot,< ich
enweiß nach wem ir fragent, ir sprechent sere unhubschlich.>< ja>, sprach er,
< nu höre ich wol das du es bist da ich nach fragen. wie wert du so kune das du
ie gedencken getörstest das zu enden das manigem biederben ritter vor ist gewesen?
du bist in allen hofen geuneret, als ein morder zu recht sin sol und ein
diep und hast ritterschafft geuneret. darumb enmagstu uber die brucke komen
nit von dem swerte, du túst dich dann mit schiffen uberfuren; so muostu mir
zu schifflone geben, was ichselb dins gutes wil!>< gut herre ritter>, sprach lancelot,
< ir solt allen uwern willen sagen, wann schifflon und zoll gebe ich anders
nit wann mit dem schwert!>< wie wenestu uber die brúcke dann komen>, sprach
der ritter,< die als engstlich ist und als freischlich?>< enkuom ich daruber nit,
das ist myn schult nit, ich sol ummer myn macht darzu thun.>< das sol ich schier
wol wißen>, sprach der ritter,< ob du ware hast. getarstu mich bestan mit vehten,
so gleub ich dirs; getarstu mich auch bestan nit, wie wiltu dich wiedder meleagant
erweren, der zwir als gut ritter ist als ich bin?>< gut herre>, sprach der
wirt von der herberg, der ein bescheiden ritter was und wol sprechende,< unser
ritter hat vil mit den wapen gethan, ee dann er die abenture geenden möcht die
er von entergalesche biß herre geendet hatt; das wißent irselb wol das er uch
zu dißen ziten bestritten nit enmocht, er were dann baß geruget. hett irselb
als manigen slag mit dem schwert geslagen und als manigen stich mit der glenen
gestochen als er noch hut gestochen hatt, ir strietent mit im nit umb das konigrich
von britanien, der es uch alles gebe.>< ja edel herre>, sprach er,< bettet
uwerm ritter sanfft und machet im ein bat, ob er úmmer rein mocht werden von
dem karch da er so lang uff gesleufet wart! er hats gut recht das er wiedder
mich nit getare vechten, ich weis das furware wol das nie so gut ritter an sinen
schilt gestach als ich bin.> da schampte sich lancelot ußermaßen sere das er
im so truoczt. er sprang uß der tafeln und sprach, er must den stritt han sitt ern
so sere begerde; er were noch so múde nit, er solt yn wol thun wißen ob im der
karch siner macht icht genomen hett. er hiesch sin wapen, und der wirt und alle
die da waren baten yn das er den ritter ungestritten hinweg ließ riten.
er sprach, er endet es uberein nit, er must besuchen ob er als gut were als
er gesprochen het. er wapent sich und saß uff syn roß.
da qwam sin wirt und bracht im sin glene, die starck und sere schnidende
was; und er reit uff das felt nach dem ritter, der sin beidet mit großer gesellschafft
von andern rittern die den strit gern sahen. lancelots wirt bydemet
vor engsten, und er trost yn das er on angst were, sin solt gut rat werden. das
velt was schön und lang, und die ritter waren beide wol gewapent und saßen
uff zwei starck roß und kamen von ferren zuhauff gerant als zwen helt, die es
wol gethun torsten, umb prise und umb ere zu bejagen. sie stachen off jhen
schilde, und der ritter brach sin glene. lancelot stach yn under die kelen, so
das im die glene den schilt und die kele zuhauff negelt, und der ritter fur dem
roß uber die krip uff jhen erden. er stunt von dem roß und ließ gewerden und
kerte dem ritter zu mit geraufftem schwert. der ritter was starck und groß
und kunt gnuog mit den wapen als der lang mit umb gegangen het; er sprang
uff und saczt sich zu were. lancelot hett den schilt off das heubt geleit und slug
den ritter oben uff den helm, das er nehelich fur sin fuß gevallen was, so wart
er verdort von dem slag. er begunde strucheln, und lancelot ließ yn so lang
gehirmen nit das er wiedder komen were, er gab im ummer mer und mer uff
die arm und uff die schultern und allenthalben da ern meist qwetschen
wonde. also benam er im die macht in kurczer wil mit großen slegen, das
er sich - nit sere gewern mocht; und lancelot beßert sich úmmer me und
me, des ducht alle dieß sahen. underwilen slug er den ritter so uff den helm
das er mit beiden handen uff die erden viel. das geschahe im wol zehen stunt,
so das er anders nit endet wann das er fur wenckende und fliehende vor synen
schlegen. zu letst schlug er yn miteinander darnyder und ging mit beiden fußen
uff yn dretten. da brach er im den helm von dem heubt und det im die coif
abe, er hub das schwert uff und det als er im den hals wolt abslagen. der ritter
forcht den dot und bat yn gnaden.< ich gethun dir nymer gnad>, sprach lancelot,
< du last dich dann zu allererst uff einem karren furen!>< das verbiete mir got>,
sprach er,< das ich ummer daruff kum; auch wer mir lieber das ich dot were mit
eren dann das ich mit schanden ummer solt leben!>
mit dem qwam ein jungfrauw fur lancelot geritten die sere schön was, und
viel im zu fuß:< ai edel ritter>, sprach sie,< erbarme dich uber ein arme jungfrawe,
die dich suchet zun meisten nöten dar sie ie yn kam.>< stent uff, jungfrauw>,
sprach er,< und saget uwern willen!>< so bitt ich uch, herre>, sprach sie,< das ir
minen willen mit dem ritter thút dem ir das heubt abeschlagen wolt, und gebt
mirn.>< ich wil uwer bete gern thun, jungfrauw>, sprach lancelot,< wann ich nye
keyner jungfrauwen kein bete versagte die mir an myn ere nit ging; nochdann
hett mich dißer ritter so sere erzornet das er den dot umb mich wol verschult
hett.> er wonde das sie im den lip behalten wolt, und alle die darumb stunden
wonden also.
des enwolte sie nit, sie bat yn das er ir des ritters heubt geb.< jungfrauwe>,
sprach er,< ich wonde das ir im den lip behalten wolt da ir mich badent.>< neyn
ich, herre>, sprach sie,< ich bitt uch das ir mir sin heubt in myn hant gebent;
ich wene es uch noch so wol vergelten das ir mirs nit woltet han versaget umb
das konigrich von logres, wann es einer der ungetrúwest verreter ist der in der
werlt nuon lebet.> des erforcht im der ritter ußermaßen sere und bat lancelot
das er der jungfrauwen nit gleubet, sie haßet yn ußermaßen sere uncz an den dot;
nochdann wonde er das sie yn fur alle man geminnet hett biß an die stunt.
hermit was lancelot sere bekúmmert; der ritter bat im gnade, und die jungfrauw
bat yn das er ir gelobet hett. yne beiden het er gern yren willen gethan, ob er
möcht, und sprach zum ritter:< herre ritter>, sprach er,< ich wil die großen affenheit
an uch nit rechen als ir sie umb mich verschult hat, wann also als barmherczikeit
heischet. diße jungfrau hat mir ein bete gebeten, die ich ir nit versagen
mag. ich wil uch zwei spiel teilen, der mußent ir eins nemen welchs ir
wollent. das ein ist das ich uch zuhant dot slage uff der stat, oder das ich uch
alle uwer wapen wiedder gebe und uwer roß, und bestet mich anderwert mit
vehten. uberwinde ich uch dann, so hört kein gnade darzu, ich slag uch zuhant
das heubt abe!>< dút ir das>, sprach der ritter,< so hant ir mich wol gewert; ich
bitt uch nit anders dann also.> da saczt er sinen helm wiedder off syn heubt
und saß uff sin roß und nam ein glene in sin hant. da stachen sie anderwert
zuhauff, und lancelot stach yn von dem roß so das er floh. er sprang wiedder
uff und saczt sich zu were als er von erst gethan hett; es halff yn aber nit viel,
er must sich uberwunden geben. da slug im lancelot das heubt abe sere wiedder
sinen willen und gab es der jungfrauwen.< große gnad, herre!> sprach sie,< ir
solt das furware wißen das ich uch noch den dienst thun darumb, der uch lieber
sin soll dann das konigrich von gorre.> da nam sie das heubt mit ir und nam
urlob und furt es biß das sie zu eim pfuol kam, den sie in dem wald wúst, da
slangen und ander wúrm viel inne waren. da warff sies inne und bevalh es dem túfel.
die jungfrau was meleagans schwester, und der ritter hett sie wiedder ir bruder
verraten darumb das sie yne nit minnen wolt. er ließ yn verstan das er einen
ritter by ir funden het und das ern bi ir dot geslagen het; auch saget er im das
sie vergibniß gemacht hett und wolt im und sinem vatter dem konig von gorre
da mit vergeben. darumb hetten sie ir ein armes lendelin gegeben verre von yn.
herumb haßet die jungfrauwe den ritter, und haßet yn auch daruber das er sie
alle tag umb ir minne bat; er wolt sie darumb versúnen wiedder yren vatter
und wiedder iren bruder. da sprach sie das sie yn minnen wolt, wann er den
ritter uberwunne der die konigin erlösen wolt und die andern gefangen. sie
gedacht das kein ritter so hohe sach understanden hett, er wust dann große
biederbekeit an im; also mocht sie des ritters einig werden. alsus gedacht die
jungfrau uber den ungetruwen verreter; und die history schwiget von im und
spricht von lancelot fúrter.
da lancelot den ritter uberwunden hett, als ir wol vernomen hant,
im wart groß ere gethan und gesprochen von allen den diß gesehen hetten. man
entwapent yn mit großen freuden, da man gewar wart das er kein dotwunden
hett. im was sanfft gebettet, und man halff im slaffen. des morgens was er neben
dem tag off und wapent sich. da kam er zu sim wirt, der im groß ere gethan hett,
und nam urlob. der wirt sprach das vierczig ritter mit im riten musten die mit
im aldar komen waren, und musten im geselschafft thun. er sprach, des mocht
nit gesin, das kein ritter mit im ritte dann sin zwen gesellen die des wirtes neven
waren. er sprach, er müst es laßen sin sither es sin ernst were. da reit lancelot
sin straße da er messe hett gehöret, und sin wirt volget im mit zehen rittern
nach, das er im geholffen het, ob ims not wer geschehen, wann sie wol wusten
das im meliagant gelaget hett. lancelot reit furter und wúst nit das sie im
volgeten.
da qwamen sie fur einen hohen walt geritten da ein starck hag umb geslagen
was; der weg der dardurch gat was sere enge und mit starcken baumen belegt
ietwedderhalb. sie ritten in den walt und horten michel geschrei hinden und
forn von rittern und von sarianden. zehen ritter wol gewapent huten den weg
fornen, und sariande viel qwamen hinden nach mit bogen und mit geschúcz und
schußen yn ir roß dot under yn. sie waren sere unfro da sie zu fuß beliben stan
vor yn, wann sie wústen nit was sie thun solten. da kerten sie den geburen zu
und wonden sie zurhauwen. sie sprungen in den hag der dick und starck was,
so das sie yn nirgent zu kunden komen. die zehen ritter bestunden sie vor, und
das gerúff wart so groß das sin wirt hort, der im nach kam gevolget mit vierczig
gewapenten rittern. sie slugen mit sporn darwert, waun sie wol wusten das die
passaie schalckhafft was, und funden sie striten mit den zehen rittern. alda
slugen sie die sehs dot, und die vier entrunnen in den hag mit den sarianden,
der sie nicht haben mochten. da ritten sie allesampt furbas und qwamen schier
uß dem walde, der nit zu groß was, er was aber eistlich.< herre>, sprach der wirt
zu lancelot,< nuo mögent ir wol prúfen das er nit wise ist der getruwen rat versprichet;
wir wißen die passaien hie zu lande ein wenig baß dann ir. darumb
rade ich uch das ir unsers rates volgent.> und lancelot sprach, er wolt es gern
thun.
also ritten sie allesampt biß das sie uff den steinweg qwamen von doggohorn,
das was die gröst stat von gorre, und die konigin was dainne in gefengniß.
zu derselben stunt lag der konig bandemagus uff dem thorn und sah zu eim
fenster ußwert, und die konigin lag vor ein ander fenster und sah zum waßer
wert; aldar sahen sie lancelot und sin gesellschafft uber das waßer komen geritten.
sie hetten auch wol hören sagen das ein ritter mit gewalt fur alle die passaie
geritten were und qwem die konigin erlösen und darzu alle die innwendig gorre
gefangen weren.
mitt dem waren die ritter fur die brucken komen von dem schwert, und begunden
allesampt weynen. lancelot fraget sie warumb das sie weynden, und sie
sprachen das sie weinden umb die großen angst die sie hetten vor im, wie das er
uber die engstliche brucken solt komen. lancelot besah die brucken, die freischlich
was, und das waßer das darunder floß das was schwarcz und schoß als ein
pfil von eim bogen. da sah er wo die stat uber das waßer stunt und die thúrn
die da stunden, und da die konigin inne was gefangen; er fragt was stete das
were; da sagten sie im das es die stat were da die frauwe inne gefangen was.
< so helff mir got!> sprach er,< ich wil sin dalang angst gewinnen, ich wond das es
vil angstlicher were dann sie ist; wann ich weiß ein ding wol: wolt man mich
noch hint in jhem thorne herbergen, ich wil gast da sin.>
also trost er sin gesellen, und sie naten im den halßberg zu under den beinen
mit starcken ysendreten und die manickel innen den henden und die hosen
under den fußen; sie namen heiß bech und bichten im die hende innwendig und
beide dieher umb die ende da yn das schwert schniden solt. da sie diß alles
gedaten, er bat sie alle das sie von im riten und yn ließen gewerden. sie ritten
von im und daten sich mit schiffen uber furen.
da ging lancelot zur brucken und sah zum thorn wert da die konigin inne
was und neigt im und hub die hant off und segent sich mit dem zeichen des
heiligen crucz. da hing er den schilt uff den rucken, das er yn nit irret, und saczt
sich gritteling uff das schwert, so das im siner wapen ein rieme nit gebrach, er
furt sie allesampt mit im uber die bruck. er begunde riten mit den henden und
mit den fußen uff jhem schwert das ußermaßen sere schneide. das sahen die off
dem thorn lagen und wunderten sich allesampt wer der sin mocht der sich off
der bruck so sere abenturet. also danse sich lancelot uff dem schwert mit der
krafft von den armen und von den fußen da er sich mit sturet, biß das er anderhalb
den lant qwam. er was aber so sere verschnitten in den henden und in den
fußen und in den tiechen das im das blut zu allen steten durch floß da yn das
schwert traff; und alleweg als im das hercz begunde swichen von der qwetschunge
und von der angst von dem schwert und von dem waßer das eistlich darunder
floß, so sah er zum thorne und gedacht das im nit geschadet, wann er den thorn
innen besehe.
da er yczunt uber was und uff den lant solt treten, kompt ein michel gebure
und bringt zwen lewen an einer ketten geleitet sere bruommende und sere eistlich
gebarende. das erforcht er sich aber nit, er raufft zuhant das schwert da er uff
das lant kam, und kert gein den zweyn lewen mit blutigen henden, die yn fast
ungemechlich bestunden, ob er on schilt da were gewesen. er schlug sie sere
ungemechlich mit dem schwert wo er sie treffen mocht, er kunde aber keynen
gewunden; nochdann schlug er das schwert durch sie, das es in die erden fure.
so er wonde das er yn einen fuß oder den hals abegeslagen het, sie waren aber
wiedder gancz. da er des geware wart, er schneid den riemen von der lincken
manickel enzwey und besah ein vingerlin das im sin frau von dem lack geben
hett. da sah er zun lewen wert, und er kund ir keinen gesehen wedder man noch
lewen und wust zuhant wol das es gauckel was.
die konigin saß in eim fenster und hett alles sin thun gesehen und wúst
wol one zwivel das es lancelot was. sie wart fro und begunde lachen. des
wart der konig bandemagus geware, und hett im groß wunder warumb
sie so sere lachet, wann er sie nie hett sehen lachen noch keynerhande freud
haben sitt sie dar komen was.< wönde ich, frauw, das es uch nit enmúdte, ich
wolt uch gern ein wenig fregen.>< ich han uch so getruwen funden, herre>, sprach
sie,< und so biederbe das mich kein ding muwen enmag des ir mich freget.>< so
wolt ich gern wißen, frau>, sprach er,< ob ir wústet were jhener ritter were der
vor jhener brucken stat.>< nein ich, herre>, sprach sie.< by der truwe die ir
unserm herren gott schuldig sint, wißent ir ob es lancelot sy?>< so helff mir
got, herre, ich sah lancelot, es sol zu pfingsten ein jare sin; man wenet auch
baß das er dot sy dann lebende. mir were lieber das ers were dann dhein ritter
den ich lebende weiß, und me gutes und eren wolt ich mich zu im verlaßen dann
zu allen den die nu leben. auch wißent irselb wol das er der best ritter ist der
nu lebet und der getruwest; darumb bitt ich uch das irs durch got thút und durch
uwer selbs ere und gestattet nit das im anders icht geschehe dann als die recht
abenture in uwerm land stet, er sy es oder ein ander.>< des dörffent ir mich
númmer gebitten, frauw>, sprach er,< das ich im ummer unrecht laß geschehen!>
< das vergelt uch got, herre!> sprach sie.
und der konig sprach, er wolt sinen sun meleagant besprechen gan und wolt
einen fried machen zwuschen yn zweyn.< also thút, herre>, sprach sie,< durch
mynes dinstes willen!> und der konig sprach, er wolt anders darmit nit thun
dann das ir lieb were, wann lancelot were im lieber dann alle die fremden ritter
die er ie bekente. da stunt er off und ging zu sim sune da er sich wapent. er
freget yn was er schaffen wolt.< ich wil mit dem ritter striten>, sprach er,< der
uber die bruck komen ist.>< wiltu dann priß und ere gewinnen?> sprach der vatter.
< ja ich>, sprach er.< so wil ich dir sagen was du thun solt>, sprach der vatter,
< du solt biß morn beiten und laßen den ritter rugen dalang me, er ist gewunt,
man sol im sin wunden binden und sol sin wol pflegen; uberwindest du yn dann
morne, so lobet dich die konigin und darzu alle die werlt.> er sprach, er wolt
es gern thun sitther es sin vatter wolt. und der konig saß uff mit synen gesellen
und reit zu lancelot da er saß und wuschet das blut von sinen wunden. er
sprang off gein dem konig, und der konig stunt abe und greiff yn in beide arme
und enpfing yn fast ersame. nit viel wolt er mit im reden, wann er hieß im ein
groß roß geben und hieß yn daruff siczen, es wer im zitt dalang me zu herberge
riten.< herre>, sprach lancelot, der sich nöte hett laßen bekennen, es were im
noch zu frú zu herbergen:< wann ich bin bereit das zu thun das off der abenture
stet, das ist das ich noch mit eim ritter fechten sol; also hat man mir gesaget.
ist er alhie mit uch, so kum herfure, ich wer es gern zu ende komen sit es úmmer
sin muß!>< gut herre>, sprach der konig,< nu verlang uch nach dem stritt nit
sere, ir solt rugen biß morn und werlich lenger und solt das on stritt haben das
ir suchent! das wil ich durch uwern willen thun, wann ir mir lieber sint dann
alle die fremden ritter die ich ie bekant.>< ist das ware?> sprach lancelot,< ich
weiß nit ob ir mich ie me gesehent noch ich uch dann yczunt; warumb detet
ir durch mich dann so viel? ich qwam herre nit umb tugent die man mir thun
solt, wann so viel das ich gesellschafft mit den gefangen wolt haben, ob ich des
gluckes nit enhett das ich die abenture geenden mocht. darumb thut den ritter
fur komen und laßt uns vehten!> der konig verstunt wol das er sich nit wolt
laßen kennen, und wolt sinen willen da mit thun.< herre ritter>, sprach er,< ich
weiß nit wer ir sint, das solt ir furwar wißen das uch in myner herberg dalang
man gewalt thut umb uch zu bekennen, das wil ich durch uch thun. auch enhant
ir die macht hie zu lande nit wiedder den man der wiedder uch vehten sol, ich
helff uch dann und befried uch vor im. das wil ich úmmer thun, ich wil uch biß
morn befrieden vor im und vor alle man, so das ir uch morn vor nymand anders
durffent huten dann vor im eine. siczent uff das roß und laßent uns zur herberge
riten! und wolt irs enbern nit, so habt ir morn den strit in der hant; dalang me
mögent irs haben nit!>
da saß lancelot uff und reit zur herberg, und der konig hieß yn in ein kamer
thun dar nymans wandelung was, und det im einen knappen dienen; selb enqwam
er zu im nit, umb das ern nit erzörnen wolt. da nam er sinen suon allein und
sagt im sere gutlich:< vil liebes kint>, sprach er,< du hast manigen guten ritter
gesehen sit dem mal das du ritter wurt zu allererst, du seht aber nie keinen der
halb als gut ritter were als dißer ist; siner kunheit ist kein maß noch siner biederbekeit,
anders enwere er nymer uber die brucken komen.>< was ratent ir mir
dann>, sprach meleagant,< was ich thu?>< das wil ich dir sagen>, sprach der vatter,
< ich rade dir das du im die konigin uß gebest, wann du kein recht zu ir hast
noch zu den andern gefangen, die du zu unrecht gefangen hast manigen tag;
die unselikeit hatt allzu lang gewert, got erbarm es!>< gut vatter>, sprach meleagant,
< es schint wol das uch herczen gebrist, des rates enwill ich uch nymer
gedancken das ir mich ein geding wolt thun machen durch eins ritters willen
da ich myn ere mit verliere.>< du gewúnnest ere da mit>, sprach der vatter,
< und des konig artus fruntschafft und maniges guten ritters gesellschafft; und
spreche alle die welt, das du im wiedder hettest gegeben durch din biederbekeit
und durch din edelkeit das du mit diner biederbekeit gewuonnen hetest, das
were dir groß ere so mich duncket.>< es wer mir schand>, sprach er,< das mich
ein ritter darzu bunde das ichs dete; all wers joch lancelot selb, nochdann
kundet ir mir nymer geraten das ichs dete. hant ir yn wiedder mich geherbergt,
also viel ist myner ere dester me, ob ich myn recht gein im behalt.>< wie weistu
das es lancelot ist?> sprach der konig,< also helff mir got als ich noch enweiß
wer er sy! wann wust ich furware das ers were, ich ließ dich wiedder yn nit
vehten umb alles das ich geleysten mag, er uberwunde din zwen uff eim felde.>
< mir gesprach nie kein man laster dann ir allein>, sprach meleagant,< und also
viel han ich mich werder dann ee; ir werdent morn an dem tag myn sere fro
oder fast unfro. ich muß ymmer wiedder yn vehten, und were er der túfel selbe!>
< so wil ich nit me darumb sprechen>, sprach der konig,< wann also viel gelob ich
dir mit myner truwe das er vor anders nymant angst darff haben dann
vor dir alleine; ich wart nye verreter, ich wil auch nymer verretery gethun durch
dinen willen.>
er qwam wiedder zur königin und saget ir das er sinen sun nicht gekestigen
kunde, er wolt úmmer vehten wiedder den ritter.< wißent ir>, sprach sie,< were
der ritter sy?>< nein ich>, sprach er,< er wil sich nit laßen erkennen. da wolt
ichs nit thun wiedder sinen willen und ließ yn gewapent zur herberg riten.> da
wúst sie zuhant wol das ers was und ließ die rede von im bliben. des abendes spat
qwamen sins wirtes zwen sune, die vor der brúcken von im gescheiden waren,
und die vierczig ritter die yn geleiten biß an die bruck, und darzu gefangens
volckes viel, das alles das wundert das es gesah wie oder wannen so vil volckes
komen mocht. sins wirtes zwen sún die machten im gesellschafft die nacht, und
das ander volck herberget allessampt in der stat.
des morgens fru was lancelot uff und sin zwen gesellen und horten ein messe.
da wapenten sie yne, und er ging fur den konig und hiesch den strit. der konig
qwam zu sim suon und bat yn das er mit dem ritter nit envehte. das enhalff nit,
er must ummer vehten. da das der konig sah, er qwam wiedder zu lancelot und
sprach:< herre ritter, nu hant ir den stritt in der hant den ich uch gestert gelobt;
auch gelobet ich uch das uch nymant keyn unrecht dete, noch umb uch zu erkennen,
das han ich uch auch geleistet. wann ich bitt uch und manen uch mit
der truwen die ir dem sint schuldig den ir in dißer welt allerliebst hant, das ir
uwern helm abe thút.> lancelot det den helm abe, und der konig erkante yn zuhart
und greiff yn zwuschen sin arme und kuost yn fur synen munt.< ai edel
ritter, wilkomen!> sprach er,< ich han dich lang begeret zu sehen, umb das ich
wonde das du dot werest. nu sy es got gelobet das ich dich lebende gesehen
han!>
da saczt lancelot sin helm wiedder uff sin heubt, und belanget yn fast sere
wann er vehten solt. da sprach der konig das sie zuhauff nit renten biß das sie
sin gebot hörten ruffen. er ging zur konigin off den torn und saczte sie noch höher
in ein venster, umb das sie den stritt deste baß möcht sehen. da bat sie yn das
er myn herren keyen dar tragen dete, das er auch den strit sehe. er wolt ir
iren willen nit versagen und det alles das sie yn bat. da wart er fur ein fenster
gesaczt uff ein schön bette, und der konig det sin ban ruoffen, das sich nymant
des strites underwunde dann erselbe. da ranten die zwen gewapent ritter zuhauff
mit großer krafft; sie qwamen von verre, und die roß waren starck und sere
lauffende, und das felt was wit und schön. sie stachen mit den scharpffen glenen
zuhauff, die kurcz und dick waren, und meleagant stach lancelot durch sinen schilt,
so das das ysen uff dem halßberg wiedderstunt und die glen zurstub allesampt.
auch vermiste sin lancelot nit, er stach die glen oben durch den schilt und durch
alle sin wapen, so das im das ysen und das holcz von der glene durch die lincken
schultern fure. da must er die erde suchen wedder er wolt oder enwolt, und die
glene brach im in der schultern, so das im das ysen und das holcz in der schultern
bliben stecken. er stunt von dem roß und raufft das schwert, und die konigin
was allewege vor sinen augen. meleagant sprang uff und rauffte das trunzun
ußer siner schultern. da raufft er das schwert und warff den schilt uff das heubt.
< herre meleagant>, sprach lancelot,< nu han ich uch die wunden vergolten die
ir mir zur tavelrunde stachent; als stach ich uch werlich nit als ir mich datent!>
da gingen sie mit jhen scharpffen schwerten zuhauff und húwen jhen schilde
zu stúcken und darnach die helme und die halßberg off den schultern und uff
den armen, so das yne das rot blut dardurch qwame gegoßen an maniger stat
oben und niden. diß werte so lange biß das sie beide vil bluotes verlorn hetten,
und die atheme begunden yne beide sere kurczen. meleagant het viel blutes
verlorn, und das wetter was sere heiß, so das im der arm begunde sere schwere
werden vor amehten, und begunde entwichen vor lancelots slegen und begunde
velt zu rumen, so das er yn dreip wo er hien wolt. das wetter was heiß, und die
konigin entstoppet ir antlicz, wann ir heiß was.
das sah lancelot, dem alleweg das aug darwert stunde, und verlose den
sien so sere das im das schwert nahe uß der hant enpfallen was. er bleib steen
und sah sie ane und verlose sin vehten so sere darmit, das allen den wunder
hett die es sahen, wie im geschehen were das er also gebaret. da meleagant
des gewar wart das er sich nit enwerte, er slug uff yn groß slege und quetst yne
an maniger stat. des wunderte sich die konigin und sprach zum konig ob es
lancelot were, sie solt es yn gefraget han, wann das irs allweg vergaß.< ja er,
frau, er ist es sicherlich.>< das ist werlich groß schade>, sprach myn herre key,
< das ers ist; were er dot als man uns gesagt het, das möcht im lieber sin dann das
er noch lebet.>< ist das war?> sprach der konig,< wie dem ding anders sy; ich
weiß wol das ers gern thut.> lang was lancelot also das er sich nit enweret, und
alle die in sahen wonden das er uberwunden were, und weinden manger der ien
nie me gesehen hett.
min herre key kuond es lenger verschwigen nit, er stieß mit dobsuchten
das heubt zum fenster ußen da er uff lag, und rieff:< ai, lancelot, wo ist
din groß biederbekeit komen die manige ungerechte kúndekeit wiedderstoßen
hatt und vertriben? laß dir gedencken das du dri ritter zumal uberwundest
zu bedigram in der wiesen und auch sprecht zu mir das ich der vierde nit wesen
wolt umb das konigrich von logres! wo ist die byderbekeit, das dich ein ritter
sus uberwunden hat?> lancelot verstunt wol das es myn herre key was der da
rieff, und schamte sich fast sere das er sichselben so one wer fant. er sprang zu
meleagant und slug im ein slag in den andern so dick das er aber das felt rumen
must sins undanckes, und must sich laßen triben war lancelot wolt. da wurden
alle die fro die da vor unfro gewesen waren, und der konig sprach:< frauwe,
wie duncket uch, han ich icht war gesagt das er es gern dete?>< so helff mir got>,
sprach myn herre key,< mir sint alle myn wunden off gebrochen von zorn das er
also det, was halffs yne!>
da lachet die konigin und schweig, und lancelot hett yn darzu bracht das
er einen slag wiedder yne nit slug, und het yn under das fenster getriben da die
konigin uff lage. und bandemagus sprach zu der konigin:< frauw>, sprach
er,< ich han uch groß ere gethan, das wißent ir selber wol, sither das ir herre
sint komen; des sehe ich gern das mir gelonet wurde an mym suone, der yczunt
dot wirt geschlagen, ir helffent im dann!>< dút uwern willen darmit, herre!>
sprach sie,< das ist mir ußermaßen lieb; ich wolt wol das es on strit möcht sin
bliben under yn zweyn.> das hort lancelot und stieß zuhant sin schwert in sin
scheiden da die konigin diß gesprach. das sah meleagant und slug uff yn mit
beiden handen was er úmmer geslagen mocht. das leit lancelot alles, und der
konig kompt jhen trappen nyder gelauffen was er ummer gefarn mocht, und
begreif den sun:< lat stan, herre>, sprach er,< ir hant gnug geslagen!>< des wil
ich nit thun>, sprach er,< ich han yn yczunt uberwunden.>< man sieht wol>, sprach
der vatter,< das er dich wol dot schlug ob er wolt.>< er mich?> sprach meleagant,
< ich han es intruwen beßer dann ers hab.>< wir sehen allesampt wol>, sprach der
konig,< wie das ist, ir vehtent uber ein mit im nit me!>< ir mögent mir yn wol
nemen>, sprach meleagant,< wann ich sag im das wol das er uberwunden ist, er
feht dann me mit mir.> da nam yn der konig einhalb abe und saget im so viel
das ers gewerden ließ biß an die stunt das er in des konig artus hoff keme. gelúst
es yn dann, lancelot solt mit im vehten wann ers yn mante. uberwún
er yn, so solt die konigin mit im zu land komen. alsus schwur lancelot fur und
die konigin nah.
da wart lancelot in der konigin kamer entwapent, und der konig leite yn
fur die konigin, da er sin hende gezwagen hett und sin antlicz und sin halß.
die konigin stunt engein dem konig uff, und lancelot viel off sine knye als ferre
als er sie sah, und neigt ir.< seht hie, frau, wo lancelot ist>, sprach der konig,
< dem ir fast sur sint worden, er ist uch herre gevolget durch manig schalckhafft
passaien!>< so mir got helff, herre!> sprach sie und kerte das antlicz von im,
< hat er das durch mynen willen gethan, so hat er sin arbeit wol verlorn, wann
ich weiß im keinen danck.>< ai frauw>, sprach der konig,< er hat uch doch so
viel gedienet, warumb sprechet ir das?>< er hat mir me leites gethan dann er
mir ie gedienet.>< ai edel frau, gnade>, sprach lancelot,< wo det ich uch das leit?>
sie antwort im ein wort nit, umb das sie im deste me sin hercz brech, und ging
von im in ein ander kamer.< frauw>, sprach der konig,< dißer letst dienst den er
uch gethan hatt sol wol versunen alles das er uch ie missetet.>
da nam er yn mit der hant und leyte yn fur myn herren keyen. da ern
komen sah, er knyt vor sin bette nyder:< wilkomen muß wesen>, sprach er,
< aller der ritter meister die ie geborn wurden! er duncket mich werlich ein
tore der sich ritterschafft fur uch vermeßen wil.>< warumb?> sprach lancelot.
< darumb>, sprach key,< das nie kein man geenden kund das ir zu ende hant
bracht.> da ging der konig hinweg, und lancelot fregt myn herren keyn warumb
im die konigin ir sprach versagt het.< hat sie uch sprach versaget?> sprach er.
< ja sie>, sprach lancelot,< vor dem konig und vor allen den die mit im da waren.>
< so helff mir got, es ist ware das man saget das frauwenlone dick kranck ist!>
< nu laßen wir sie yren willen thun>, sprach lancelot,< als sie gebútet also muß
es sin! wie hatt man uch sitherre gethan sit ir herre qwament?> da sagt im key
das im der konig groß ere gethan hett mit dem das er nit gestatet das sin sun
die konigin ie gesehen hett, es were dann in besloßem thorn da erselb die schlußel
von hett:< meleagant het sinen willen gern mit ir geschaffet, das ist ware, hett
es im der vatter gestattet. er hat myn frauwen dick gebetten das sie sinen
willen det; und myn frauwe sprach das er sie zuerst vor sim vatter kaufen must,
darnach wolt sie thun alles das er geböte. da gestat es im der vatter nit, alsus
ist sie noch belieben mit großer arbeit. min frauwe viel dem konig zu fuß und
weind so sere das sie nymant getrosten kunde. da hub sie der konig uff und sprach
das ir nymer kein man dheinerhand sach gedete die wiedder iren willen were;
also hatt er sie noch mit großen eren gehalten.>< das vergelt im got!> sprach
lancelot und stunt uff und sprach das er des nehsten tages wolt riten myn
herren gawan suchen.< wie>, sprach key,< ist er geselle an der suchung?>< ja
er>, sprach er,< wir ritten ein wile sament, da schieden wir uns, und er reit zur
verlornen brucken wert, und ich reit herrewert.> da ging er fur den konig mit
großer gesellschafft, beid von gefangen rittern und von des konigs rittern, die
im groß ere daten. des morgens frú bereit er sich und reit zur verlornen brucken
wert mit acht rittern, die er uß der gefengniß erlößt hett. die andern allsampt
hieß er by der königin bliben biß das er und myn herre gawan qwemen. sie
qwamen ungewapent zur brucken, und das lantvolck was alles da und viengen
lancelot und sin gesellen. da qwamen die mere zu hofe das der ritter dot geslagen
were der die bruck von dem schwert gewunnen hett. das wart der konigin
gesagt, die den meisten jamer begunde machen und die grosten unfreud die ie
kein frauw gemacht. sie sprach, sie wolt nymer me eßsens enbißen, er were
von yren schulden dot, wann sie wiedder yn nit sprechen wolt. hett sie einen
also guten ritter gedöt, so wer es wol recht das sie mit im sturbe. diß was der
konigin clage, und sie leget sich zuhant zu bette mit großen unfreuden, der sie
nymand geware liß werden. der konig kam fur sie und trost sie, wann sie im
erbarmde; das enhalff alles nit das sie in zwein tagen ie eßsens oder trinckens
enbiß mit yrem munde.
die lancelot gefangen hetten brachten yn dem konig gefurt und begunden
der stat nahen. da man yczunt slafen solt gan, sie furten yn zur herberg in der
statt, dainn gesagt wart das die konigin tot were nit offenbarlich. das vernam
lancelots wirt der yn mit vierczig rittern zur herberge hett bracht; er was mit
im alda gefangen, und lancelot wúst der mere nit. da begunde der ritter weinen,
des er sich nit enthalten mocht. und lancelot wart geware das er weinde. er
rieff yn zu im und freget yn was im were. node saget ers im, doch must es zu lest
uß brechen. da begunden die gefangen die konigin sere clagen und sprachen
das nymer me so gut frauwe geborn solt werden. lancelot der sprach aber ein
wort nit darzu, im belanget aber sere wann man schlafen solt gan. uber ein wil
gingen sie schlafen, und zwenczig gewapent man namen lancelot und leiten yn
in ein schön kamer da im sanfft gebettet was. die zwenczig huten all die nacht
mit liechten das er yn icht entfure.
da er zu bette kam, er lag und gedacht wie er sichselben allerbehendiclichst
gedöten möcht, das man es nit geware wurde; er gedacht das er
lenger nit leben wolt als sie dot were die yn biß dare hett thun leben. umb die
mitternacht, da er wonde das sie alle schlieffen, er stet viel gemechlich uff und
stielt eim sin schwert uß der scheiden; und jhener wart sin geware, er sprang uff
und ergreif yn mit dem arme und wond im das swert nemen. mit dem bracht
er den stich zur siten und wonde sichselben durchstochen han, als er auch hett,
ob im der jhen den arm nit gehaben hett. er hielt yn im aber so nit, er stech
die pointe von dem schwerte durch das fleisch biß off die rippe. da sprungen
die andern off und bunden yn, so das er kein macht het imselber ubel zu thun.
des morgens frú wart der konigin gesagt das lancelot noch lebet und wer gesunt.
des wart sie so fro das sie zuhant genase und aß und tranck als von erst.
der konig hort sagen das lancelot in die stat gefangen were bracht, er
stunt uff und ging zu im mit großer gesellschafft. da nam ern neben abe und
sagt im wie großen jamer die konigin durch sinen willen macht.< ich wil des
wetten>, sprach er,< ob sie uch ir sprach versagen sol, wann sie uch mit den augen
sieht.> da lancelot hort das sie noch lebete, er was so fro das er nit west wie er
gebaren solt. da was das mere der konigin zu komen das er sichselber mit eim
swert dot wolt han gestochen, des sie sere unfro was.
mit dem kam der konig und lancelot zur konigin in ir kamer. da stunt sie
uff und nam lancelot in beide ir arme; sie fraget yn wie er sich gehabet, und er
sprach das er sich sere wol gehabet. da saßen sie alle druo nieder und redeten
manigerhande. und der konig stunt uber ein kurcz wil uff und sprach, er wolt
den truchseßen gan sehen wie er sich gehabet. sie zwey blieben in der kamer
alleyn, und die konigin fraget yn ob er sere geqwetschet were.< neyn ich, frauw>,
sprach er,< wann ich wolt ußermaßen gern wißen warumb ir mir des tages uwer
sprach versaget.>< das sag ich uch>, sprach sie,< ir rittent von dem hofe von
lundres on myn urlob, das was mir zorn. nochdann hant ir groß ding wiedder
mich gethan>, sprach sie.< wo ist das fingerlin das ich uch gab?>< ich han es
alhie>, und wiset ir morgen vingerlin.< das ist es nit>, sprach sie; und er schwuor,
was er ummer geschwern mocht, das es were.< ir lieget>, sprach sie,< ich han es
alhie!> und wiset ims. da ers sah, er erschrack ußermaßen sere, und was im sere
leit das er ein ander fingerlin so lang getragen hett; er nam es in sin hant und
warff es zum fenster uß so er allerferrest mocht. da fraget er sie wie ir das
fingerlin worden were. und sie saget im wie irs ein jungfrau von sinen wegen
bracht hett, und allen den wunder den sie zu hofe gesagt hett, den saget sie im.
er hub uff sin hant und segent sich zu großem wunder. da sagt er ir wie yn
morge gefangen hett und wie sie nit anders von im wolt dann das vingerlin;
und sinen traum saget er ir auch der im von ir getreumet was, und wie er ir
zun heiligen schwern must das er in des konig artus hof nit komen solt innen
dem tag den sie im macht. anders enmocht er den urlob nit haben von ir, er
must es zu allererst schwern.< vil lieber frunt>, sprach sie,< ich höre wol das sie
uns beide betrogen hat, wann also viel sagen ich uch das mir got nymer gehelffen
muß den tag so ummer ander ritter in myn hercz kum dann ir. ich het auch
groß unrecht, dete ichs nit umb große truwe die an uch ist.>< so verzihet ir uff
mich, frauw?> sprach er.< ja ich werlich>, sprach sie,< ich dete uch anders groß
unrecht.> er gnadet ir und bat sie, ob es ummer sin möcht, das sie yn noch hint
zu ir ließ komen, er wolt sie nötlich besprechen umb ein dingk das er ir alda
nit gesagen mocht.< mag es ummer gesin!> sprach sie,< es ist mir ußermaßen
lieb. nu geen wir myn herren key sehen; ich wil uch ein fenster by mym bet
wisen, dar ir noch hint mögent komen und mogent uwern willen zu mir reden;
ir mögent aber darinn komen nit.> da nam sie yn mit der hant und leite yn in
einen baumgarten; alda wiset sie yn den weg der yn fur das fenster leiten solt
da qwamen sie fur myn herren key und funden den konig alda, und saßen
ein gute wil fur im. da nam yn der konig mit der hant und leyte yn zu den
rittern. des abendes ging er bezider slaffen dann er gewon was, und sprach das im
nit sanfft were. da er sin zitt sah, er stund uff und ging zu dem fenster dar yn
die konigin gewiset hett. da er dar qwam, er fande sie dort innen siczen und stieß
arme durch das ysen so er allerferrest mocht; dasselb det sie im wiedder,
ein hielt das ander so es allernahest mocht.< wer es uch lieb>, sprach lancelot,
< ich qwem darinn zu uch.>< herczefrunt>, sprach sie,< wie mocht ir das gethun?
es wer mir viel lieb, mocht es gescheen.>< ja es vil wol>, sprach er,< diß ysen
mag mirs gewern nicht, dwil es uch lieb ist.>< so laßt mich ee zu bette gan>, sprach
sie,< das mich niemant hie sehe, ob man das brochsen hör!> da ging sie off ir bette,
und lancelot det das ysen alles so sanfft uß das es nymant geware mocht werden.
die hende waren im aber alle zurißen von dem ysen, das sie im zursnitten
hett da ers uß der mure brach. er ging hien und qwam zur konigin uff das bett;
da entzub sie das bluot und wonde das er also geschwiczet hett. er wust es auch
nit, also wurden sin schlafflachen alle blutig. ir freud was manigvalt die die
zwey hetten die nacht. alda seyt im die konigin das galahuot dot were, da er
groß unfreud umb gemacht hett, ob er in so großen freuden nit gewesen were.
vor dem tag bevalhe er die konigin got und ging wiedder zun fenstern und saczt
die ysen in ir stat da sie zu recht stan solten.
des morgens fru da es tag was qwam meleagant mit behendikeit in die
kamer da die konigin inne was, wann er wol wust das sie nit lang da solt bliben,
und fand sie nochda slafende, wann sie die nacht gewachet hett. er sah ir
schlafflachen blutig von lancelotes henden. da wonde er das es herre key
gethan hett; er ging zu im und fand yn sere bluten von sinen wunden, die im
allwege off brachen. da ging er zur konigin.< nun ist es noch erger, frauwe>,
sprach er und wiset sie das blut bi ir.< min vatter hat uch wol behut vor mir;
het er uch vor mym herren key als wol behut, der den besten man uneret der
nu lebet, ein unwert bösewicht als er ist! darzu uneret ir lancelot, den besten
ritter den man leben weiß, der manige starcke arbeit durch uwern willen erlitten
hat. das mag im lang rúwen, wann er gefreischet das ir uch geunert hantt mit
dem bösten wicht den man nu lebende weiß.>< ir solt allen uwern willen
sprechen, herre>, sprach sie,< wann got der weiß das wol das key diß blut nie herre
bracht; die nase wart mir hint bluten in mym slafe, als mir dick hie vor beschehen
ist von mym krancken heubt.>< nein>, sprach meleagant,< das hilfft uch nit, ir
mußent es uch entschuldigen als ir zu recht solt, ee dann ir ummer uß dißem lande
kompt!> herumb was myn herre key ußermaßen unfro und sprach, er wolt
siehs entschuldigen welhs er wolt, mit urteil oder mit vehten wiedder ynselben.
meleagant sante nach sinem vatter, der noch off sinem bett lag, und der
konig was des sere unfro da er das mere hort; er stunt uff und ging zu lancelot,
der auch nochda slieff, und det yn mit im gan. alda wart lancelot allererst geware
das im die ysen die hut von den henden gesnitten hetten. da nam sie meleagant
und wißte sie das blut uff den beiden betten und bat sinen vatter das er im von
ir riecht, wann sie mit dem boßheit gethan hett dem er sieselb mit dem wapen
angewunnen hatt.< sie versmaht mich und hatt yn genomen, darumb bitt ich
uch rechtes gerichtes uber sie.>< ai edel frauw>, sprach er,< warumb hant ir diß
gethan?>< werlich>, sprach sie,< ich bin des unschuldig, ob got wil, das key
mit mir icht gewúnne zu thun, lancelot weiß dasselb wol das man mich in myns
herren hof fur ein so gewante frauwen nit hatt.>< das verbiete uch got, frau, das
des icht sy! ich weiß das selb wol das sin key nie gedacht. were aber kein man
der das sprechen dorst das ers ie gedanck gewúnne oder myn frau, ich wolt
sprechen das des nit were, und wolt ynselber darzu bringen, das er sprechen
múst das des nicht were.>
< so werdent irs noch hut wol bedörffen>, sprach meleagant< das ir sie entschuldigent
so ir allerbest mögent; ich wil es selb prúfen das es war ist.>< wie>,
sprach lancelot,< ist uwer wunde yczunt so wol genesen das ir uch nit bedenckent?>
< darzu bin ich allweg gesunt gnug>, sprach meleagant,< das zu prúfen, das ich
fur weiß als ich diß thun.>< so geet hinweg und wapent uch snelliclichen!> sprach
lancelot,< ich wil sie namelichen unschuldig machen.>< das ist mir ußermaßen
lieb>, sprach meleagant und ging sich zuhant wapen. lancelot wapent sich auch,
und der konig ging zu sim suon und bat im und flehet im das er wiedder lancelot
nit me vehte. das halff alles nit, so wol wonde ers wißen; er wapent sich und
kam zu felde. da qwam lancelot algewapent fur den konig und sprach das man
umb so hohe sach als das were one eydt nit fehten solt. das was dem könig
lieber dann leider, wann er wonde das sin sun recht hett und lancelot unrecht.
da bracht man die heiligen, und meleagant schwur, so im got must helffen und
die heiligen, das myn herre key das blut uff der konigin bette bracht hett; und
lancelot schwur das des nit enwere, des wolt er yn selber thun jehen ee das sie
schieden, man neme yn im dann mit gewalt.
sie saßen beide off ir roß und ritten ferre von einander. mit dem kamen
sie wiedder zuhauff gerant was sie uß den roßen gerennen mochten, und stachen
jhen starcken glene enzwey biß in die hant. sie kamen mit den brusten und mit
den heubten zusamen so freischlich das ir dheiner so starck enwas, im sprung
das fuer uß den augen. die schilde zuspielten yn beide uff den armen, und die
rucke stießen yn beiden an die settel so sere das sie beide von den satteln vielen;
und meleagant bleib in onmacht ligende. da brach im sin wunde uff und begunde
sere bluten. lancelot sprang uff und raufft das schwert und ging zu meleagant,
der von der onmacht bekomen was; er raufft auch sin schwert und wert sich so
allermeist er mocht. ein gute wil ging er im fur, wann er ein gut ritter was, ob
er verreter nicht were gewesen und on barmherczikeit. zu letst must er entwichen
fur lancelot, da ern vil wirs handelt dann er zum ersten strit het gethan,
wann er yn nu haßet fur alle man.
diß sah der vatter das er im freischlich wunden slug wo er yn traff; er ging
zur konigin und bat sie das sie den strit schiede durch sines dinstes willen, er
wolt ir ummer darumb dienen.< get selb hinweg, herre!> sprach sie. und der konig
ging zu lancelot und sprach das er nit me slug, sin frau gebut ims.< heißt ir
michs thun, frauw?> sprach er.< ja ich>, sprach sie. da fraget er meleagant ob
er also wolt.< ja ich>, sprach er,< uff das ir mit mir vehtet wann ich uchs manen.>
< muß ich das thun>, sprach lancelot,< so solt ir wol wißen das mir gewalt geschicht.>
meleagant was ußermaßen unfro und schampt sich fast sere das yn
lancelot darzu bracht hett; er qwam zum vatter und bat im das er im erleubet
das er yn dot slüg off dem weg heinwert ritende. da schwur der vatter das im
nymmer fuß sines landes wurde, schúf er das lancelot gemordet wurde. mörder
noch verreter wolt er nit das sin lant hielt nach sim tode. er det allen den gefangen
die in sim land waren friede dannen zu riten und zu gan wo sie in der
welt hien wolten.
und meleagant reit uß der stat, so das sin vatter darumb nit enwust; und
lancelot was des morgens fru uff wol mit drich gewapenten rittern myn herren
gawan suchen. auch sante der konig selb ritter mit im, die allen sinen willen
thun solten in sim lande. da sie wol sieben milen der verlornen bruggen by
waren, ein gezwergk qwam gerant off eim großen jeger und freget welch myn
herre lancelot were. man wiset yn im, und der czwergk gruoßt yn von myns
herren gawans wegen. des wart lancelot ußermaßen fro und freget wie das
er sich gehabet.< er ist wol gesunt, herre>, sprach es,< und wol farnde, wann er
enbutet uch ein botschafft, die ich uch heimlich sagen muß.> lancelot reit mit
im uß, und der geczwerg saget im das im myn herre gawan enbút das er zu im
qwem mit cleiner gesellschafft da bi uber ein mile, er wuste wol das er yn suchen
soit.< darumb wolt er nit das ir nach im ferre rittent, und sante mich her zu uch.>
< ich ride alleyn zu im>, sprach lancelot,< wann das ich diße lute nit weiß wo
ich laßen sol.>< ir solt sie alhie laßen>, sprach der gezwerg,< und solt myn herren
gawan riten besprechen! wes ir und er dann zu rade werdent, das solt ir herwiedder
enbieten!>< ir herren>, sprach lancelot,< ir solt myn alhie beiten, ich
wene zuhant herwiedder zu uch komen, oder ich sol uch enbieten mit mym
botten wie ir thun solt!> sie sprachen, sie deten, und lancelot reit mit dem
gezwerg, biß das sie qwamen in ein holcz.