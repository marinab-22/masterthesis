ez wuohs in irlande ein rîcher künic hêr;
geheizen was er sigebant, sîn vater der hiez gêr,
sîn muoter diu hiez uote und was ein küneginne.
durch ir hôhe tugende sô gezam dem rîchen wol ir minne.
gêre dem rîchen künige, daz ist wol erkant,
dienten vil der bürge; er hêt siben fürsten lant.
dar inne hêt er recken vier tûsent oder mêre,
dâ mite er tegelîchen mohte erwerben beide guot und êre.
dem jungen sigebande man gên hove gebôt,
dâ er solte lernen, ob im des wurde nôt,
mit dem sper rîten, schirmen unde schiezen,
sô er zuo den vînden koeme, daz ers dester baz möhte geniezen.
er wuohs unz an die stunde, daz er wâfen truoc.
in heldes ahte er kunde alles des genuoc,
des in solten prîsen man unde mâgen.
des lie der helt edele sich deheine zîte betrâgen.
dar nâch in kurzen stunden dô schiet si der tôt,
sô noch den edelen liuten geschiht ze grôzer nôt.
jâ erstênt diu urkünde in aller fürsten rîchen,
der wir mit grôzen sorgen müezen warten aller tegelîchen.
diu sigebandes muoter den witewen stuol besaz.
der maere helt guoter, darumbe liez er daz,
daz er niht wolte minnen ze rehter sîner ê.
den edelen küniginnen was nâch sigebanden wê
sîn muoter riet dem rîchen, daz er im naeme ein wîp,
dâ von getiuret wurde sîn lant und ouch sîn lîp
nâch sô grôzem sêre, er und ouch sîn künne:
nâch sînes vater tôde volgte im beide freude und michel wünne.
sîner muoter lêre diu behagete im wol;
der begunde er volgen sêre als man friunden sol.
er hiez im werben eine die besten von den rîchen,
diu saz in norwaege. des hulfen im sîne mâge vlîziclîchen.
si wart im gemahelet, alsô ist uns geseit.
dô wart ir hovegesinde vil manic schoeniu meit
und siben hundert recken von frideschotten lande.
die fuoren mit ir gerne, wan si den jungen künic wol erkanden.
in magetlîchen êren, die ir dâ fuoren mite,
sie brâhtens im ze lande nâch rîchem küniges site.
die si dâ sâhen gerne, die begunden îlen.
bedecket man die strâze vant vil wol in vierdehalber mîle.
gewetet allenthalben bî den wegen was
von der liute krefte bluomen unde gras.
ez was in einen zîten, sô diu loub entspringent
und daz ouch in dem walde alle vogelîn ir wîse beste singent.
gelpher tumber liute reit mit ir genuoc.
vil manic soumaere rîch gewaete truoc,
daz ir hovegesinde brâhte von dem lande.
der gienc bî ir tûsent geladen mit schatze unde mit gewande.
enphangen wart vil schône daz minniclîche kint
ûf zweier lande marke, dâ si der westerwint
von des meres ünde waejen ab begunde.
man gab ir herberge, daz der junge künic vil wol geschaffen kunde.
mit buhurt wart enphangen diu ritterlîche meit:
der was nu zergangen mit grôzer arbeit.
diu frouwe wart gefüeret in daz gêren lant.
si wart dâ vil gewaltic und sider verre bekant.
swaz si ir kunden dienen, des was man ir bereit.
den vil guoten moeren diu guoten satelkleit
hiengen für die hüeve nider ûf daz gras.
ahî wie hôhes muotes der vogt von irlande was!
dô er küssen solte die minniclîchen meit,
bî im wart gedrungen mit grôzer arbeit.
dâ hôrte man erdiezen manigen buckel rîchen
von ir schilde stoezen. si kunden einander niht entwîchen.
an dem naehsten morgen dô wart für gesant,
wie si komen solte in des fürsten lant,
dâ si bî dem recken solte tragen krône.
si wart sît küniginne und diente an dem helde michel lônen.
daz er si solte minnen, daz dûhte niemen reht;
si was ein küniginne, dô was er dannoch kneht.
dô muoste er tragen krône ob edelen fürsten rîche:
des hulfen im sîne mâge. sît wart er ze künde lobelîche.
fünf hundert recken nâmen bî im swert.
alles des si wolten wurden si gewert
von rossen und von kleidern, von maniger hande waete:
der junge künig edele beleib an sînen êren harte staete.
er saz in irlande sît vil manigen tac,
daz sîn hôhiu êre ringe nie gelac.
er rihte swem er solte und rach der armen anden.
er was bevollen milte und was ein tiurer helt ze sînen handen.
im dienten sîne huobe daz kreftige guot.
sîn wîp diu küniginne diu was ouch sô gemuot,
der si geweltic taete, drîzic künige lant,
ob si diu haben solte, diu zergaebe gar ir hant.
in den naehsten drîn jâren, sô wir hoeren sagen,
si begunde bî dem künige ein edel kint tragen.
daz wart getoufet unde sît genennet
bî sînem namen hagene: dâ von man daz maere wol erkennet.
man hiez ez ziehen schône und vil vlîziclîchen phlegen.
geriete ez nâch dem künne, sô wurde ez wol ein degen.
sîn phlâgen wîse frouwen und vil schoene meide;
sîn vater und sîn muoter sâhen an im ir liehten ougenweide.
dô was ez gewahsen ze siben jâre tagen.
man sach ez dicke recken ûf ir handen tragen:
im leidete bî den frouwen und liebte bî den mannen.
sît wart ez in fremede; ez wart von in gefüeret verre dannen.
swâ daz kint diu wâfen ûf dem hove sach
- der mohte ez bekennen -, dicke daz beschach,
daz ez ze kleidern gerte helm unde ringe.
daz wart im sît fremede: dô gelac gar sîn gedinge.
eines tages sigebant ûf einer grêden saz.
sîn wîp diu küniginne mit im redete daz
under einem zêderboume:< wir haben êren vil.
mich wundert einer maere, der ich verdagen niht enwil.>
er frâgte, waz daz waere. dô sprach daz edele wîp:
< des verdriuzet sêre mîn herze und mînen lîp,
daz ich dich sihe sô selten, darumbe sô ist mir leide,
bî dînen küenen helden in der mînen ougenweide.>
dô sprach der künig edele:< wie solte daz geschehen,
daz du mich woltest gerne vor mînen recken sehen?
daz lâz du mich ervinden, küniginne hêre.
durch den dînen willen sô hân ich arbeite deste mêre.>
sie sprach:< sô rîche niemen ist lebentig erkant,
der habe sô vil der bürge und ouch wîtiu lant,
silber und gesteine unde golt daz swaere.
dem tuon wir ungelîche: des ist mir ze lebene vil unmaere.
dô ich magetlîchen in frideschotten saz
- her künic, mîniu maere merket âne haz -,
dô sach ich tegelîchen mînes vater man
nâch hôhem prîse werben, des ich hie künde nie gewan.>
sie sprach:< ein künic sô rîcher der solte dicker geste sehen,
als ir sît genennet und ich iu hoere jehen.
er solte mit sînen helden ofte buhurdieren,
dâ mite er sîniu erbe und sich selben solte zieren.
ez ist an rîchen fürsten harte kranker muot,
die zesamene bringent âne mâze guot,
ob siz mit recken niht willeclîchen teilen.
die si ûz stürmen bringent, tiefe wunden, wie sol man die heilen?>
dô sprach der künig edele:< frouwe, ir spottet mîn.
ich wil in dem gedingen vlîziclîchen sîn,
daz sich des mîn herze nimmer sol verkêren,
man müge mich vil lîhte edeler fürsten site noch gelêren.>
sie sprach:< sô sult ir senden nâch fürsten in daz lant,
und bietet in ze gebene schaz und gewant:
sô wil ich boten senden nâch den mînen mâgen;
ich enbiute in holden willen: sô mag uns dester minner hie betrâgen.>
der künic von irlande zuo sînem wîbe sprach:
< ich wil iu gerne volgen, als ez mêr geschach,
daz man nâch frouwen râte lobeten hôchzîte.
mîne und iuwer mâgen wil ich her ze hove heizen rîten.>
dô sprach diu küniginne:< daz ist mir niht leit.
sô gibe ich besunder fünf hundert frouwen kleit.
vier und sehzic meiden den gibe ich guot gewaete.>
dô daz der künig erhôrte, er jach daz er ez williclîchen taete.
dô er lobete hôchzîte, dar nâch in ahtzehen tagen
den friunden und den mâgen hiez er allen sagen,
die hin ze irlande gerne wolten rîten,
daz si nâch dem sumere von des winters stunden solten bîten.
gesidele hiez er werken, sô wir hoeren sagen;
des muoste man von dem wilden walde dar tragen.
sehzic tûsent helden den hiez man allen benken.
daz kunden wol geprüeven des küniges truhsaezen unde schenken.
rîten si begunden ûf vil manigen wegen
- die ze hove kômen, der hiez man schône phlegen -,
unz daz dem künige ûz aller fürsten rîchen
kômen heim ze hove sehs und ahtzic tûsent lobelîche.
von des wirtes gademe kleider man dô truoc.
allen die ir gerten, den gap man ir genuoc.
dar zuo gap man in schilde und ros von irlande.
diu edele küniginne zierte ir ouch vil mit gewande.
si gap wol tûsent wîben hêrlîche wât.
unde vil den meiden, daz kinden rehte stât,
von borten und gesteine und manigen phelle rîchen.
die minneclîchen frouwen stuonden in ir waete sûberlîchen.
alle die sîn gerten hêten guot gewant
dâ sach man ros springen den knaben an ir hant,
die brâhten liehte schilde unde schefte rîche.
uote diu vil edele saz in den venstern lobelîche.
dô erloubte buhurdieren der wirt den gesten sîn;
des wart tunkel dâ vil maniges helmes schîn.
die wol gelobeten frouwen sâzen alsô nâhen,
swes die helde phlâgen, daz si ez bescheidenlîchen sâhen.
der buhurt werte lange, sô dicke ist geschehen.
der wirt sich wolte lâzen bî sînen gesten sehen.
daz lobete in guoter mâze sîn wîp diu küniginne,
wande sie sô nâhen saz mit den frouwen obene an der zinne.
dô er geriten hête, als ez fürsten wol gezam,
dô begunde er wenden - daz tet er âne scham -
den sînen lieben gesten die starken arbeite
nâch vil grôzen êren. dô was er für die frouwen ir geleite.
uote diu schoene grüezen dô began
die fremeden zuo den friunden. dâ von si gewan
manigen gast mit willen, die si ouch gerne sâhen.
der uoten gâbe dorfte ir deheinem niht versmâhen.
ritter unde frouwen man bî einander vant.
in was des wirtes wille allen wol bekant,
daz er in êren gunde bî sînen hôchzîten.
wider âbendes stunde hiez er aber die werden geste rîten.
diu hôchzît diu werte unz an den niunden tac.
swes man mit ritters fuore bî dem künige phlac,
die varnde diet des mohte lützel dâ verdriezen.
die hêten arbeite, wan si sîn ouch wolten geniezen.
pusûnen unde trumben vil lûte man dô vernam.
floiten unde harphen, swes man dâ began,
rotten unde singen, des vlizzen si sich sêre,
phîfen unde gîgen. in wart der guoten kleider dester mêre.
an dem zehenden morgen - nu hoeret wunder sagen -
nâch ir aller wünne muoste ir maniger klagen.
von der hôchzîte hebent sich niuwiu maere.
nâch ir grôzen freuden si kômen in vil herzenlîche swaere.
dô der wirt mit freuden bî sînen gesten saz,
dô kom der varnden einer. mit vlîze kunde er daz,
daz er für si alle - wer möhte des getrouwen? -
dâ spilte mit gefuoge, daz in werde fürsten muosten schouwen.
dar wîste an ir hende ein schoene magetîn
dâ ûz irlande des wirtes kindelîn.
dâ mite giengen frouwen, die sîn mit zühten phlâgen,
und ouch des wirtes friunde: die zugen ez mit vlîze sînen mâgen.
in des wirtes hûse hôrte man grôzen schal.
die liute begunden lachen allez über al.
des jungen hagenen magezogen kômen gar ze nâhen,
daz si der jungen meide und des kindelînes niht ensâhen.
des wirtes ungelücke nâhen dô began,
dâ von er und frou uote grôziu leit gewan.
ez hêt der übele tiuvel gesant in daz rîche
sînen boten verre. daz ergieng in allen klagelîche.
ez was ein wilder grîfe, der kom dar geflogen.
daz im der künic sigebant hêt ze liebe erzogen,
sîn grôz ungelücke mohte er dâ bî kiesen:
sînen sun den jungen muose er von dem starken grîfen vliesen.
ez begunde schatewen dar sîn gevidere in truoc,
als ez ein wolken waere. starc was er genuoc.
vor ir manigen freuden si nâmens war vil kleine.
diu maget mit dem kinde stuont vor dem hûse vil eine.
vor des grîfen krefte der walt dâ nider brach.
dô diu maget edele den vogel fliegen sach,
dô nerte si sich selben und lie daz kint belîben.
durch ditze starke maere möhte man ez für ein wunder schrîben.
der grîfe lie sich nidere und beslôz daz kindelîn
in die sîne klâwe. dô tet er grôze schîn,
daz er grimmic waere und übele gemuot.
daz muosten sît beweinen die helde schoene unde guot.
ez begunde lûte erschrîen, ez was sêre erschraht.
er truog ez harte hôhe mit der sînen maht.
dô kêrte er gegen dem lufte zuo den wolken verre.
daz muoste dô beweinen ûz irlande der herre.
sigebandes friunde greif disiu leide nôt;
sie klageten harte sêre des kindelînes tôt.
des was in unmuote der künig und ouch sîn wîp.
sie klageten algemeine des kindes werden lîp.
von dem unmuote diu werde wirtschaft
diu muoste sich zerlâzen. die hêt mit sîner kraft
der grîfe sô zerfüeret, daz si mit arbeit
sich alle muosten scheiden. in was vil innerclîchen leit.
der wirt weinte sêre, sîn brust diu wart im naz.
diu edele küniginne mit zühten sprach dô daz,
daz er die klage lieze, daz liut laege allez tôt:
< ez müeze sich verenden, als got von himele gebôt.>
die geste wolten rîten; dô sprach diu, künigîn:
< jâ sult ir, edele helde, noch hie ze hove sîn,
und lât iu niht versmâhen silber unde golt:
daz hân wir ze gebene. wir sîn iu groezlîchen holt.>
dô nigen ir die recken. sie begunden alle sagen
< hôhen lop ze danke.> der wirt hiez in tragen
manigen rîchen phelle, die wâren ungesniten.
si wâren sumelîche von verren landen dar geriten.
dar zuo gab er in moere, zelter unde marc,
diu ros ûz irlande michel hôch und starc.
man gab in golt daz rôte, silber ungewegen.
der wirt hiez sîner geste schône und güetlîchen phlegen.
dô lie diu küniginne scheiden manic wîp
und vil der edelen meide, alsô daz ir lîp
ir gâbe was getiuret: si truogen guot gewant.
diu hôchzît sich endet; si rûmten sigebandes lant.
nu lâzen wir belîben, wie dâ gescheiden wart,
und grîfen an diu maere, welch ein swinde vart
mit dem wilden grîfen daz edel kint dô reit.
ez hêten sîne mâge umbe ez vil starkez herzen leit.
ez was noch unerstorben, wan ez got gebôt.
iedoch hêt ez besunder darumbe grôze nôt,
wan ez der alte grîfe den sînen jungen truoc.
dô ez die vor in hêten, dô hêt ez arbeit genuoc.
alsô diu kunft des alten zuo dem neste ergie,
daz kint er ûz den klâwen zuo den jungen lie.
dô zuhte ez ir einer. daz er ez niht verslant,
dâ wart diu gotes güete harte verre an bekant.
si woltenz hân zerbrochen, mit klâwen gar zertragen.
dâ hoeret michel wunder von sînen sorgen sagen,
wie dâ den lîp behielte von irlant der herre.
in habete der jungen einer under sînen klâwen harte verre.
von boume ze boume er mit dem kinde flouc.
den grîfen dô sîn sterke ein teil ze sêre trouc.
er gestuont ûf einem aste, dem was er ze swaere.
des muoste er ûf die erde, dô er zuo dem neste gerner waere.
von des grîfen valle daz kindel im enbrast.
sich barg in einem krûte der wênige gast.
er was noch übele enbizzen an dem sînem lîbe.
sît kom er ze trôste in ir ellende manigem schoenen wîbe.
got tuot michel wunder; des mac man verjehen.
von der grîfen sterke was ouch ê geschehen,
daz drîer künige tohter wâren dar getragen.
si sâzen dâ vil nâhen. nu kan iu niemen gesagen,
wie si den lîp nerten ie sô manigen tac,
wan daz ir got von himele vil gnaediclîchen phlac.
hagene dâ belîben solte niht aleine.
die minneclîchen meide vant daz kint in einem holen steine.
dô ez die frouwen slîchen sâhen an den berc,
dô wolten si des waenen, ez waere ein wildez twerc
oder ein merwunder von dem sê gegangen.
sît kom ez in sô nâhen: jâ wart ez von in güetlîche enphangen.
hagene wart ir innen; sie wichen in daz hol.
alles unmuotes was ir herze vol,
ê daz si erfünden, daz ez ein kristen waere.
mit sîner arbeite schiet er si sît von maniger herzen swaere.
dô sprach diu eltiste:< wie getarst du zuo uns gân,
sît wir von gote von himele dise herberge hân?
nu suoche dîne genôze in dem wilden sê.
wir lîden doch arbeit und ist uns griulîchen wê.>
dô sprach daz edele kindel:< lât mich iu wesen bî,
ob ir daz welt gelouben, daz ich ein kristen sî.
mich truoc der wilden grîfen einer zuo dem steine.
ich waere bî iu gerne; jâ mag ich niht hie belîben eine.>
dô enphiengens minneclîchen daz wênige kint.
sie gewunnens künde von sînem dienste sint.
sie begunden frâgen von wannenz komen waere.
von sînes hungers sorgen verdrôz ez der maere.
dô sprach daz edele kindel:< mir waere enbîzens nôt.
welt ir mir mite teilen iuwer trinken und iuwer brôt,
daz ist mir gewesen tiure wol drîer tage wîle,
wande mich der grîfe truoc dâ her wol hundert lange mîle.>
dô sprach der frouwen einiu:< ez ist sô geschehen,
daz wir unser schenken selten haben gesehen
noch unser truhsaezen, die uns solten tragen spîse.>
si lebeten gotes güete und wâren in ir tumben jâren wîse.
si begunden balde suochen wurzen und ander krût.
si wolten bî in neren daz sigebandes trût.
des si dâ lebeten, des brâhtens im genuoc.
ez was ein fremede spîse, die im die juncfrouwe truoc.
diu krût diu muoste er niezen durch des hungers nôt;
müelîch ist ze lîden der bitterlîche tôt.
er wonte bî den frouwen dâ vil manigen tac,
daz er ir güetlîche mit sînem dieneste phlac.
ouch hêtens sich in huote, daz wil ich iu sagen.
jâ wuohs er dâ mit sorgen in sînen jungen tagen,
unze daz den kinden bî ir grôzen swaere
vor dem holen steine erstuonden aber diu sunderbaeren maere.
ich enweiz von welhem ende geflozzen über mer
zuo den steinwenden kom ein grôzez gotes her.
die starken gruntwelle kolten si vil sêre.
die ellenden meide hêten ungemüetes dester mêre.
die kiele in zerbrâsten, des liutes niht genas.
die alten grîfen kômen dâ daz geschehen was.
si truogen zuo ir neste vil manigen tôten man.
des manic wîp von frâge vil der sorgen gewan.
dô si den jungen grîfen ir spîse hêten lân,
die alten grîfen kêrten von ir geniste dan,
ich enweiz in welhez ende ûf des meres strâzen.
si hêten ûf dem berge einen grimmen nâchgebûren lâzen.
hagene noch der liute sach ligen bî dem mer,
die dâ ertrunken wâren - des wâren gotes her -;
dô wânde er daz er solte vinden dâ ir spîse.
vor den übelen grîfen sleich er zuo dem stade harte lîse.
dâ vant er niemen mêre wan gewâpent einen man;
des er von den grîfen grôze nôt gewan.
er enschutte in ûz den ringen, er liez im niht versmâhen.
bogen und gewâpen vant er der sîten harte nâhen.
dô garte sich selbe daz wênige kint.
dâ obene in den lüften hôrte er einen wint..
dô hêt sich versûmet der wênige herre.
dô kom der alte grîfe. hagene was dem steine gar ze verre.
er swanc sich zorniclîche nider ûf den griez.
den sînen burgaere, den er dâ heime liez,
den wolte er harte gerne an der zît hân verslunden.
dô wart der küene hagene in vil guotes heldes mâze funden.
mit sîner bloeder krefte hêt er ûf gezogen
manige starke strâle schôz er ûz dem bogen.
er kundes niht versnîden: wes mohte er dô geniezen?
dô versuochte erz mit dem swerte. er hôrte die frouwen klagen unde riezen
in sînen siten tumben grimme er was genuoc.
dem grîfen einen vetech er von der ahsel sluoc
und verhoute an einem beine starke unde sêre,
daz er getragen mohte von der stat sînen lîp niht mêre.
den sic hêt er erworben. der eine der was tôt.
schiere kom der ander; des leit er sundernôt.
sît sluog er si alle, die jungen zuo den alten.
des half im got von himele; jâ mohte er solher krefte niht gewalten.
als er daz michel wunder hête dâ getân,
dô hiez er sîne frouwen von dem steine gân.
er sprach:< lât iu erschînen den luft und ouch die sunnen,
sît uns got von himele wil etelîcher freuden gunnen.>
si enphiengen in güetlîchen: ofte bî der stunt
dô wart er von den frouwen geküsset an den munt.
ir voget lac dâ veige; waz mohte in dô gewerren,
si giengen an dem berge nâhen oder verren?
dô in der grôzen sorgen von im gar gebrast,
dô lernte sô wol schiezen der ellende gast,
daz im die vogele kunden fliegende niht entrinnen,
er lernte swes er gerte, dô er nâch sîner nôt begunde sinnen.
er wart sô baldes herzen, sô frevele und sô zam.
hei waz er von tieren sneller sprunge nam!
als ein pantel wilde lief er ûf die steine.
jâ zôch er sich selbe; er was aller sîner mâge eine.
wie ofte er zuo den ünden durch kurzwîle gie!
er sach in dem wâge die râwen vische ie.
die kunde er gevâhen,< möhte er ir iht geniezen.>
sîn kuchen diu rouch selten; des mohte in alle tage dâ verdriezen.
von sîner herberge gieng er in den walt.
dâ sach er vil der tiere frevele unde balt.
dar under was ir einez, daz wolde in verslinden.
daz sluog er mit dem swerte; ez muoste sînes zornes harte enphinden.
einem gabilûne was ez anelîch.
er begunde ez schinden; dô wart er krefte rîch.
in luste sînes bluotes. dô er des vol getranc,
dô gewan er vil der krefte. er hête manigen gedanc.
mit des tieres hiute der helt sich bewant.
bî im er harte nâhen einen lewen vant;
der mohte im niht enphliehen. wie schiere er zuo im gie!
des beleib er unverhouwen. der helt ez güetlîche enphie.
daz tier daz er hête dâ ze tôde erslagen,
des gedâhte er ze hûse heim mit im tragen.
die frouwen zaller zîte genuzzen sîner güete.
von der fremeden spîse hôhte sich ir herze und ir gemüete.
fiur was in tiure, walt hêten si genuoc.
ûz einem herten velsen er manigen vanken sluoc.
daz in vor was fremede, des wurden sie berâten.
jâ tet ez ander niemen; si muostenz selbe bî der glüete brâten.
dô si die spîse nuzzen, dô mêrte sich ir kraft.
ouch kuhten sich ir sinne von gotes meisterschaft.
si wurden an ir lîben schoene und ouch lobebaere,
sam ir ieteslîchiu dâ heime in ir vater lande waere.
ouch hête der wilde hagene krefte zwelf man;
des er bî sînen zîten hôhen lop gewan.
in und die juncfrouwen muote daz harte sêre,
daz si in der wüeste solten belîben immer mêre.
dô bâten si sich wîsen zuo des wazzers fluot.
si giengen schamelîchen; jâ wâren niht ze guot
ir kleider, diu si truogen. diu strihte ir selber hant,
dâ si der junge hagene in ir ellende vant.
tage vier und zweinzic si giengen durch den tan.
an einem morgen früeje dô sach der junge man
ein schif geladen swaere; ez kom von garadê.
den ellenden frouwen den tet ir arbeit vil wê.
hagene ruofte lûte, daz in des niht verdrôz,
swie sêre von den winden daz mer mit ünden flôz.
daz schif begunde krachen. die bî im dâ fuoren nâhen,
si vorhten wildiu merkint, dô si die frouwen an dem stade sâhen.
daz schif hêt einen herren ûzer salmê.
hagene und sîn künne was im vil kunt ê.
er was ir nâchgebûre. dô hête von irlant
sun den sigebandes der bilgerîne einer niht bekant.
der grâve sînen schifman zem stade niht enliez.
der ellende recke füeren sich dô hiez
durch die gotes güete von dem wilden sande.
dô erkaltete ir gemüete, dô er krist sô frevenlîche nande.
der grâve selbe zwelfte in eine barken spranc.
ê er diu maere erfüere, diu wîle dûhte in lanc,
ob ez schrawaz waeren oder wildiu merwunder.
er gesach bî sînen zîten nie sô hêrlîchiu kunder.
er begunde frâgen, ê er zem stade gie:
< sît ir kint getoufet, waz tuot ir danne hie?>
er sach ir lîp den schoenen in jungen mies gewunden.
dô bâten si die geste, daz si in mit in ze varne gunden.
ê si zem schiffe giengen, dô brâhte man in gewant,
daz die pilgerîne mit in fuorten in daz lant.
swie kiusche si waeren, daz muosten si dô tragen.
jâ schamten si sich sêre; iedoch verendet sich ir klagen.
dô si die schoenen meide brâhten ûf die fluot,
dô giengen in engegene die ritter stolz und guot.
sie enphiengen vlîziclîche die fürsten tohter tiure,
swie si sich ê versâhen daz si waeren wilde und ungehiure.
dô beliben si des nahtes bî in ûf dem sê.
diu ungewonheite tet den kinden wê.
hêten siz für wirde, sô diuhten si mich wîse.
der grâve von garadîe hiez in geben guote spîse.
dô si gespîset wâren und er bî in gesaz,
der grâve von garadîe bat im sagen daz,
wer si sô rehte schoene braehte zuo dem sê.
den kinden tet sîn frâgen und ouch ir arbeite wê.
dô sprach diu eltiste, diu under in dâ saz:
< ich bin von verren landen, herre, wizzet daz,
von indîâ der guoten - dâ was küniginne
mîn vater dô er lebete -, dâ ich krône leider nimmer mêr gewinne.>
dô sprach diu mitteliste:< ich bin von verren komen.
mich hât ein wilder grîfe ze portigâl genomen.
der mîn dâ jach ze kinde, der was dâ landes herre;
ein voget vil gewaltic was er geheizen nâhen unde verre.>
diu jungeste dar under, diu bî dem grâven saz,
diu sprach gezogenlîche:< herre, ich sage iu daz:
ich bin von iserlande, dâ was mîn vater herre.
die mich dâ ziehen solten, den kom ich leider al ze verre.>
dô sprach der ritter edele:< got hât vil wol getân,
sît er iuch bî den mâgen niht belîben wolte lân;
ir sît mit genâden ûz grôzer nôt enbunden,
sît ich iuch sô schoene meide hân an disem wilden stade funden.>
swes er dâ frâgen möhte, des waere im unnôt,
wie daz komen waere, daz si den grimmen tôt
niht von den grîfen nâmen, die si ze neste truogen.
si liten sêr vil manigez, des si doch nie mêre gewuogen.
dô sprach der rîche grâve wider den jungen man:
< friunt und geselle, ir sult mich hoeren lân,
sît daz mir die frouwen gesaget hânt ir maere,
nu weste ich harte gerne, wâ iuwer lant oder künne waere.>
dô sprach der wilde hagene:< daz wil ich iu sagen.
mich hât der grîfen einer ouch dâ her getragen.
mîn vater der hiez sigebant; ich bin von irrîche
und bin bî disen frouwen gewesen vil lange kumberlîche.>
dô frâgten si alle:< wie mohte daz wesen,
daz ir bî den grîfen sô lange sît genesen?>
dô sprach der junge hagene:< daz wolte diu gotes güete.
an in ist wol erküelet beidiu mîn herze und ouch mîn gemüete.>
dô sprach der ûz garadîe:< daz solt du mir sagen,
wie dir sî geringet diu nôt?>< dâ hân ich erslagen
die alten zuo den jungen. ir einer niht genas,
bî den ich mînes lîbes in harte grôzen sorgen was.>
dô sprachens algemeine:< sô ist starc dîn lîp;
dich mügen loben balde beide man und wîp.
ez möhten unser tûsent nimmer hân getân,
daz wirs erslagen hêten. ez ist dir saeliclîche ergân.>
der grâve und sîn gesinde vorhten ditze kint.
ez hêt unmaezlîch sterke: daz geschadete in sint.
man wolte in von den wâfen mit listen hân gescheiden.
daz werte er zorniclîche; jâ mohte in sîn komen balde leiden.
dô sprach aber der grâve:< mir ist wol geschehen
nâch manigem schaden grôzen, den ich hân gesehen.
und bist du der mâge dâ her von irlande
des fürsten sigebandes, sô wil ich dich haben mir ze phande.
du bist mir komen rehte, daz sî dir geseit.
mir hânt dîne friunde getân sô manigiu leit
ze garadîe dem lande, daz lît in gar ze nâhen.
si hiezen mîne helde in einem herten sturme slahen und vâhen.>
dô sprach der junge hagene:< unschuldig ich des bin,
daz si iu getâten. nu bringet mich ze in;
sô getrouwe ich wol versüenen ir haz und iuwer strîten.
lât mich genaediclîche zuo den mînen kunden erbîten.>
der grâve sprach zem kinde:< du muost mîn gîsel sîn;
sô sîn mîn hovegesinde diu schoenen magedîn.
die wil ich mir ze êren haben in mînem lande.>
diu rede dûhte hagenen, si waere im schade unde schande.
der recke sprach in zorne:< ich wil niht gîsel wesen.
des enmuote niemen, der welle genesen.
ir guote schifliute, ir bringet mich ze lande,
des lône ich iu gerne; ich gilte mit schatze und mit gewande.
er muotet mînen frouwen daz si iuwer gesinde wesen.
âne sîne helfe si mügen wol genesen.
sî iemen hie sô wîse, der volge mîner lêre.
wendet iuwer segele, daz man gên irlande iht kêre.>
daz liut in wolte vâhen; ir herre daz gebôt.
dô stuont er in ze nâhen; des kômens in grôze nôt.
er holte bî dem hâre wol drîzig in die ünde.
diu kraft sînes lîbes wart den pilgerînen harte künde.
hêtenz niht gescheiden diu minniclîchen kint,
den helt von garadîe hiete er erslagen sint.
si wâren im gelîche, die armen zuo den hêren.
die selben schifliute muosten dô gên irlande kêren.
ilen si begunden, daz si niht wurden vlorn,
wan si muosten fürhten des jungen hagenen zorn.
tage sibenzehene si vil unmüezic wâren.
si vorhten in al gemeine, wan si sâhen in übele gebâren.
dô er begunde nâhen in sînes vaters lant
- die vil wîten bürge hêt er ê bekant -,
einen palas hôhen kôs er bî dem fluote.
driu hundert türne sach er dâ vil veste unde guote.
dar inne was her sigebant und ouch sîn edel wîp.
die pilgerîne muosten sorgen umbe ir lîp,
ob ir wurde innen der ûz irrîche,
daz er si alle slüege. daz understuont dô hagene lobelîche.
dô sprach zuo den gesten der waetlîche man:
< ich wil ez gerne süenen, swie ich niht enhân
gewaltes hie ze lande. ich wil dar boten senden
und wil haz den alten mit iu und mit dem künige gar verenden.
der nu welle dienen an mir michel guot,
diu maere, diu ich enbiute, swer daz gerne tuot,
der diu sage dem künige, dem gibe ich golt daz rîche.
jâ lônet im vil gerne mîn vater und mîn muoter rîchlîche.>
der pilgerîne zwelve hiez er rîten dan.
< nu saget dem künige>, sprach der junge man,
< ob er welle hagenen sînen sun sehen,
an dem von einem grîfen im herzenleide was geschehen.
ich weiz wol, daz sîn geloubet der edele künic niht.
sô frâget mîne muoter, ob si iu des vergiht,
daz si mich danne welle haben zeinem kinde,
ob si ein guldîn kriuze vor an mîner brüste vinde.>
die boten riten dannen nâhen in daz lant.
dâ saz in einem hûse frou uote und sigebant.
dô erkante er daz dâ füeren dâ her von garadîne.
ez wâren sîne vînde; darumbe zurnte der wirt und ouch die sîne.
er hiez frâgen wies getörsten komen in daz lant.
dô sprach ir einer drunder:< dâ hât uns her gesant
dîn sun der junge hagene. swer den gerne saehe,
der ist hie sô nâhen, daz daz in kurzer zîte wol geschaehe.>
dô sprach der fürste sigebant:< ir trieget âne nôt.
er ist sô hin gescheiden, daz mir des kindes tôt
dicke hât erwecket mînes herzen sinne.>
< ob irs niht geloubet, sô frâget iuwer wîp die küneginne.
der ist er alsô dicke gewesen nâhen bî.
ob im an sîner brüste ein guldîn kriuze sî,
ob man des an dem degene die rehten wârheit vinde,
geruochet ir des beide, sô müget ir sîn wol jehen ze einem kinde.>
uoten der frouwen ditze wart geseit.
si freute sich der maere; ê was ir ofte leit.
si sprach:< wir suln rîten dâ wirz ze rehte ervinden.>
der wirt dô hiez satelen im und sînen besten ingesinden.
zehant dô sprach ein bilgerîn der schoenen uoten zuo:
< wilt du mir, frouwe, volgen, ich râte waz du tuo.
du solt bringen kleider den vil schoenen kinden,
die koment dir ze allen êren; si heizent daz sîn jungez ingesinde.>
man brâhte rîchiu kleider mit der frouwen dan.
ouch volgte der küniginne vil manic küener man.
her hagene was gestanden nider ûf den sant,
dâ man die von garadîe bî dem ellenden vant.
dô gesach er rîten wîb unde man.
dô wolte in her hagene hin engegene gân.
wer im grüezen kunt taete, daz wolte er gerne sehen.
dâ muoste ein starkez dringen von sînen friunden geschehen.
der künic hiez in willekomen sîn in sîn lant.
er sprach:< sît irz der recke der nâch uns hât gesant
und jehet ze einer muoter der edelen küniginne?
und sint wâr diu maere, sô bin ich frô von allen mînen sinnen.>
uote diu schoene gezogenlîchen sprach:
< heiz uns vor den liuten schaffen hie gemach.
ich sol in wol erkennen, ob im hie zimt diu krône.>
si ervant diu wâren bilde. dô enphiengen si den jungen helt vil schône
mit weinenden ougen si kuste in an den munt.
< ê west ich mich siechen, nu bin ich wol gesunt.
bis willekomen, hagene, mîn einigez kint.
nu mügen sich dîn wol troesten die hie bî sigebande sint.>
der künic trat dar nâher, sîn freude diu was grôz.
von sînes herzen liebe ûz sînen ougen vlôz
ime der vil heizen trehene dâ genuoc.
dem kinde er holden willen von schulden friuntlîchen truoc.
die ellenden fremeden froun uoten wurden kunt.
si gab in maniger hande grâ unde bunt,
phelle ob liehten vederen, daz wol gezam ir lîbe.
sich ringet ir gemüete von des küniges sigebandes wîbe.
man kleite die schoenen frouwen als ez in wol gezam.
die zît muostens dulden dar under michel scham,
unze si behangen mit rîchen borten giengen.
der wirt und sîne helde die jungen meide vlîziclîche enphiengen.
hagene hiez genaedic den von garadîe sîn,
den künig und die liute durch den willen sîn,
daz er in vergaebe schaden unde schulde.
hagene der junge der gewan den pilgerînen hulde.
dô der künic mit kusse versuonte sînen zorn,
dô muoste man in gelten swaz si hêten verlorn.
daz was in frume vil grôziu und was ouch hagenen êre.
sît wurden si vînde mit dem von irlande nimmer mêre.
dô hiez man den gesten tragen ûf den sant
in dem fride hagenen ir spîse und ir gewant,
daz si dâ ruowen solten ze vierzehen tagen.
die stolzen pilgerîne muosten im des gnâde sagen.
dô riten si mit schalle von dem mere dan.
zuo der burc ze baljân kom vil manic man
durch diu fremeden maere, daz noch leben solte
des vil rîchen küniges sun. lützel iemen daz gelouben wolte.
hagene sîne frouwen niht unberuochet liez.
baden ze allen zîten er si vlîziclîchen hiez.
den minneclîchen meiden den diente er vil lîse.
man gab in rîchiu kleider; er was in sînen jungen jâren wîse.
wahsen er begunde bevollen ze einem man.
dô phlag er mit den helden swes man ie began,
daz ritter prüeven solten, mit werken und mit handen.
sît wart er gewaltic in sînes vater sigebandes landen.
nâch tagen vierzehenen scheiden man dô lie
die wazzermüeden helde, die bî in wâren hie.
dô gab in sîne gâbe der wirt von liehtem golde.
durch sînes sunes liebe ze staeten friunden er si haben wolde.
der junge hagene lernte daz helden wol gezam,
vor sô manigem degene, daz er des âne scham
muoste belîben. daz lobeten schoene frouwen.
er wart sô rehte milte, daz es niemen möhte wol getrouwen.
dar zuo wart er sô küene, als uns ist geseit,
daz er getorste rechen sîner friunde leit.
er behabete gar sîn êre an aller hande dingen.
des hôrte man in dem lande von dem helde sagen unde singen:
er wuohs in einer wüeste, der edele fürste junc,
bî den wilden tieren, des mohte im einen sprunc
lebendes niht enphliehen, swaz er wolte vâhen.
er waen und sîne frouwen bî dem mere manic wunder sâhen.
sîn rehter name hiez hagene; sît wart er genant
vâlant aller künige. dâ bî was er bekant
von der sînen sterke wol in allem rîche.
hagene der küene urborte sînen namen vlîziclîche.
im rieten sîne mâge, er wurbe umb ein wîp.
diu was im dâ vil nâhen, daz nindert schoener lîp
lebete in aller welde ûf dem ertrîche.
diu hêt erzogen in selben; jâ wuohs er bî ir vil harte sorclîche.
si was geheizen hilde und was von indîân.
si hêt im ofte liebe in grôzer nôt getân,
dâ er si aller êrste vant in einem steine.
ûz allem lande gerte er für sie bezzer deheine.
sîn vater hiez in gâhen, daz er naeme swert
mit hundert sînen helden: tûsent marke wert
gaebe er ie vier gesellen für ros und für gewaete.
dô sprach der degen hagene, daz er daz vil williclîchen taete.
dô hiez er ez künden in diu fürsten lant.
wanne ez wesen solte, daz tet man in bekant.
sît wart sîn grôziu milte harte wol befunden.
man sagete die hôchzîte in drîn tagen und in jâres stunden.
dar zuo sich vlizzen recken die gerne wolten dar.
si hiezen würken schilde lieht und wol gevar.
dar zuo man in bereite satele vil rîche.
fürbüege und zoume bereite man von golde sûberlîche.
ûf einem wîten plâne herbergen man dô hiez
des rîchen küniges geste. wie wênig er des liez
des si an in gerten! dâ sidelte man vil wîten.
man sach an allen enden sîne geste zuo dem lande rîten.
die fremeden, die dâ wolten wâpen mit im nemen,
die hiez er kleiden alle; daz muoste in wol gezemen.
die dâ von fremeden erben kômen zuo dem lande,
der wâren tûsent helde; die zierte er wol mit rosse und mit gewande.
er sprach zuo sînen friunden:< nu râtet ir mir daz,
daz ich ein künic heize. ez zimt mir dester baz,
ob ich von herzen minne diu bî mir trage krône.
ich erwinde nimmer, unz ich ir ir arbeit gelône.>
sie sprâchen, wer diu waere, des frâgten sîne man,
diu vor sînen helden ze hove solte gân.
er sprach:< daz ist frou hilde von indîâ dem lande,
der ich und mîne friunde ze dirre welte haben wênic schande.>
wol behagete ez sîner muoter, sîme vater tet ez sam,
daz man si solte kroenen, dô si daz vernam.
si was wol in der mâze, daz lant hêt ir êre.
wol sehs hundert degene nâmen bî im wâpen oder mêre.
nâch siten kristenlîchen wîhen man dô hiez
beide ze der krône. niht lenger man dô liez.
her hagene und frou hilde riten vor in dannen.
manigen buhurt rîchen sach man dâ von des küniges mannen.
her sigebant reit selbe; hôhe stuont sîn muot.
in ahte harte ringe, verzerte er michel guot.
dô si geriten hêten wol nâch ritters rehte,
dô wurden vil unmüezic ûf des küniges hove vil manige kamerknehte.
si truogen an gesidele breit unde lanc,
stüele unde tische. dô man vol gesanc,
ze hove reit frou uote und mit ir vil der frouwen,
die die jungen helde dâ vil williclîchen mohten schouwen.
dô der künic sigebant bî froun uoten saz
und hagene bî hilden, die liute redeten daz,
im waere wol gelungen an sînem lieben kinde.
den krach von manigem schafte bruofte vor den tischen ir ingesinde.
dô der ûz irlande wol enbizzen was,
schiere wart ze molten bluomen unde gras
von sînen manigen gesten; die riten dâ mit schalle.
die man gesunde weste, die buhurdierten vor den frouwen alle.
vier und zweinzic recken, die wâren ûf den plân
komen under schilde. dâ wart ez wol getân;
manic rîchiu tjoste wart von in getriben.
daz sâhen schoene frouwen; jâ waer daz übele beliben.
sun der sigebandes den buhurt selbe reit.
daz sach sîn triutinne: jâ was ez ir niht leit.
ob si im iht gedienet hêt in fremeden landen,
des lônte er ir gerne; er was ein helt ze sînen handen.
dâ vant man under stoube dem wirte rîten bî,
daz ouch künige hiezen, zwelf unde drî,
die lêhen von im hêten, kristen unde heiden.
sigebande und hagenen den dienten si vlîziclîchen beiden.
diu hôchzît werte lange; diu freude diu was grôz,
von hurte und von dringen ludem unde dôz.
der wirt hiez sîne geste ir arbeite lâzen.
dô wart in daz erloubet, daz si zuo den frouwen gesâzen.
vor den sînen genôzen sprach her sigebant:
< mînem sune hagenen gibe ich mîniu lant,
die liute mit den bürgen nâhen unde verren.
alle mîne recken suln in haben ze einem herren.>
dô sich verzigen hête der fürste sigebant,
dô begunde hagene lîhen bürge unde lant
mit vil guotem willen. die si nemen solten,
er dûhte si sô biderbe, daz sis von im gerne nemen wolten.
nâch lêhenlîchem rehte gestraht ir maniges hant
wart dem jungen künige. schaz und ouch gewant
gab er sînen gesten nâhen unde verren.
sô miltes fürsten hôchzît möhte noch den armen niht gewerren.
ze hove wâren frouwen, die mit im in daz lant
wâren gefüeret. nâch der einer wart gesant,
die hiez man zuo froun hilden für den künig gân.
diu was von iserlande und was ze wunsche wol getân.
ir gerte ein junger fürste; der hête si gesehen
bî der küniginne. des mohte er wol verjehen,
daz si von allem rehte solte tragen krône.
si was gespil froun hilden: sît wart ir ein rîchez lant ze lône.
dô schieden sich die geste, der künig und sîne man.
die edelen juncfrouwen fuorte man dan
gegen norwaege in des fürsten rîche.
nâch ir grôzen leide sô stuont ir dinc vil genaediclîche.
dô begunde rihten her hagene in irlant.
swaz er unbillîches an den liuten vant,
des muosten si engelten von im harte sêre.
inner einem jâre enthoubet er ahzic oder mêre.
nu schuof er herverte in sîner vînde lant.
durch die armen wolter füeren deheinen brant.
swâ ir mit übermüete deheiner wart erfunden,
dem brach er die bürge und rach sich mit den tiefen verchwunden.
swâ er kom ze strîte, er was ein ritter guot;
den hôchvertigen helden swachet er den muot
in sein vorgetane nâhen unde verren
er hiez vâlant aller künige: daz mohte sînen vînden wol gewerren.
der helt lebete schône; frô was er genuoc.
von indîâ diu frouwe bî dem recken truoc
eine tohter schoene. sît wart diu genennet
nâch ir muoter hilde; dâ von man diu maere wol erkennet.
dô hiez der wilde hagene ziehen sô daz kint,
ez beschein diu sunne selten noch daz ez der wint
vil lützel an geruorte. sîn huoten edele frouwen:
sam tâtens sîne mâge, den er aller beste mohte getrouwen.
inner zwelf jâren diu hêrlîche meit
wart unmâzen schoene. verre ez wart geseit.
edele fürsten rîche die begunden sinnen,
wie si wolten werben nâch des wilden hagenen tohter minnen.
der selben fürsten einer bî tenemarke saz
ze wâleis in dem lande. dô er gehôrte daz,
daz si sô schoene waere, dô rang er nâch ir sêre.
daz versmâhte hagenen; er nam im beide lîb und êre.
swaz man ie boten sande nâch der megede guot,
die hiez her hagene vliesen durch sînen übermuot.
er wolte si geben deheinem der swacher danne er waere.
dô hôrte man allenthalben sagen von dem fürsten daz maere.
boten hiez er hâhen wol zweinzic oder mêr
- die ez niht gerechen mohten, den was ez herzen sêr -,
alle die man sande nâch sîner tohter hêre.
genuoge, den man ez sagete, die gerten ir ze wîbe nimmer mêre.
noch beleib ez ungeworben von guoten recken niht.
hât ir einer übermuot, alsô man des giht,
dâ bî man vindet einen, der dunket sich sam hêre.
von ir hôhen minne huop sich sîner sorgen sider dester mêre.
ein helt der was erwahsen dâ in tenelant.
ze stürmen in einer marke, daz ist wol erkant,
dâ sâzen sîne mâge; die zugen in nâch êren.
im diente ouch nortlant; jâ was er vil gewaltig unde hêre.
einer sîner mâge, wate was er genant,
der hête von dem degene bürge unde lant.
durch daz er was sîn künne, er zôch in vlîziclîchen.
er lêrte in alle tugende; er liez in ûz der huote niht entwîchen.
ze tenemarke herre was waten swester kint,
hôrant der biderbe. der verdiente sint
an hetelen dem künige, daz er im der krône
wol ze tragene gunde; er gaps dem helde volliclîch ze lône.
hetele der rîche ze hegelingen saz
nâhen bî nortlande, ich wil iu sagen daz:
dar inne hêt er bürge wol ahzig oder mêre.
die der phlegen solten, die dienten im tegelîch mit grôzer êre.
er was ze friesen herre wazzer unde lant;
dietmers unde wâleis was in sîner hant.
hetele der was rîche und hête vil der mâge.
er was ouch grimme küene; ofte schuof er sînen vînden lâge.
hetele was ein weise; dâ von sô wart im nôt,
ob er ein wîp hête. im wâren beide tôt
vater und ouch muoter, die im diu lant dâ liezen.
sus hêt er vil der friunde; bî den muos in ze lebene verdriezen.
dô rieten im die besten, er solte minne phlegen,
diu im ze mâze koeme. dô sprach der junge degen:
< ich enweiz deheine, diu zen hegelingen
mit êren waere frouwe, noch die man mir ze hûse möhte bringen.>
dô sprach von nîflande môrunc der junge man:
< ich weiz eine frouwen, als ich vernomen hân,
daz deheiniu lebet sô schoene nindert ûf der erde.
wir suln ahten gerne, daz si iu ze einer triutinne werde.>
er frâgte, wer sie waere oder wie si sî genant.
er sprach:< sie heizet hilde und ist ûz irlant.
ir vater heizet hagene und ist daz gêren künne.
kumt si her ze lande, sô hâst du immer freude unde wünne.>
dô sprach der fürste hetele:< nu ist mir doch geseit,
swer werbe nâch ir minne, ez sî ir vater leit,
darumbe sî erstorben vil manig edel man.
deheinen mînem friunde ich des tôdes niht engan.>
dô sprach aber môrunc:< sô sende in sîn lant.
heiz hôranden bringen; dem ist wol erkant
alle site hagenen hât er wol gesehen.
âne sîne helfe kunde ez nimmer geschehen.>
er sprach:< ich wil dir volgen, nu si sô schoene sî.
dâ man si sol gewinnen, dâ muost du wesen bî,
wan ich dir alles guotes von schulden wol getrouwe.
du hâst es frume und êre, wirt si ze hegelingen frouwe.>
dô hiez er boten rîten hin ze tenelant,
dâ man hôranden sînen neven vant.
er enbôt dem recken, daz er in sehen solte
inner tagen sibenen, ob er im deheinen dienest leisten wolte.
dô die boten kômen und daz er die vernam,
getriuwelîcher dienste was er im sô zam,
daz er leiste gerne swaz er im gebôt.
des gewan er sider arbeit unde groezlîche nôt.
er reit ze hove schiere mit sehzic sîner man.
dô der helt dâ heime urloup genam,
dô gâhte er dester vaster, daz er diu maere erfunde,
wâmite er dem degene wol nâch êren gedienen kunde.
an dem sibenden morgen kom er in daz lant.
er und sîn geselle truogen guot gewant.
der künic hin engegene gie den recken guoten.
dô sach er bî dem recken von tenemarke den küenen fruoten.
ez was im ein liebez maere, daz si wâren komen.
der künic sach si gerne; dâ von im was benomen
ein teil sîner sorgen, die er hêt in sînem muote.
dô sprach er lachende:< bis willekomen, neve fruote.>
dô gienc für den fürsten fruote und hôrant.
er frâgte wie ez stüende dâ heime in tenelant.
dô sageten si im beide:< wir haben in kurzen stunden
in herten stürmen geslagen vil der schedelîchen wunden.>
er frâgte, wâ sie waeren durch vehten hin geriten.
si sprâchen:< ze portigâle dâ haben wir gestriten.
des wolte uns niht erlâzen der edele künic rîche,
er enschadete uns sêre in der marke aller tegelîche.>
dô sprach der junge hetele:< nu lât ez hine gân.
jâ waene ich, wate der alte der welle niht lân
die marke dâ ze stürmen, dâ er dâ sitzet inne.
danc habe er des immer, der im eine burg an gewinne.>
die helde giengen sitzen in einen palas wît.
mit tumplîchen witzen begundens reden sît
von edeler frouwen minnen, hôrant und fruote.
der künic hôrte ez gerne; darumbe gab er in miete guote.
hetele hôranden biten dô began:
< ist dir daz maere künde, du solt mich wizzen lân,
wie stêt ez umb froun hilden, die jungen küniginne?
der wolte ich mînen dienest unde mîne botschaft heizen bringen.>
dô sprach der degen küene:< ez ist mir vil wol erkant.
maget alsô schoene ich mêre nie bevant
als von irlande hilde die rîchen,
des wilden hagenen tohter: jâ stüende ir ein krône lobelîche.>
hetele dô frâgte:< möhte daz gesîn,
daz mir ir vater gaebe daz schoene magedîn?
und diuhte ich in sô biderbe, sô wolte ich si minnen
und wolte im immer lônen, der mir die maget hulfe gewinnen.>
< daz mac sich niht gefüegen>, sprach hôrant.
< ze boten rîtet niemen in daz hagenen lant.
des wil ich mich selbe nimmer vergâhen.
den man dar gesendet, den heizet man dâ slahen oder hâhen.>
dô sprach aber hetele:< mir ist nâch ir alsô nôt.
hâhet er mir einen boten, darumbe müese tôt
selbe geligen hagene der künic von irrîche.
er ist nie sô frevele, im enkome sîn grimmer muot vil schedelîche.>
dô sprach der degen fruote:< wolte wate sîn
gegen irlande nû der bote dîn,
sô möhte uns wol gelingen und braehten dir die frouwen;
oder uns wurden wunden ûf daz herze al durch den lîp gehouwen.>
hetele der herre sprach:< dâ wil ich hin
senden zuo den stürmen; ân angest ich des bin,
wate rîte gerne swar ich im gebiute.
heizet mir von friesen irolden komen und sîne liute.>
die boten riten gaehes ze stürmen in daz lant,
dâ man waten den küenen bî sînen helden vant.
man saget im von dem künige, daz er im komen solte.
waten hête wunder, waz sîn der künic von hegelingen wolte.
er frâgte, ob er füeren solte mit im dan
helm oder brünne und iemen sîner man.
der boten sprach dô einer:< des enhôrte wir niht,
daz er bedörfte iht recken, wan daz er iuch gerne siht.>
wate wolte von dannen. sîne liute er lie
dem lande und den bürgen. dô er ze rosse gie,
dô volgte im niemen mêre wan zwelve sîner man.
wate der vil küene ze hove gâhen began.
er kom ze hegelingen. dô der degen reit
hin ze campatille, daz was niht ze leit
hetelen dem degene: er begunde zuo im gâhen.
er dâhte wie er solte waten sînen alten friunt enphâhen.
er gruozte in williclîche. der fürste lûte sprach:
< her wate, sît willekomen; daz ich iuch niht ensach,
des ist nu lange zîte, daz wir ensamet sâzen,
dâ wir uns urliuges ûf unser widerwinnen vermâzen.>
wate im antwurte:< ensamet solten wesen
gerne guote friunde; sô möhten si genesen
vor ir starken vînden immer dester baz.>
er vieng in bî der hende und tet vil güetlîchen daz.
si giengen beide sitzen und ander niemen mêr.
der künic der was rîche; wate der was hêr
und ouch übermüete ze allen sînen dingen.
hetele hête gedanke, wie er in ze irlande solte bringen.
dô sprach der junge recke:< ich hân nâch dir gesant.
boten ich bedörfte in des wilden hagenen lant.
nû enweiz ich niemen, der mir dar bezzer waere,
danne ir, wate, lieber friunt: ir sît zuo der botschaft vil redebaere>
dô sprach wate der alte:< swaz ich werben sol
iu ze liebe und ze êren, daz tuon ich gerne und wol.
des sult ir mir getrouwen, ich bringe ez iu an ein ende
nâch iuwerme willen, ez ensî daz michs der tôt erwende.>
hetele sprach:< mir râtent al die friunde mîn,
ob mir geben welle die schoenen tohter sîn
hagene der starke, daz si ein küniginne
werde in mînem lande. dar nâch stênt hôhe mîne sinne.>
wate sprach mit zorne:< swer dir daz hât geseit,
ob ich hiute sturbe, daz waere im niht ze leit.
jâ hât dich ander niemen gereizet des gedingen,
wan fruote von tenemarke, daz ich dir die schoenen hilden müge bringen
ez ist in solher huote diu minneclîche meit -
hôrant und fruote, die ditze hânt geseit,
daz si sî sô schoene, ich wil ê niht erwinden,
du solt mich und si beide in dînem dienst genendiclîchen vinden.>
er wolte nâch in beiden senden an der stunt.
mêre sîner friunde tete man ez kunt,
daz si ze hove solten für den künic hêre.
heimlîcher sprâche hêten si darumbe deheine mêre.
wate der vil küene, dô er hôranden sach
und ouch fruoten, wie schiere er dô sprach:
< got lône iu helden beiden, daz ir der mînen êren
und mîner hovereise under wîlen muotet alsô sêre.
ir sît es vil genoete, daz ich bote bin.
nu müezet ir ouch beide mit samet mir dâ hin:
sô sul wir dem künige dienen wol nâch sînen hulden.
der mîns gemaches vâret, der sol die selben triuwe mit mir dulden.>
dô sprach der recke hôrant:< ich wil dar gerne varn.
ob mich des der künig erlieze, sô wolte ich niht bewarn,
ich enwolte haben arbeit dâ ich schoene frouwen saehe,
daz mir und mînem künne êrlîchiu freude von in geschaehe.>
< wir suln>, sprach her fruote,< siben hundert man
die reise mit uns füeren. her hagene niemen gan
deheiner voller êre. er dunket sich nie sô vermezzen,
ob er uns waenet twingen, sô muoz er sîner hôchvart gar vergezzen.
her künic, ir sult heizen bereiten ûf die fluot
ein schif von ciperboumen veste unde guot,
daz iuwer ingesinde müge wol getragen.
von silberwîzen spangen suln siule werden geslagen.
und werbet umbe ein spîse die man haben sol.
heizet würken helme vlîziclîchen wol
und halsperge veste, die wir füeren von hinnen.
des wilden hagenen tohter müge wir deste baz gewinnen.
jâ sol mîn neve hôrant, der ist ein wîser man,
stên in sîner krâme, des ich im wol gan,
nuschen unde bouge verkoufen den frouwen,
golt und edel gesteine: sô sol man uns deste baz getrouwen.
wir suln füeren veile wâfen unde wât.
sît ez umb hagenen tohter sô angestlîchen stât,
daz si niemen mag erwerben, er enmüeze umb si strîten,
nu kiese wate selbe, welhe er mite welle heizen rîten.>
dô sprach wate der alte:< ich kan niht koufes phlegen:
mîn habe ist vil selten müezic her gelegen.
ich teiltes ie mit helden, daz ist noch mîn gedinge.
ich bin niht sô gefüege, daz ich kleinet schoenen frouwen bringe.
sît ez mîn neve hôrant ûf mich gerâten hât,
er weiz in guoter mâze, wie ez umbe hagenen stât.
der genôzet sich mit sterke sehs und zweinzic mannen.
gefreischet er daz werben, sô komen wir harte sorclîche dannen.
her künic, heizet gâhen; decken man uns sol
unser schif mit dillen. jâ muoz ez unden vol
wesen guoter recken, die uns helfen strîten,
ob uns der wilde hagene niht mit gemache welle lâzen rîten.
der suln wol hundert strîtlîch gewant
mit uns von hinnen füeren gegen irlant;
sô sol mîn neve hôrant mit zwei hundert manne
wesen in der krâme; sô koment zuo im schoene frouwen danne.
dar zuo sol man würken guoter kocken drî,
die ros unde spîse uns nâhen tragen bî,
daz uns in einem jâre des sî unzerunnen.
wir suln sagen hagenen, daz wir kûme ûz stürmen lande sîn entrunnen
und daz uns ungenâde der künic hetele tuo.
mit unser grôzen gâbe sul wir ofte zuo
ze hilden und ze hagenen hin ze hove gân;
sô wirt uns von dem künige sîn fride vil staete getân.
wir suln jehen alle, daz wir in aehte sîn.
zehant sô vâhet gnâde der wilde hagene mîn.
man heizet herbergen uns ellenden geste:
sô lât uns her hagene in sînem lande lützel iht gebresten.>
die helde frâgte hetele:< wanne mac daz sîn,
daz ir scheidet hinnen, lieben friunde mîn?>
si sprâchen:< swanne ez sumeret von des winters zîten,
sô sî wir gekleidet und suln aber her ze hove rîten.
die wîle man würket daz man haben sol,
segele unde riemen, vlîziclîchen wol,
kocken und galeide, die wir sulen füeren,
daz uns die gruntwelle iht ze schaden mügen an gerüeren.>
her hetele sprach:< nu rîtet heim in iuwer lant.
ir durfet niht verkosten ûf ros noch gewant.
allen die iu volgent, den gibe ich solch gezouwe,
daz iuch wol mit êren mac gesehen ein ietslîchiu frouwe.>
dô reit mit urloube wate in sturmlant.
hôrant und fruote die kêrten sâ zehant
hin ze tenemarke, dâ si hiezen herren.
si gedâhten sich mit dienste dem künic hetelen nimmer geverren.
dô tete sînes willen dâ heime hetele schîn.
ez wurden vil unmüezic die zimberliute sîn.
sîniu schif si worhten sô si beste kunden;
die wende ze den stoezen wurden mit silber wol gebunden.
die masboume wurden veste unde guot.
dô bewant man diu ruoder, rôt alsam ein gluot,
mit dem liehten golde; der herre was rîche.
dô si varn solten, si bereiten sich zuo der vart lobelîche.
ir ankerseil diu wurden dâ her von arabê
gefüeret harte verre, daz man sît noch ê
deheiniu alsô guoten nindert vinden künde.
deste baz si fuoren von hegelingen ûf den tiefen ünden.
dô worhte man die segele spâte unde fruo.
der künic hiez des îlen. dô welte man dar zuo
von abalî der sîden die besten die si funden.
vil unmüezic wâren die si würken solten an den stunden.
wer mag uns daz gelouben, daz man ûz silber guot
hiez die anker würken? des küniges gernder muot
stuont nâch hôher minne. er machte manigen man
vil gar unmüezic, dô er sîn gâhen began.
gedillet und getrâmet diu schif man dô vant
gên wetere und gên strîte. schiere wart gesant
nâch den die varn wolten nâch der schoenen frouwen.
dar zuo bat man niemen, wan den der künic wol mohte getrouwen.
wate reit von stürmen dâ er hetelen vant.
sîn ros giengen swaere von silber und gewant.
vier hundert manne fuorte er mit im dan.
hetele der biderbe vil küene geste gewan.
dar reit von tenemarke hôrant der küene man.
boten guotes willen hetele dô gewan.
tûsent oder mêre, die er wolte senden.
waere er niht sô rîche, er enkunde ez nimmer verenden.
môrunc der snelle dâ her von friesen reit.
er brâhte zwei hundert degene. dem künige wart geseit,
daz si komen waeren mit helme und mit brünne.
vil schiere kom ouch irolt; jâ wâren si hetelen künne.
irolt von nortlande hêt sich sô bereit,
ob im der künic gaebe nimmer sîniu kleit,
doch wâren sîne helde und er sô berâten,
swâ si hin gewanden, daz si lützel iemen ihtes bâten.
der künic si alle gruozte, als ez wol gezam.
irolt bî der hende er güetlîchen nam;
er gienc dâ er sitzen den alten waten vant.
dô die helde mit witzen solten rûmen daz lant,
dô hiez man allenthalben vil kleine nemen war,
swaz si füeren solten, daz siz hêten gar.
die helde sâhen selbe, ir schef diu wâren rîche.
nâch der schoenen hilden sande er sîne boten listeclîche.
zwô galîe niuwe, veste unde guot,
und ouch zwêne kocken, die hêtens bî der fluot,
und einen kiel den besten, den bî allen stunden
ûf des meres ünden in dem lande iemen hête funden.
dô wolten si von dannen. ir ros und ouch ir wât
daz was ûf den schiffen. wate sînen rât
gap dô dem künic hetelen, unz si komen solten,
daz er sich wol gehabete, wan si im alle gerne dienen wolten.
der künic sprach trûrende:< lât iu bevolhen sîn
die tumben, die von hinnen in dem dienest mîn
varent sorclîche; durch iuwer selber êre
aller tegelîche gebet den tumben helden iuwer lêre.>
wate sprach zem künige:< swaz man dort getuot,
nu schaffet sô hie heime, daz iu iuwer muot
niht dar an geswîche, swâ man sol haben êre.
hüetet uns der erbe; in gebristet niht an mîner lêre.>
fruote der küene der kamere er dô phlac,
dâ golt und gesteine und vil dinges inne lac.
der künic leiste gerne swes man an in gerte.
des fruote einez wolte, der künig in ieclîchs wol drîzic werte.
hundert man dô welte, die dâ solten sîn
verborgen in dem scheffe, dâ man daz magedîn
mit liste solte erwerben - ob in strîtes geschaehe nôt.
sîne grôze gâbe der künic in williclîchen bôt.
aller hande liute fuorten si mit in dan,
ritter unde knehte, drîzic hundert man,
sam si gerûmet hêten ir lant mit arbeite.
hetele sprach zen helden:< nu gebe iu got von himele sîn geleite.>
hôrant sprach zem künige:< ir sult ân angest sîn.
swenn ir uns sehet nâhen, sô schoeniu magedîn
müget ir danne schouwen, die ir gerne sult enphâhen.>
der künic hôrte ez gerne; dannoch was ir komen vil unnâhen.
mit kusse liez er scheiden manigen von im dan.
nâch ir arbeite der junge künic gewan
trûric gemüete: er vorhte ir alle stunde.
der künic sich getroesten in sînen siten ir niht enkunde.
dô kom in daz ze heile, daz ein nortwint
den helden nâch ir willen ir segele ruorte sint.
ir schif giengen ebene, dô si ûz dem lande kêrten.
die ze arbeite kunden, die tumben si dô lêrten.
wir kunnen daz niht bescheiden noch wizzenz niht ze sagen,
wâ si ir nahtselde ze sehs und drîzic tagen
ûf dem mere nâmen. die dâ bî in fuoren,
mit gestabeten eiden ze behaltene si dô alle swuoren.
swie sô was ir wille, ûf dem wilden sê
sô was in etewenne von ungemache wê.
dâ bî sô hêten si ruowe, sô daz mohte sîn und wesen.
swer die ünde bouwet, der muoz mit ungemache genesen.
si hêt wol tûsent mîle daz wazzer dan getragen
hin ze hagenen burc ze baljân. sô wir hoeren sagen,
daz er herre waere ze pôlân lasterlîche,
si liegent tobelîche; ez enist dem maere niht gelîche.
dô die von hegelingen wâren hin bekomen
zuo der hagenen bürge, dô wart ir war genomen.
die liute wundert alle, von welher künige lande
si die ünde trüegen; si wâren wol gezieret mit gewande.
ir schif si schiere bunden mit anker ûf den grunt.
ir segele nider lâzen wurden sâ zestunt.
dô werte daz unlange, unz daz man sagete maere
in der hagenen bürge, daz fremede liute komen waeren.
si giengen ûz den schiffen und truogen ûf den sant,.
swes sô man bedorfte, veile man dâ vant,
und swes iemen gerte. ir armuot diu was kleine.
swie manige marc si hêten, der sande man nâch koufe vil seine.
in burgaere mâze sach man ûf dem stade stân
sehzig oder mêre der waetlîchen man.
von tenemarke fruote meister was dar under.
ouch truog er bezzer kleider danne ander iemen dâ besunder.
der stete rihtaere von der burc ze baljân,
durch daz er die geste sô rîche dâ gewan,
mit sînen burgaeren reit er dâ si funden
die spaehe koufliute. die gehabeten sich sô si beste kunden.
der rihtaere frâgte, von wannen si dar
über sê gevaren waeren
alsô sprach der degen fruote:< unser lant lît verren.
wir sîn koufliute und haben in dem scheffe rîche herren.>
her wate hiez gedinges des landes herren biten.
man mohte dâ wol kiesen an sînen hêren siten,
den sîn gewalt gereichte, daz er dâ grimme waere.
hagenen dem künige brâhte man die geste mit dem maere.
er sprach:< mîn geleite unde mînen fride
den wil ich in enbieten. er büezet mit der wide,
der an iht beswaeret die unkunden herren.
des sîn âne sorge; in sol in mînem lande niht gewerren.>
dem künige si dô gâben wol tûsent marke wert
an rîchen kleinâten. er hête niht gegert
gên einem phenninge, wan daz si liezen schouwen,
waz si dâ veile hêten, daz wol gezaeme rittern unde frouwen.
her hagene dankte sêre; er sprach:< und sol ich leben
drîer tage stunde, daz ir mir habet gegeben,
daz wirt iu, mînen gesten, alsô vergolten,
hânt si ihtes gebresten, daz ich immer mêre bin bescholten.>
der künic begunde teilen daz im was für getragen.
bouge darunder lâgen, die mohten wol behagen
den minniclîchen frouwen. die borten alsô rîche,
schapel unde vingerlîn, diu teilte dô der wirt vlîziclîche.
sîn wîb und ouch sîn tohter hêten wol gesehen,
daz sô rîchiu gâbe selten was geschehen
von deheinen koufliuten in des küniges landen.
hôrant und wate ir gâbe aller êrste hin ze hove sanden.
sehzic rîcher phelle, die besten die man vant,
und vierzic sigelâte truoc man ûf den sant.
purpur unde baldekîn hêt man dâ unwert funden.
si gâben hundert sabene, die besten die si bî in vinden kunden.
nâch der phelle mâze, die man ze hove truoc,
bezoge vil rîche, der gap man dâ genuoc.
der mohte werden vierzic oder dannoch mêre.
sol iemen lob erkoufen, sô müezen si der gâbe haben êre.
dar zuo brâhte man gesatelet zwelf kastelân,
und ouch manige brünne und helme wol getân
hiez man mit in füeren unde zwelf schilte
gevazzet mit golde; des künic hagenen geste wâren milte.
mit der gâbe hôrant dô ze hove reit
und irolt der starke. dem künige wart geseit
- man brâhte im aber maere von den gesten sîn -,
si waeren landes herren; daz was wol an der gâbe schîn.
ze hove mit in kômen wol vier und zweinzic man
die si mit in fuorten; die wâren wol getân.
si wâren alsô gekleidet, ob ez kiesen wolten
des künic hagenen recken, sam si des tages daz swert nemen solten.
einer sprach zem künige:< herre, ir sult enphân
dise gâbe grôze, diu iu wirt getân.
ir sult ouch ungedanket niht den gesten lâzen.>
swie rîche er selbe waere, er dankte den gesten âne mâze.
er sprach:< ich danke ins gerne, als ich des schulde hân.>
sîne kameraere hiez man dar gân.
man hiez si daz gewaete schouwen al besunder.
dô sis rehte ersâhen, dô nam si der gâbe michel wunder.
dô sprach ein kameraere:< herre, ich sage iu daz,
ez lît hie bî von silber und von golde manic vaz
mit edelem gesteine, edele unde rîche.
wol ze zweinzic tûsent marken hânt si iu gegeben sicherlîche.>
der wirt der sprach:< die geste müezen saelic sîn.
nu wil ich teilen mit den recken mîn.
der künic gab in allen, swer an in ihtes gerte;
ieclîchen sunder er nâch sînem willen werte.
der wirt hiez zuo im sitzen die zwêne junge man,
irolden und hôranden. frâgen er began,
von wannen si dar waeren komen in daz rîche:
< wan mir gâben geste bî mînen zîten nie sô lobelîche.>
dô sprach der recke hôrant:< daz wil ich iu sagen.
herre, ûf genâde sô müezen wir iu klagen:
wir sîn vertribene liute von unser selber landen.
ez hât ein künic rîche an uns gerochen sînen grôzen anden.>
dô sprach der wilde hagene:< wie ist er genant,
durch den ir dâ muoset rûmen iuwer bürge und iuwer lant?
ich sihe iuch in der mâze, kunde er witze walten,
ir dunket mich alsô biderbe, sô möhte er iuch gerne hân behalten.>
er frâgte wie er hieze, der si ze aehte bôt,
unde von des schulden si wâren in der nôt,
daz si in ir flühte suochten fremediu rîche.
dô sprach der degen hôrant:< den tuon wir iu bekant sicherlîche
sîn name heizet hetele von hegelinge lant.
sîn kraft und ouch sîn ellen sint starc und ouch sîn hant.
er hât uns geswachet an manigen freuden guot,
daz wir sîn von schulden deste trüeber gemuot.>
dô sprach der wilde hagene:< ez ist iu wol bekomen;
ez wirt iu gar vergolten daz er iu hât genomen.
ez ensî daz mir gebreste gar des mînen,
den künic von hegelingen sult ir selten bitten des sînen.>
er sprach:< und welt ir recken bî mir hie bestân,
sô wil ich mit iu teilen diu lant, diu ich dâ hân,
daz iu der künic hetele nie gebôt die êre.
swaz er iu genomen hât, ich gibes iu zehen stunt mêre>
< wir beliben bî iu gerne>, sprach von tenen hôrant;
< wir fürhten, ob uns gefreische hie in irlant
ûz hegelingen hetele - jâ sint im kunt die strâze -,
ich sorge zallen zîten, daz uns der recke nindert leben lâze.>
hagene der herre ze den gesellen sprach:
< vereinet iuch sîn rehte und schaffet iu gemach.
iuch getar her hetele nimmer hie ze lande
gesuochen schedelîche; wan daz waere mir ein grôziu schande.>
er hiez si herbergen balde in die stat.
sîn selbes burgaere der wilde hagene bat,
daz si in erbüten êre swâ si kunden.
die wazzermüeden helde si vil dicke an ir gemache funden.
von der stat die liute in werten sîner bete.
hûs diu aller besten - mit willen man daz tete -
vierzic oder mêre wurden in dâ laere,
den ûz tenelande. dar ûz zugen sich die burgaere.
zuo dem stade si brâhten daz kreftige guot.
die dâ verborgen lâgen, die hêten ofte muot,
daz si in herten stürmen gerner wolten strîten,
danne si gelückes nâch der schoenen hilden solten bîten.
der künic hiez frâgen die werden geste sîn,
ob si wolten niezen sîn brôt und sînen wîn,
unze si besaezen bî im fürsten rîche.
dô sprach von tenen fruote:< daz stüende uns allen schemelîche
ob uns der künic hetele ze rehte waere holt,
und ob wir ezzen solten silber oder golt,
des möhte wir dâ heime wol sô vil bevinden,
daz wir grôzen hunger dâ von ofte möhten überwinden.>
fruote hiez ûf swingen sîner krâme dach.
von sô rîchem koufe daz wunder nie geschach
al umbe in den landen, daz ie burgaere
gaeben guot sô ringe: si möhten eines tages werden laere.
ez kouften, die ez wolten, steine unde golt.
der künic was sînen gesten ze guoter mâze holt.
swer aber âne koufen ir gâbe ihtes gerte,
si wâren in dem willen, daz man ir manigen güetlîche werte.
swaz aber iemen sagete von den küenen man,
von waten und von fruoten, waz dâ wart getân,
der milte was noch mêre dan sîn iemen möhte getrouwen.
si wurben vaste umb êre. daz sagete man ze hove den schoenen frouwen.
man sach arme liute tragen ir gewant.
die sich verzert hêten, den wart dicke ir phant
geloeset und gefrîget. von ir kameraere
diu junge küniginne hôrte ofte sagen von in daz maere.
si sprach zuo dem künige:< vil lieber vater mîn,
heiz ze hove rîten die werden geste dîn.
man saget, hie sî einer, swenne daz geschaehe,
sô wunderlîches muotes, daz ich in under wîlen gerne saehe.>
der künic sprach zuo der meide:< daz mac vil wol geschehen.
sîne site und sîne gebaerde die lâz ich dich sehen.>
dannoch was er hagenen in unkünde.
die frouwen erbiten kûme, unz si die site an dem alten waten erfünden.
der künic sîne geste bat und in gebôt,
ob si von gebresten hêten deheine nôt,
daz si ze hove koemen und nüzzen sîne spîse.
daz riet von tenen fruote, der was beide küene unde wîse.
ze hove sich dô vlizzen die von tenelant,
daz niemen itewîzen in möhte ir gewant.
sam tâten ouch von stürmen die waten ingesinden.
jâ mohte man in selben einen guoten swertdegen vinden.
die môrunges recken die truogen an mentel guot,
rocke ûz campalîe. rôt alsam ein gluot
sach man dar ûz erschînen golt mit dem gesteine.
irolt der küene der gienc dâ ze hove niht al eine.
hôrant der snelle, des hête niemen strît,
dêr baz gekleidet waere. mentel tief und wît
sach man daz si truogen, die wâren lieht gevar.
die selben tene küene kômen hêrlîchen dar.
swie rîch her hagene waere und swie hôchgemuot,
er gie in hin engegene. diu küniginne guot
stuont ûf von gesidele, dô si waten sach.
der hête die gebaerde daz im lachens gebrach.
si sprach gezogenlîche:< nu sît uns willekomen.
ich und der künic mîn herre hân daz wol vernomen,
ir sît vermüete helde von urliuge sêre.
nu sol an iu bedenken der künic sîn lob und ouch sîn êre.>
si nigen ir al gemeine; zühtic was ir muot.
der künic hiez si sitzen als man geste tuot.
dô truoc man in ze trinken den aller besten wîn,
der in allen landen in fürsten hûse mac gesîn.
mit schimphlîchen worten sâzens über al.
diu edele küniginne rûmte den sal.
si bat den wilden hagenen, daz er ir gehieze,
daz er die snellen helde durch maere zuo ir kemenâten lieze.
daz lobte der künic schiere, als uns ist geseit.
der jungen küniginne was ez niht ze leit.
dô vlizzen si sich alle mit golde und mit gewaete;
si wolten sehen gerne, wie daz fremede ingesinde taete.
dô nu diu alte hilde bî ir tohter saz,
die minniclîchen meide vil wol behuoten daz,
daz si iemen funde in der gebaere,
daz man anders niht spraeche wan daz ieclîche ein küniginne waere.
dô hiez man waten den alten zuo der meide gân.
swie grîs er dô waere, si hêt iedoch den wân,
daz si sich huote in kintlîchem sinne.
waten hin engegene mit zühten gie diu junge küniginne.
si enphieng in aller êrste. jâ waere ir lîhte leit,
ob si in küssen solte. sîn bart was im breit,
sîn hâr was im bewunden mit borten den vil guoten.
si hiez si sitzen beide waten und von tenemarke fruoten.
vor ir gesidele stuonden die waetlîchen man,
die manige zuht kunden und hêten vil getân
in ir tagen tugende in manigem strîte schône.
daz lobet man an den helden; man gab in den prîs ze lône.
frou hilde und ir tohter, durch schimphlîchen muot
si begunden waten frâgen, ob in daz diuhte guot,
swann er bî schoenen frouwen alsô sitzen solte,
oder ob er gerner in den herten strîten vehten wolte?
dô sprach wate der alte:< mir zimet einez baz.
wan bî schoenen frouwen sô sanfte ich nie gesaz,
ich entaete einez lîhter, daz ich mit guoten knehten,
swenne ez wesen solte, in vil herten stürmen wolte vehten.>
des erlachte lûte diu minneclîche meit.
si sach wol, daz im waere bî schoenen frouwen leit.
dâ von wart des schimphes mêre in der selde.
frou hilde und ir tohter redeten dô mit môrunges helden.
si frâgte von dem alten:< wie ist er genant?
hât er indert liute, bürge unde lant?
oder hât er in der bürge wîb oder kint?
ich waene, si getriutet selten in sîner heime sint.>
dô sprach der recken einer:< kint unde wîp
hât er in sînen landen. guot unde lîp
daz wâget er durch êre: daz ist an im wol erfunden.
er ist ein küener recke gewesen her von allen sînen stunden.>
irolt sagete maere von dem küenen man,
daz künic deheiner noch nie gewan
sô rehte küenen recken in den sînen landen.
< swie sanfte sô er gebâre, er ist ein maerer helt ze sînen handen>
dô sprach diu küniginne:< her wate, ez ist mîn rât:
sît iuch von tenemarke her vertriben hât
hetele der herre, nu sult ir hie belîben.
ez lebet sô rîcher niemen, der iuch wol von hinnen müge vertrîben.>
er sprach zuo der küniginne:< jâ hête ich selbe lant.
dô gab ich, swem ich wolte, ros und gewant.
solt ich nu lêhen dienen, müelîchen ich daz taete.
von den mînen erben belîbe ich nimmer jâres frist staete.>
der künic zuo allen stunden bôt vil michel guot.
die ûz erwelten recken die wâren sô gemuot,
daz si von niemen gerten nemen ze einer marke.
her hagene der was rîche: ein teil in muote ir übermüete starke.
von dannen si dô giengen. diu schoene hilde bat,
daz si ze allen zîten ze hove hêten stat
sitzens bî den frouwen; ez waere in âne schande.
dô sprach der degen irolt:< sam bôt manz uns in mînes herren lande
für den künic si giengen: dâ wâren ritter vil.
dâ funden si besunder maniger hande spil,
in dem brete zabelen, schermen under schilden.
si ahten niht sô hôhe, als man doch hête, hagenen den wilden.
nâch site in irlande vil ofte man began
maniger hande freude; dâ von wate gewan
den künic zuo einem friunde. hôrant von tenerîche,
durch der frouwen liebe vant man in vil ofte gemelîchen.
her wate und ouch fruote, die snelle ritter balt,
vil nâch in einer mâze die recken wâren alt.
ir beider grîse locke sach man in golt gewunden.
swâ man bedorfte recken, dâ wurden si gar ritterlîchen funden.
des küniges ingesinde ze hove schilde truoc,
kiule und buckelaere. geschirmet wart dâ genuoc,
gevohten mit den swerten, mit gabilôte geschozzen
vil ûf guote schilde. die jungen helde wâren unverdrozzen.
der fürste hagene frâgte waten und sîne man,
ob in in ir lande waere iht kunt getân
schirmen alsô starke, alsam in irrîche
die sînen helde phlegeten. des ersmielte wate versmâhlîche.>
dô sprach der helt von stürmen:< ich gesach ez nie.
der aber mich ez lêrte, darumbe waere ich hie
bevollen ze einem jâre, daz ich ez rehte kunde.
swer des meister waere, mîner miete ich im gerne gunde.>
dô sprach der künic zem gaste:< den besten meister mîn,
den wil ich dich lêren heizen durch die liebe dîn,
daz du doch drî swanke künnest, swâ man strîte
in herten veltstürmen: ez frumt dir lîhte ze etelîcher zîte.>
dô kom ein schirmmeister. lêren er began
waten den vil küenen; dâ von er gewan
des sînes lîbes sorge. wate stuont in huote,
sam er ein kemphe waere. des erlachte dô von tenen fruote.
daz half dem schermmeister, daz er wîte spranc
alsam ein lêbart wilde. an waten hende erklanc
vil dicke daz schoene wâfen, daz die fiurvanken
drâten ûz den schilden. des mohte er sînem schermknaben gedanken.
dô sprach der wilde hagene:< gebt mir daz swert enhant!
ich wil kurzwîlen mit dem von sturmlant,
ob ich in müge lêren der mînen slege viere,
daz mirs der recke danke.> daz lobete dô der alte wate schiere.
der gast sprach zem künige:< ich sol den fride dîn
haben, fürste hagene, daz du iht vârest mîn.
slüegest du mir wunden, des schamte ich mich vor den frouwen.>
wate kunde schirmen, daz sîn in der welte niemen möhte trouwen.
hagene dolte den künstelôsen man,
daz er als ein begozzen brant riechen began,
der meister vor dem junger. jâ was er starc genuoc.
der wirt ouch sînem gaste slege unmaezlîchen sluoc.
die liute sâhenz gerne durch ir beider kraft.
der künic vil schiere erkante die waten meisterschaft.
ein teil begunde er zürnen, waerez im niht ân êre.
swaz man sach ir sterke, doch hêt ir hagene dâ bezeiget mêre.
wate sprach zem künige:< lâz âne fride sîn
unser beider schirmen. ich hân der slege dîn
gelernet nu wol viere: ich wil dirs gerne danken.>
er lônte im sît sô hôhe sam einem wilden sahsen oder franken.
dô si den fride liezen belîben under wegen,
der sal begunde diezen von ir beider slegen.
swaz si anders taeten, in möhte sîn wol gelungen.
ir schirmen was als swinde, daz in die swertes knöphe hin sprungen.
si giengen beide sitzen. der wirt zem gaste sprach:
< ir sprecht, ir wellet lernen? jâ waen ich nie gesach
des junger ich sô gerne nâch solher künste waere.
swâ man phligt der dinge, dâ sît ir ûf dem ringe lobebaere.>
irolt sprach zem künige:< herre, ez ist geschehen,
daz ir iuch habet versuochet. wir hân ez ê gesehen
in unsers herren lande. wir habenz uns ze rehte,
daz sîn aller tegelîche phlegent beide ritter und die knehte.>
dô sprach aber hagene:< und hêt ich daz erkant,
sô waere daz schirmwâfen niht komen in mîne hant.
ich ensach nie junger lernen alsô swinde.>
der rede wart gelachet von maniger edeler muoter kinde.
dô erloubet er den gesten swâ mite si die zît
hin getrîben möhten. des volgten im sît
die von nortlande. dô si begunde verdriezen,
dô wurfen si die steine und begunden mit den scheften schiezen.
daz kom an einen âbent, daz in sô gelanc,
daz von tenemarke der küene degen sanc
mit sô hêrlîcher stimme, daz ez wol gevallen
muose al den liuten. dâ von gesweic der vogellîne schallen.
daz hôrte der künic gerne und alle sîne man,
dâ von von tenen hôrant der friunde vil gewan.
ouch hêt ez wol gehoeret diu alte küniginne.
ez erhal ir durch daz venster dâ si was gesezzen an der zinne.
dô sprach diu schoene hilde:< waz hân ich vernomen?
diu aller beste wîse ist in mîn ôren komen,
die ich ze dirre welte von iemen hân erfunden.
daz wolte got von himele, daz si mîne kameraere kunden!>
si hiez ir gewinnen der sô schône sanc.
dô si sach den recken, si sagete ims grôzen danc,
daz ir der âbent waere mit freuden hin gegangen.
von froun hilden wîben wart der helt wol enphangen.
dô sprach diu küniginne:< ir sult uns hoeren lân
die wîse, die ich hînte von iu vernomen hân.
daz gebt mir zeiner gâbe ze allen âbunden,
daz ich iuch hoere singen: sô wirt iuwer lôn wol erfunden.>
< frouwe, ob irs geruochet, welt ir mirs sagen danc,
ich singe iu zallen zîten alsô guotez sanc,
swer ez rehte erhoeret, daz im sîn leit verswindet
und minnert gar sîn sorgen, der mîne süeze wîse rehte ervindet.>
er sprach, er diente ir gerne. dâ mite schiet er dan.
sîn singen lôn sô grôzez ze irlant gewan,
daz man im nie dâ heime gelônet alsô verre.
alsô diente hetelen ûz tenemarke der herre.
dô sich diu naht verendet und ez begunde tagen,
hôrant begunde singen, daz dâ bî in den hagen
geswigen alle vogele von sînem süezen sange.
die liute, die dâ sliefen, die enlâgen dô niht ze lange.
sîn liet erklang im schône, ie hôher und ie baz.
hagene ez selbe hôrte; bî sînem wîbe er saz.
ûz der kemenâten muostens in die zinne.
der gast wart wol berâten. ez hôrtez diu junge küniginne.
des wilden hagenen tohter und ouch ir magedîn
die sâzen unde loseten, daz diu vogellîn
vergâzen ir doene ûf dem hove frône.
wol hôrten ouch die helde, daz der von tenemarke sanc sô schône.
dô wart im gedanket von wîben und von man.
dô sprach von tenen fruote:< mîn neve möhte lân
sîn ungefüege doene, die ich in hoere singen.
wem mag er ze dienste als ungefüege tagewîse bringen?>
dô sprâchen hagenen helde:< herre, lât vernemen:
niemen lebet sô siecher, im enmöhte wol gezemen
hoeren sîne stimme, diu gêt ûz sînem munde.>
< daz wolte got von himele>, sprach der künic,< daz ich si selbe kunde>
dô er drî doene sunder vol gesanc,
alle die ez hôrten, dûhte ez niht sô lanc.
si hêtenz niht geahtet einer hende wîle,
ob er solte singen, daz einer möhte rîten tûsent mîle.
dô er nu hêt gesungen und er von sedele gie,
diu junge küniginne froelîcher nie
wider morgen wart gekleidet mit liehtem ir gewande.
diu junge maget edele, nâch ir vater hagenen si dô sande.
der herre gie balde dâ er die maget vant.
in triutelîcher wîse dô was der megede hant
an ir vater kinne. si bat in vil sêre.
si sprach:< liebez vaterlîn, heiz in singen hie ze hove mêre.>
er sprach:< liebiu tohter, ze âbendes stunt
wolte er dir singen, ich gaebe im tûsent phunt.
nu sint sô hôchvertic die geste mîne,
daz uns hie ze hove niht wol erklingen die doene sîne.>
swaz si gebiten kunde, der künic dannen gie.
des vleiz sich aber wîse hôrant, daz er nie
gesanc sô ritterlîche. die siechen zuo den gesunden
sich niht mit ir sinnen wol von dannen gescheiden kunden.
diu tier in dem walde ir weide liezen stân.
die würme, die dâ solten in dem grase gân,
die vische, die dâ solten in dem wâge vliezen,
die liezen ir geverte. jâ kunde er sîner fuoge wol geniezen.
swaz er dâ doenen mohte, daz dûhte niemen lanc.
sich minnert in ir koeren dâ von der phaffen sanc.
die glocken niht enklungen sô wol alsam ê.
allez daz in hôrte, dem was nâch hôranden wê.
dô bat in ir gewinnen daz schoene magedîn,
daz ez âne ir vater wizzen vil tougen solte sîn,
noch daz ir muoter hilden niemen sagte daz maere,
daz er alsô tougenlîche in ir kemenâten waere.
ein gefüeger kameraere der erarnte den solt.
daz si im gap ze miete, daz was rôt golt,
lieht unde tiure zwelf bouge swaere,
daz der sanges meister ze âbende in ir kemenâten waere.
er warb ez tougenlîchen. jâ freute sich der man,
daz er sô guoten willen dâ ze hove gewan.
er was von fremeden landen gevarn nâch ir minne.
durch die sîne fuoge truoc si im wol holde sinne.
si hiez ir kameraere vor dem hûse stân,
daz niemen ensolte nâch im dar în gân,
unz si vol gehôrte die wîse die er sunge.
dâ was manne niemen wan er unde môrunc der junge.
den helt bat si sitzen.< ir sult mich hoeren lân>,
sprach diu maget edele,< daz ich ê vernomen hân.
des lustet mich vil sêre, wande iuwer stimme
diu ist vor aller freude ob aller kurzwîle ein gimme.>
< getörste ich iu singen, vil schoenez magedîn,
daz mir darumbe naeme niht daz houbet mîn
iuwer vater, der künic hagene, mir solte niht versmâhen
swâ ich iu möhte dienen, waeret ir mîns herren lande nâhen.>
dô huob er eine wîse, diu was von amilê,
die gelernte nie kristen mensche sît noch ê,
wan daz er si hôrte ûf dem wilden fluote.
dâ mite diente ze hove hôrant der snelle degen guote.
dô er die süezen wîse ze hove vol gesanc,
dô sprach diu maget schoene:< friunt, du habe danc.>
si gab im ab ir hende, niht goldes was sô guotes.
si sprach:< ich lône iu gerne; des bin ich iu vil williges muotes.>
si gab im des ir triuwe mit willen an die hant:
getrüege si immer krône und daz si gewünne lant,
daz man in verrer kunde niht vertrîben
wan zuo ir bürge. dâ möhte er mit êren wol belîben.
swaz im diu frouwe büte des enwolte er niht,
niwan einen gürtel: des man mir vergiht,
daz ich sî behalten, maget vil minneclîche.
den bringe ich mînem herren; sô ist er mîner maere freuden rîche.
si sprach:< wer ist dîn herre oder wie ist er genant?
mag er haben krône oder hât er eigen lant?
ich bin im durch dîn liebe holt vil sicherlîchen.>
dô sprach von tenen der küene:< ich gesach nie künig alsô rîchen.>
er sprach:< und melde uns niemen, vil schoene magedîn,
sô sagete ich dir gerne, wie uns der herre mîn
von im scheiden lieze, dô er uns her sande
durch dînen willen, frouwe, ze dînes vater bürge unde lande.>
si sprach:< lâz mich hoeren, waz mir der herre dîn
ûz iuwerm lande enbiete. ist ez der wille mîn,
des bringe ich dich wol inne, ê daz wir uns gescheiden.>
hôrant vorhte hagenen; im begunde dâ ze hove leiden.
er sprach zuo der frouwen:< sô enbiutet er dir daz,
daz dich sîn herze minnet ân aller slahte haz.
nu lâz in geniezen, frouwe, dîner güete.
er hât durch dich einen genomen von allen frouwen sîn gemüete.>
si sprach:< got müeze im lônen, daz er mir waege sî.
kome er mir ze mâze, ich wolte im ligen bî,
ob du mir woltest singen den âbent und den morgen.>
er sprach:< ich tuon ez gerne, des sît âne aller slahte sorgen.>
er sprach zer schoenen hilden:< vil edelez magedîn,
mîn herre tegelîche hât in dem hove sîn
zwelve, die ze prîse für mich singent verre.
swie süeze sî ir wîse, doch singet aller beste mîn herre.>
si sprach:< nu sô gefüege dîn lieber herre sî,
ich wil gên im nimmer des willen werden frî,
ich gelône im der gedanke, die er hât nâch mînen minnen.
getörste ich vor dem vater mîn, sô wolte ich iu gerne volgen hinnen.>
dô sprach der degen môrunc:< frouwe, uns sint bereit
siben hundert recken, die lieb unde leit
gerne mit uns dulden. komet ir ûf die strâze,
sô sît ân alle sorge, daz ich iuch dem wilden hagenen lâze.>
er sprach:< wir wellen hinnen urloubes gern.
sô sult ir hagenen biten, daz er iuch müeze gewern,
junge maget edele: er und iuwer muoter
sol unser kiele schouwen und ir selbe>, sprach der degen guoter.
< daz tuon ich vaste gerne, ob mirs mîn vater gan.
dar zuo sult ir biten den künig und sîne man,
daz ich und die magede rîten zuo den ünden.
ob iuz mîn vater geheize, sô sult ir mirz drîer tage vor künden.>
der hoechste kameraere hête des gewalt,
daz er ofte bî ir waere. der selbe degen balt
der gieng an der wîle durch maere für die frouwen.
die helde vant er beide:< dô mohten si ir lebenes niht getrouwen.>
er sprach zuo froun hilden:< wer sint die sitzent hie?>
dô wart den helden sô rehte leide nie.
er sprach:< wer hiez iuch bêde gên ze kemenâten?
swer iu daz gefuogte, der hât iuch entriuwen gar verrâten.>
si sprach:< nu lâ dîn zürnen. si müezen wol genesen.
ob du mit ungemache niht immer wellest wesen,
du solt si tougenlîchen zuo ir gemache bringen.
jâ hulfe in anders übele, daz er sô ritterlîchen kan gesingen.>
er sprach:< ist ez der recke, der sô wol singen kan?
der selben weiz ich einen, daz künic nie gewan
bezzeren recken - mîn vater und sîn muoter
diu wâren eines vater kint -, wan er was ein zierer degen guoter.>
diu maget begunde frâgen:< wie was der genant?>
er sprach:< er hiez hôrant und was von tenelant.
swie er niht krône trüege, er diente im die krône.
swie si mir sîn fremede, wir lebten ie bî hetelen schône.>
dô môrunc den erkande, den man in aehte bôt
dâ heime in sînem lande, dô gienc dem recken nôt,
im erwielen sîniu ougen, truoben er began.
dô sach diu küniginne den recken güetlîchen an.
ouch sach der kameraere der recken ougen naz.
er sprach:< liebiu frouwe, ich wil iu sagen daz,
ez sint mâge mîne: nu helfet, daz si genesen,
dise helde beide. ich wil ir hüetaere wesen.>
den recken wart in sorge ein teil ir herze wunt.
< getörste ich vor mîner frouwen, ich kustes an ir munt,
dise recken beide. des ist nu langiu stunde,
daz ich von hegelingen nâch dem künic hetelen frâgen kunde.>
dô sprach diu juncfrouwe:< sint si die neven dîn,
mir suln dester lieber dise geste sîn:
sô solt du die helde mînem herren künden,
daz si alsô gâhes niht enkomen zuo des meres ünden.>
dô giengen sundersprâchen die zwêne ritter guot.
môrunc dem kameraere sagete sînen muot,
daz si durch froun hilden koemen zuo dem lande,
und wie der künic hetele si nâch frouwen hilden dar sande.
dô sprach der kameraere:< mir ist beidenthalben nôt,
nâch des küniges êre und wie ich iu den tôt
gefremede von dem künige. und wirdet er des inne,
daz ir gert der magede, sô enkumt ir nimmer von hinnen.>
dô sprach der degen hôrant:< hoere waz ich dir sage.
wir gern urloubes an dem vierden tage,
daz wir wellen scheiden hinnen von dem lande:
sô muotet uns ze gebene der künic mit schatze unde mit gewande.
sô muoten wir nihtes mêre - des solt du uns helfen biten -,
wan daz uns gewer her hagene mit vil guoten siten
rîten zuo den scheffen, er und mîn frouwe,
sîn wîp diu küniginne, und unser kiele dâ schouwe.
mag uns dar an gelingen, sô swindet unser leit,
und ist wol gewendet unser grôziu arbeit.
ob diu maget edele rîtet zuo den griezen,
des müge wir dâ heime wider den künic hetelen wol geniezen.>
dô brâhte si ûz dem hûse der listige man,
alsô daz der maere der künic sich nie versan,
dô si zir herberge balde solten gâhen.
alsô getriuwer dienest dorfte dâ ze hove in niht versmâhen.
si sagten heimlîchen dem alten waten daz,
daz diu maget edele minnet âne haz
den ir friunt hetelen von den hegelingen.
dô rieten si mit dem degene, wie sis mit in ze hûse solten bringen.
dô sprach wate der alte:< koeme si ûz dem tor,
daz ich si wan eines gesaehe dâ vor,
swie halt wir gerungen mit den von dem hûse,
diu junge küniginne koeme nimmer zuo ir vater klûse.>
ditze starke maere gar verholen wart.
si rihten sich vil tougen zuo ir widervart.
si sagtenz ouch den degenen, die in den schiffen lâgen.
si hôrtenz niht ungerne; jâ mohte si nu lange dâ betrâgen.
si brâhten zuo einander die si mohten hân.
dô wart ein geriune under in getân,
daz in irlande klagten genuoge sêre.
swie leit ez hagenen waere, die von hegelingen wurben vaste umb êre.
an dem vierden morgen ze hove si dô riten.
iteniuwiu kleider, ze wunsche wol gesniten,
truogen an die geste. si wolten scheiden dannen.
si gerten urloubes von dem künige und von allen sînen mannen.
her hagene sprach zen gesten:< wie lât ir mîniu lant?
alle mîne sinne ich dar zuo hête gewant,
wie ich iu geliebte mîn lant und mîn rîche.
nu welt ir hinnen scheiden unde lât mich ungeselliclîche.>
dô sprach wate der alte:< nâch uns gesendet hât
der vogt von hegelingen und wil niht haben rât,
er enbringe ez zeiner suone. ouch jâmert nâch uns sêre
die wir dâ heime liezen. dâ von gâhen wir dester mêre.>
dô sprach der wilde hagene:< sô ist mir nâch iu leit.
nu ruochet von mir nemen mîn ros und mîniu kleit,
golt und gesteine. ich sol iu alsô gelten
iuwer grôze gâbe, daz mich die liute darumbe iht dürfen schelten.>
dô sprach wate der alte:< ze rîche ich dar zuo bin,
daz ich iuwers goldes mit mir iht füere hin.
an dem uns unser mâge erworben habent hulde,
hetele der rîche, der vergaebe uns nimmer unser schulde.
wir haben eines dinges, her künic, an iuch muot
- daz dunket uns êre, ob ir daz gerne tuot -,
daz ir daz sehet selbe, wie wir uns mügen verkosten.
biderber liute spîse waer uns in drîn jâren niht gebrosten.
wir gebenz swer es ruochet, sît wir von hinnen varn.
got müeze iuwer êre und iuch selben hie bewarn.
jâ scheiden wir uns, wir mügen niht lenger hie gebîten.
daz hoehste geleite sol mit uns zuo den scheffen rîten.
iuwer schoene tohter und mîn frouwe iuwer wîp
sol unser habe schouwen. des ist uns der lîp
getiuret an ein ende. geschiht uns disiu êre,
edeler künic hagene, sô bite wir iuch deheiner gâbe mêre.>
der wirt sprach den gesten gezogenlîchen zuo:
< nu ir niht welt erwinden, sô heize ich morgen fruo
satelen hundert moere mageden unde frouwen.
ich wil ouch mit in selbe und wil iuwer schef gerne schouwen.>
die naht mit urloube si riten zuo der fluot.
dô truoc man zuo der erde wîn, der was vil guot
gelegen in den kocken, und dar zuo vil der spîse.
ir schif wurden ringe: fruote von tenemarke der was vil wîse.
an dem naehsten morgen nâch fruomesse zît,
dô kleiten sich meide und wîp wider strît,
die hagene füeren wolte zuo des meres sande.
hie mite riten wol tûsent recken guot ûz irlande.
die geste hêten messe ze baljân vernomen.
der künic niht enwesse, daz ez im möhte komen
ze als schedelîchem leide. ez was im gar ân êre
der fremeden recken scheiden. dâ von verlôs er sîner tohter êre.
dô si nu komen wâren dâ er diu schef vant,
froun hilden und ir frouwen die huop man ûf den sant.
dô solten zuo den scheffen die minneclîchen frouwen.
die krâme stuonden offen, dâ diu küniginne mohte wunder schouwen.
her hagene sach ouch selbe swaz ûf der krâme lac,
vil manic kleinet rîche, diu man vil hôhe wac.
dô er und sîn gesellen daz geschouwet hieten,
dô lie manz sehen die megede, den si ir guote bouge nemen rieten.
der künig ûf einen kocken durch schouwen was gegân.
ê diu tür der krâme vol wurde ûf getân,
die waten anker wâren alle von dem grunde.
dô schiet man schône die frouwen, sô man aller gaeheste kunde.
niemens ungemüete waten hôhe wac.
er enruochte war daz koeme daz ûf der krâme lac.
die alten küniginne schiet man von der meide.
ûf sprungen die dâ lâgen: dô was dem künic hagenen grimme leide.
ûf zuhten si die segele, die liute sâhen daz.
die si ûz dem scheffe stiezen, der wart vil maniger naz.
si swebeten sam die vogele in dem wazzer bî dem sande.
der alten küniginne wart nâch ir vil lieben tohter ande.
dô der wilde hagene die gewâfenten sach,
wie rehte grimmeclîche der helt mit zorne sprach:
< nu bringet mir vil drâte die mînen gêrstangen.
si müezen alle sterben, die ich mit mîner hant erlange.>
schône sprach her môrunc:< nu sî iu niht ze gâch.
swaz ir durch strîten uns immer îlet nâch,
sî danne wol gewâfent tûsent iuwer helde,
die kol wir in die flüete: wir geben in die wazzerküelen selde.>
dô wolten es niht lâzen des küenen hagenen man.
der grunt begunde erglitzen: strîten wart getân.
erzogen sach man wâfen und ouch mit spern schiezen.
si wurfen în diu ruoder: man sach die kocken von dem stade vliezen.
wate der vil küene von dem stade spranc
in eine galîe, daz im diu brünne erklanc.
mit fünfzic sîner helde er îlte hilden nâch.
den stolzen burgaeren den was ze urliuge gâch.
dô kom der degen hagene. gewaefen er dô truoc
und ein swert vil scharphez, ez was swaere genuoc.
sich hête wate der alte gesûmet nâch ze lange.
der helt was vil grimme: er truoc nu hôhe sîne gêrstange.
er ruofte harte lûte. îlen er dô hiez,
daz liut allenthalben er ungeruowet liez,
ob er sîne geste möhte noch ergâhen,
die tâten im vil leide. er wolte si alle slahen unde hâhen.
vil schiere er hêt gewunnen ein vil michel her.
dô kunde er in niht gevolgen ûf dem wilden mer.
diu schif diu wâren dürkel und vil unbereite,
dô si gâhen solten. hagenen den schaden man dô seite.
dô enweste er wie gebâren, wan daz er ûf den griez
mit anderm sîme gesinde die wercliute hiez
iteniuwer schiffe gâhen zuo dem fluote.
im kômen die dâ mohten: er gewan vil ziere degene guote.
an dem sibenden morgen rûmten si irlant.
die der künic hetele nâch froun hilden hêt gesant,
der enwas niht mêre wan tûsent sîner manne.
dâ brâhte hagene drîzic hundert helde nâch in dannen.
die küenen tenen hêten nâch hetelen gesant.
si kunten im diu maere, daz si im in sîn lant
die hagenen tohter braehten nâch grôzer sîner êre.
waen si des iht gedaehten: jâ gewunnen si der arbeite mêre.
hetele der herre vil froelîche sprach:
< mîn sorge ist mir nu verre. mir ist liep, daz ie geschach
arbeit mîner helde in dem hagenen lande.
die rûmten mîne selde, nâch den was mir zallen zîten ande.
ob du mich niht triegest, vil lieber bote mîn,
und mir daz niht liegest, hâst du daz magedîn
bî den mînen friunden gesehen in disen rîchen,
sô wil ich dir lônen dirre maere lobelîchen.>
< ich sage dir âne triegen, daz ich die maget sach,
daz si ir vorhte sêre. diu küniginne sprach,
swie si von dannen waeren nu vil manige mîle:
des bin ich in swaeren, ob mîn vater mit schiffen nâch uns île.>
dem boten hiez er geben wol hundert marke wert.
die ritter die dâ wâren, helm unde swert
brâhte man den helden und manigen schilt guoten.
ûz den hetelen selden begunden si der hovereise muoten.
alle die er bringen kunde mit im dan,
des hêt er gedingen, daz er sîne man
sô ze velde braehte, mit sô grôzer êre,
daz man küniges tohter enphienge nie sô lobelîche mêre.
swie harte si sîn gâhten, die mit im solten dan,
wie lützel sis nâhten, ê er daz volc gewan,
des si dar zuo bedorften. ez muote si vil sêre.
doch brâhte er sîner friunde gegen hilden tûsent oder mêre.
gekleidet vlîziclîchen des enwas niht rât
die armen zuo den rîchen in liehter sarwât
wolten si die frouwen heim ze lande bringen.
die stolzen helde ziere hêten zuo der verte hôch gedingen.
dô si von hûse wolten, man hôrte grôzen schal.
dô si von hinnen solten, ze berge und ouch ze tal.
mohte man vil liute dâ bî dem wege schouwen.
hetele dar zuo gâhte, wie er gesaehe sîne schoene frouwen.
nû was wate der alte, der helt von sturmlant,
ze wâleis in der marke komen ûf den sant.
die wazzermüeden helde, ze stade si dô giengen.
an der friunde selden froun hilden si dô herberge viengen.
ez wolten niht gelouben die von tenelant,
si ensaehenz mit ir ougen, ze wâleis ûf den sant
hagenen helde koemen nâch hilden der rîchen,
die von nortlande die lâgen ûf dem stade gemelîchen.
si hiezen nider spannen hütten zuo der fluot
des alten waten mannen. ir leben daz wart guot.
dô erstuonden in vil schiere iteniuwiu maere.
man saget den helden ziere, daz hetele von hegelingen dar komen waere
unde rite engegene der triutinne sîn,
er und sîne degene. diu vil schoene magedîn
hêten des gedingen, daz man si mit êren
zuo ir lande braehte. si versâhen sich deheines strîtes mêre.
si hêten swes si gerten, spîse unde wîn.
die lantliute werten, die mite solten sîn,
die geste swes si mohten. des si solten bringen
und des si haben wolten, dar ane liezen si in niht misselingen.
hetele dô nâhen zuo in in daz lant
mit den begunde gâhen nâch den ê was gesant
ze sînes vater erbe. die kômen ouch sô rîche
mit liehter sarwaete, daz si die geste sâhen willeclîche.
die von hegelingen riten ûf den plân.
von den snellen helden ein buhurt wart getân
nâch der tumben muote ze ritterlîchem prîse.
dô kom von tenen fruote; mit im reit ouch wate der vil wîse.
von verren sach si hetele, er wart hôchgemuot.
er sprancte daz ros durch liebe, der maere helt guot,
dâ er sach zwêne die besten, die er hin ze irlande
mit den werden gesten nâch des wilden hagenen tohter sande.
dô sâhen ouch si gerne den helt vil lobelîch.
si muosten freude lernen aller tegelîch.
si hêten kumber grôzen dâ vor in fremeden landen,
wate mit sînen genôzen; den buozte künic hetele nu ir anden.
vor liebe kuste er bêde die altgrîse man.
lieber ougenweide der künic hie gewan,
danne er in langen zîten waetlîch ie gesaehe.
ich geloube daz dem degene in kurzer zîte liebers nie geschaehe.
mit lachendem muote vor den friunden sîn
sprach der künic hetele:< ir liebe boten mîn,
ich hête nâch iu helden grôze und michel swaere,
daz in den hagenen selden al mîn volc in vancnüsse waere.>
dô sprach wate der alte:< des ist niht geschehen.
von sô grôzem gewalte hôrte ich nie gejehen,
als der starke hagene phliget in sînem lande.
sîn volc ist übermüete, selbe ist er ein helt ze sîner hande.
ez was ein saelic stunde, daz sîn ie wart gedâht,
swer dir daz râten kunde, daz wir dir haben brâht
die schoenesten frouwen, daz ist âne lougen,
geloube mir der maere, die ich ie gesach mit mînen ougen.>
dô sprach der ritter edele:< swie schiere ez mac geschehen
- die vînde die sint frevele -, ir sult umbe sehen,
daz uns iht ergâhe hie in dirre marke
hagene der ist grimme: sô gemüejet uns sîn übermüete starke.>
wate und ouch her fruote, die fuorten mit in dan,
die küene helde guote, des künic hetelen man,
dâ si die schoenen hilden des tages solten schouwen.
ob den vil liehten schilden wart sît der helme vil verhouwen.
under einem schoenen huote diu edele maget gie.
die von hegelingen bî dem künige hie
nu wâren von rosse komen ûf daz gras.
mit froelîchem muote daz edel ingesinde was.
irolt von nortrîche und môrunc von friesen lant,
der recken ietwedere gieng ir an der hant,
hilden der schoenen, dâ si den künig ersâhen.
ir lop man möhte kroenen. dô gedâhte si den helt enphâhen.
mit ir giengen meide zweinzic oder baz
samet in wîzen sabenen, ich wil wol gelouben daz.
der aller besten sîden, die man mohte vinden
daz mohten si wol lîden, die sach man an den tugentlîchen kinden.
in guoten siten schône grüezen dô began,
diu sît bî im truoc krône, der waetlîche man,
die maget minneclîche, des in wol geluste.
er beslôz mit armen der schoenen lîp vil süezeclîch er kuste.
dô enphie er al besunder diu schoenen magedîn.
dâ was einiu under, diu mohte vil wol sîn
geborn von küniges künne. si was von rîchen mâgen.
si was der frouwen einiu, die dâ lange bî den grîfen lâgen.
diu was geheizen hildeburc. frou hilde, hagenen wîp,
diu hêt erzogen nâch êren ir tugenthaften lîp.
si was von portegâle geborn ûz dem lande.
si sach vil fremeder diete; dâ von was ir nâch ir friunden ande.
hetele hêt gegrüezet in zühten diu magedîn.
noch was in ungebüezet. dô si wânden sîn
komen von arbeite, an dem naehsten morgen,
dô ez aller êrste tagete, dô kômen aber si zuo grôzen sorgen.
daz edel ingesinde wart gegrüezet über al.
bî dem hagenen kinde sâzen si ze tal
an die liehten bluomen under guoten sîden.
hagene was nu nâhen: dâ von muosen si grôze arbeit lîden.
dô ez âbenden begunde, dô sach von tenelant
hôrant der degen küene ez was im wol bekant
ein kriuze in einem segele; bilde lâgen drinne.
solher pilgerîne hête wate der alte lützel minne.
lûte ruofte dô môrunc irolden zuo:
< nu sage dem künic hetelen, waz er darumbe tuo.
ich sihe diu hagenen wâfen in einem segele rîchen.
wir haben ze vil geslâfen. jâ schiede wir von im harte unsenfticlîchen
hetelen saget man maere, daz von irlant
sîn sweher her gefüeret zuo im ûf den sant
vil manigen kocken hête und ouch vil galeide.
râten mit dem künige begunden wate unde fruote beide.>
dô hôrte ez frou hilde, daz schoene magedîn.
diu edele und diu milde sprach:< der vater mîn,
kumt er her ze lande, maniger schoenen frouwen
er tuot mit sînen handen des ze der welte niemen mac getrouwen.>
< daz sul wir wol behüeten>, sprach der degen irolt.
< ob er begunde wüeten, und waere ein berc golt,
den naeme ich niht darumbe, sô der strît geschaehe,
daz ich waten mînen ôheim bî dem wilden hagenen niht ensaehe.>
dô weinten unde klageten diu waetlîchen kint.
diu schif vil sêre wageten. ez hêt ein âbentwint
ze wâleis in die marke gefüeret vil der helde.
in den herten stürmen gâben si in die bluotvarwen selde.
wate hiez froun hilden ûf einem kocken sîn.
begâhen mit den schilden für diu magedîn
was in allen enden daz schef behüetet sêre.
ez was bî den frouwen ze huote hundert ritter oder mêre.
dô rihten sich ze strîte alle die ûf den sant
mit hilden komen wâren und die von irlant
die maget hêten gefüeret dem künige ze leide.
vil maniger gesunder gestuont sînes lîbes an der freide.
hetelen hôrte man ruofen vaste an sîne man:
< nu wert iuch, snelle degene! der nie golt gewan,
dem heize ich ez mezzen mit vollen âne wâge.
ir sult des niht vergezzen, ir stêt den von irlande hie ze lâge.>
mit ir strîtgeziuge si sprungen an den sant.
gemüet mit urliuge wâleis al daz lant
wart in den selben zîten von den guoten helden.
die vînde mit den friunden wolten alle sîn an einer selde.
nu was komen hagene zuo in an den sant.
dâ wurden sper geschozzen von guoter helde hant.
die ûf dem sande stuonden, die werten sich vil sêre
der von irlande; dâ von geschach der wunden deste mêre.
wie gar selten iemen gaebe dar sîn kint,
dâ man sô kunde dienen, daz man des fiures wint
slüege ûz herten helmen ze sehene schoenen frouwen!
ir reise mit den gesten hêt die schoenen hilden vil sêre gerouwen.
dâ stuonden under wehsel mit den herten spern
die under den schilden einander wolten wern
der vil tiefen wunden durch halsperge guote.
geverwet was daz wazzer mit dem verchbluote.
hagene der ruofte lûte, daz im der wâg erdôz,
an die sîne trûte - sîn sterke diu was grôz -,
daz si im erwerben hulfen daz lant mit tiefen wunden.
daz tâten si vil gerne; des wurden wâfen an der herte funden.
hagene hête gedrungen vil nâhen an den sant.
diu swert vil lûte erklungen. hagene hetelen vant
ze nâhest bî dem wazzer an dem stade stân.
er hêt ez lobelîche mit sînen ellen dâ getân.
hagene in grôzem zorne sprang ûz in die fluot.
der degen ûz erkorne zuo dem stade wuot.
dô sach man ûf den recken sam snêwes flocken swinde
geschiezen dâ mit phîlen. daz tet von hegelingen daz gesinde.
dâ wart ouch von den swerten ein vil michel klanc.
die in dâ slahen gerten, die muosten manigen wanc
vor sînen slegen wenken. hetele der vil hêre
kom ze sînem swehere. daz beweinte diu schoene hilde vil sêre.
ez was ein michel wunder, als uns diu buoch kunt tuont,
swie starc hagene waere, daz vor im ie gestuont
der hegelinge herre. dô si begunden dringen
mit strîte zuo einander, man hôrte guoter helme vil erklingen.
ez wart doch niht gescheiden in sô kurzer stunt.
hetele der küene wart von hagenen wunt.
dô kômen sîne mâgen mit waten von sturmlande.
irolt und môrunc wâren vil guote recken zuo ir handen.
dô kom der degen fruote und wate mit sîner schar.
tûsent helde guote drungen mit in dar.
von den hegelingen die hetelen mâgen
die sluogen vil der wunden. die geste bêdenthalp gestrewet lâgen.
dô hêten ouch mit ellen erworben nu daz lant
die hagenen gesellen. dô kômen ûf den sant
mit disen werden gesten die von irrîche.
dâ muosten helme bresten. si wurben nâch den frouwen grimmiclîche.
bî im gefriesch dô hagene hetelen daz kint.
manigen ungesunden frumten si dâ sint,
die von tenelanden und die von hegelingen.
ze hagenen dem wilden hiezen si waten den alten dringen.
hagene der starke durch die schar brach.
sîn swert daz sneit sêre; willeclîch er rach,
daz im wâren enphüeret die minneclîchen meide.
dâ wart manic rinc gerüeret. im was groezlîche leide.
er troute mit dem swerte gerechen niht den haz.
von sîner gêrstangen hinder sich gesaz
vil manic ritter edele, der nimmer mêr diu maere
gesagete in sînem lande, wie im in dem strîte gelungen waere.
dô kom wate schiere, ein edel ritter guot,
dâ er ûz den liehten ringen daz fliezende bluot
sach rinnen von den swerten den sînen mâgen,
die im dâ helfen gerten, fünf hundert der bî im dâ veige lâgen.
dô hête sich gesamenet daz volc über al,
die fremeden zuo den kunden. dô huop sich michel schal.
wate und ouch hagene zuo einander drungen.
die in dâ mohten wîchen, die dûhte in waere wol gelungen.
dô gieng ûf waten den alten der künic mit grôzen slegen.
wol mohte er sterke walten. dâ sach manic degen
daz fiur ûz helmen stieben sam die rôstbrende.
si kunden helme klieben mit vil manhafter hende.
dô sluoc wate der alte, daz im erwaget der wert.
ez wurden vor gewalte die frouwen kûme ernert.
dô was dem künic hetelen gebunden sîn wunde.
er begunde frâgen, wâ er sînen neven hern waten funde.
bî vâlande aller künige sînen neven er dô vant.
des wert sich in der mâze der von sturmlant,
daz man von in beiden sagen möhte maere,
wie wate der vil küene bî hagenen in dem herten strîte waere.
hagenen brast diu stange, die er in dem strîte truoc,
ûf dem waten schilde, der was starc genuoc.
ouch kunde baz vehten in allen den rîchen
recken deheiner: wate wolte hagenen niht entwîchen.
dô sluog er durch daz houbet des künic hetelen man,
waten den vil küenen, daz ûz dem helme ran
daz bluot von sîner wunde. dô kuolten nu die winde.
ez was gên âbunde; man sach strîten allez daz gesinde.
wate galt mit zorne den grimmen verchslac,
daz bluotiger zehere sô vil ûf im lac.
er sluoc den wilden hagenen, daz von des helmes bouge
daz swert sêre erglaste. im gebrast des tages vor den ougen.
dô was ouch wunt irolt, der helt von nortlant.
swie vil der tôten laege gestreut von sîner hant,
er kunde dâ waten den alten niht von hagenen bringen.
die frouwen weinten sêre, dô si hôrten der swerte sô vil klingen.
hilde diu vil schoene ruofte trûriclîchen an
hetelen den recken daz er braehte dan
ir vater ûz den noeten von waten dem grîsen.
er hiez nâch sînem venre daz volc zuo dem herten sturme wîsen.
hetele der herre vil hêrlîchen streit.
er kom ze waten dem alten; daz was dem helde leit.
der recke ruofte an hagenen:< durch iuwer selbes êre
lât sich den haz verenden, daz unser friunde niht sterben mêre.>
hagene frâgte lûte - grimme was sîn muot -,
durch wen erz scheiden solte. dô sprach der helt guot:
< ditze bin ich hetele von hegelinge lande,
der sîne liebe mâge sô verre nâch froun hilden gesande.>
hetele spranc dar nâher, sô noch maniger tuot,
der strît waenet scheiden. swie harte grimmen muot
hête wate der küene, doch wichen si von dannen.
dô stuont balde ûf hôher hagene mit allen sînen mannen.
hetele der fürste den helm ab gebant.
den fride hôrte man rüefen dâ über al daz lant.
dô sprach vater der hilden, daz ez gescheiden waere.
dô hôrten die frouwen in maniger zîte in nie sô liebez maere.
dô engarten si sich alle, die strîtes phlâgen ê.
genuoge in schuofen ruowe; manigem was ouch wê
von den tiefen wunden, die si ûz strîte brâhten.
maniger wart dâ funden, die der noete nimmer mêr gedâhten.
dô gienc der künic hetele mit dem wilden hagenen dan.
er sprach zuo dem recken:< sît ich êren gan
hilden iuwer tohter, sô sult ouch ir der gunnen,
daz si trage krône dâ si hât manigen zieren helt gewunnen.>
dô sprach der übermüete:< sît ich hân vernomen,
daz si mit maniger güete wâren nâch ir komen,
sît ist iu grôzer êren von helden unzerunnen.
ir habet mit schoenen listen mîne liebe tohter gewunnen.>
hetele boten sande; dô hiez er waten komen.
si hêten in langer zîte dâ vor wol vernomen,
daz wate arzât waere von einem wilden wîbe.
wate der vil maere gefrumte manigem an dem lîbe.
dô er sich entwâpent und selben sich gebant,
eine guote wurzen nam er in die hant
und eine bühsen, dâ was phlaster inne.
dô viel im für die füeze hilde diu schoene küniginne.
si sprach< wate, lieber friunt, ner den vater mîn
- swie du mir gebiutest, sô wil ich immer sîn -
und hilf sînen recken, die dâ ligent in der molten.
du waen heilen künnest die dâ mînem vater helfen wolten.
du solt ouch niht vergezzen von hegelinge lant
der hetelen friunde. jâ habent si den sant
genetzet mit bluote, sam ez ein regen waere.
ich mac von dirre reise sagen immer mêre leidiu maere.>
dô sprach wate der alte:< ich bin ir arzât niht
- ich wer ez mit gewalte -, unze daz geschiht,
daz ez redet ûf eine suone hagene der vil rîche
mit hetelen mînem herren. die wîle ich si mîde schuldiclîche.>
dô sprach diu maget edele:< getörste ich dar gân!
ich hân ab leider verre wider mînen vater getân,
daz ich mînen besten friunt niht getar enphâhen.
im und ouch den sînen waen mîn gruoz harte müge versmâhen.>
hagene wart gefrâget:< helt, mac daz geschehen?
ob iuch des niht betrâget, iuch wolte gerne sehen
iuwer schoene tohter, diu junge küniginne.
diu wolte helfen iuwern wunden, hêtet irz ze minne.>
< ich wil si sehen gerne, swie si habe getân.
ich minne ouch ir enphâhen; warumbe solte ichz lân
hie in fremeden landen, ich ennaeme ir grüezen?
mir und mîner tohter mac der künic hetele wol gebüezen.>
hôrant von tenemarke wîste si bî der hant
und ouch der degen fruote, dâ si den künic vant,
niwan mit einer magede, ir vater wunden schouwen.
ir was leit umb ir friunde, swes halt ir hetele mohte getrouwen.
dô er si und hildeburge zuo im komen sach,
dô spranc von dem gesidele her hagene alsô sprach:
< willekomen, tohter, hilde vil rîche.
ich kan des niht gelâzen, ich engrüeze iuch vil williclîche.>
er wolte sîne wunden diu kint niht sehen lân.
die wurden im gebunden. ûf hôher hiez er gân.
die edelen juncfrouwen. wate gâhte sêre,
wie er den künic heilte, daz diu maget weinte dô niht mêre.
dô er die erzenîe, wurzen und krût genôz,
er wart der sorgen frîe nâch sînem schaden grôz.
als er bestreich mit phlaster des künic hagenen wunden,
sîn tohter gienc hin widere. dô vant si ir vater wol gesunden.
der erzenîe meister vil unmüezic wart.
solte er guot verdienen in grôzer herevart,
sô kundenz olbende niht von stat getragen.
von sô grôzer künste hôrte ich nie deheinen man gesagen.
zehant dô heilte er hetelen von hegelinge lant,
dar nâch die andern alle, swaz man der dâ vant.
die mit deheinen listen heilen iemen kunde,
die mohte ouch er gefristen. er machtes vor dem tôde wol gesunde.
dô wolten si die magede niht lenger lâzen dâ.
hagene sprach ze hilden:< wir suln anderswâ
in der zît belîben, unz man daz velt gerûme
von den manigen tôten. si habent ir tages erbiten her vil kûme.>
hetele bat dô hagenen mit im in sîn lant.
ein teil lobete erz trâge, wan daz er wol ervant,
daz der von hegelingen hête lant diu vil rîchen.
mit sîner lieben tohter fuor er ze hûse sît vil lobelîchen.
die jungen helde sungen, dô si wolten von dan:
den lebenden was gelungen. si hêten dort verlân
armer unde rîcher wol driu hundert tôte.
si lâgen jaemerlîchen mit den scharphen swerten gar zerschrôten.
die hermüeden helde die fuoren in daz lant,
daz man die liute darinne vil froelîche vant.
iedoch jener mâge, die dort lâgen tôt,
die freuten sich vil trâge; des gieng in waerlîchen nôt.
diu hilden heimreise mit hetelen geschach.
dâ weinte manic weise. dar nâch ir gemach
si fuogte in den landen. von dem künige hêre
gekroenet wart frou hilde: daz was den hegelingen gar ein êre.
hetelen was gelungen als er hête gegert.
die alten zuo den jungen ze hove truogen swert.
alsô tâten ouch die geste bî dem fürsten rîchen.
die hôchzît froun hilden lobete ir vater hagene billîchen.
mit wie getâner êre im brûtstuole saz
diu maget vil hêre! jâ saget man uns daz,
daz dâ wâfen nâmen fünf hundert ritter guote.
dâ was aber kameraere von tenemarke der wîse fruote.
die rîcheit grôze hêt hagene wol gesehen.
die hetelen genôze hêten ê dort verjehen,
daz er herre waere ob siben rîchen landen.
die armen si dô alle mit freuden heim ze herberge sanden.
dô gap der künic hetele silber und gewant,
ros und golt daz rôte den von irlant,
daz sis niht mohten füeren von sînem hûse mêre.
er gewan si im ze friunde. des hête frou hilde michel êre
an dem zwelften morgen rûmten si diu lant.
diu ros von tenemarke diu zôch man ûf den sant,
den die mane verre ûf die hüeve giengen.
liep was ez den gesten, daz si hetelen künde ie geviengen.
truhsaeze unde marschalc mit hagenen riten dan,
schenke und kameraere. swaz er der ie gewan,
man diente im nie sô schône bî sîn selbes guote.
daz hilde truoc dâ krône, des was dem wilden hagenen wol ze muote.
imbîz und nahtselde nâmens ûf den wegen.
hagenen und sîner helde wart alsô gephlegen,
daz si ez dâ heime wol sagen kunden,
die hetelen friunde, daz si in wol aller êren gunden.
hagene hildeburgen mit armen umbeslôz.
er sprach:< nu phlic hilden durch dîne triuwe grôz.
ez gewirret lîhte den frouwen an sô grôzem ingesinde.
nu tuo genaediclîchen, daz man die zuht an dir vinde.>
< herre, ich tuon ez gerne. ez ist iu wol geseit,
daz ich bî ir muoter hête vil manic leit,
daz ich si ze einer wîle ze friunde nie verlôs.
ir volgte ich manige mîle, ê si iuch ze friedel ie erkôs.>
die andern hiez er alle für sich ze hove gân.
dô mohten die frouwen ir weinen niht verlân.
er enphalch si dem wirte alle bî der hende.
er sprach:< sît in genaedic. jâ sint diu schoenen kint hie vil ellende
er sprach zuo sîner tohter:> ir sult krône tragen,
daz ich und iuwer muoter iemen hoeren sagen,
daz iuch iemen hazze. ir sît sô guotes rîche,
liezet ir iuch schelten, daz stüende iuwerm hôhen namen unlobelîche.
hagene kuste hilden und neic dem künige hêr.
er und sîn gesinde gesâhen nimmer mêr.
daz lant ze hegelingen; si kômen in ze verre.
gegen baljâne schifte sich hagene der herre.
sît dô er dâ heime bî ir muoter saz,
der alten küniginne hagene sagete daz,
er kunde zuo niemen sîn tohter baz bewenden.
hête er ir noch mêre, er wolte si hin ze hegelingen senden.
des lobte diu schoene hilde den waltenden krist:
< daz uns mit unser tohter sô wol gelungen ist,
des freunt sich mîne sinne, daz herze mit dem muote.
wie gehabet sich ir gesinde dâ und ouch frou hildeburc diu guote?>
dô sprach der herre hagene:< liute unde lant,
des habent si sich getroestet. alsô guot gewant
bî uns nie getruogen unser tohter juncfrouwen.
wir muosen si lân belîben. durch ir willen wart der brünnen vil verhouwen.>
nu lâzen disiu maere. ich wil iu sagen daz,
daz hetelen künne, daz in dem lande saz,
wie si im muosten zinsen die bürge zuo dem lande.
ze hove kômen si alle, als hetele und frou hilde nâch in sanden.
wate reit zen stürmen, môrung in nîflant.
hôrant von tenemarke, ze gîvers ûf den sant
brâhte er sîne helde, wan si in dâ hiezen herre.
si erwerten dâ ir selde; man erkante ir vogetes namen verre.
irolt ze nortlande gewalteclîchen saz.
er was dâ landes herre; des mahte er deste baz
hetelen gedienen nâhen und verren.
der künic was sô biderbe, man gefriesch nie bezzer landes herren.
swâ hetele in den landen diu schoenen magedîn
gefriesch von edelem künne, getiuret wolte er sîn,
sô er die ze hûse braehte im ze ingesinde.
alles des si willen habete, daz dienten si des wilden hagenen kinde
der künic mit sînem wîbe vil froelîchen saz.
sam was sît ir lîbe, die liute westen daz,
daz er die welt alle verkür durch si eine.
sîne mâge gesâhen schoener frouwen nie deheine.
dar nâch in siben jâren drî stürme vaht
hetele ze wâre. die tag unde naht
vârten sîner êren, swâ siz gefüegen kunden,
von hetelen dem degene wurden si dicke an grôzem schaden funden.
sîne bürge er stifte und fridete sîn lant
wol nâch küniges rehte. dicke tet sîn hant,
daz man diu maere sagete verre in fremediu rîche,
daz er nie verzagete: er trüege sînen namen lobelîche.
wol ze hôhem prîse her hetele gesaz.
wate der vil wîse, selten liez er daz,
drî stunt in dem jâre er ensaehe sînen herren.
jâ diente er im mit triuwen beide nâhen unde verren.
hôrant von tenemarke ouch dicke ze hove reit.
er brâhte dem gesinde steine unde kleit,
golt unde sîden. daz frouwen tragen solten,
daz fuorte er von tenelant und gab ez den die ez gerne nemen wolten.
der gemeiner dienest, den des küniges man
künic hetelen tâten, dâ von er gewan
vor anderen degenen alsô michel êre;
des volzôch frou hilde, ein rîchiu küniginne unde hêre.
hilde hagenen tohter zwei kindelîn gewan
bî hetelen dem künige. dô daz was getân,
diu hiez man schône ziehen. daz niht ân erben waeren
lant unde bürge, man sagete harte wîte disiu maere.
daz eine wart ein recke und hiez ortwîn.
den enphalch er waten dem alten. er zôch daz kindelîn,
daz er an hôhe tugende sîne site wande.
man lêrte in von der jugende: er wart ein degen maere ze sîner hande.
diu vil schoene tohter bî namen wart genant
kûdrûn diu schoene von hegelinge lant.
die sant er ze tenemarke durch zuht ir naehsten mâgen.
dar an si dienten hetelen, des enliezen si sich niht betrâgen.
nu wuohs diu maget junge. schoene wart ir lîp,
daz si loben muosen man unde wîp,
wande man si verre von ir lande erkande.
si was geheizen kûdrûn unde wart erzogen in tenelande.
si wuohs ouch in der mâze, daz si wol trüege swert,
ob si ein ritter waere. dâ von wart gegert
nâch ir edelen minnen von fürsten harte rîchen.
genuoge die ez wurben, den ergieng ez vil schedelîchen.
swie schoene waere hilde, des künic hetelen wîp,
noch wart michel schoener der kûdrûnen lîp,
oder danne ir ane hilde dâ her von irrîche.
für ander schoene frouwen lobete man kûdrûnen tegelîche.
er versagete si einem künige, der saz in alzabê.
dô er in verzîhen hôrte, daz tete im vil wê.
der dûhte sich alsô rîche, daz deheiner waere
der ie gebârte mit sîner tugende alsô lobebaere.
sîn name der hiez sîfrit, er saz in môrlant.
mit siten ellenthaften verre er was bekant.
er was ein künic gewaltic über siben künige hêre.
er muote hilden tohter, durch daz man saget von ir sô michel êre.
mit den sînen genôzen ûz ikarjâ
manigen prîs grôzen si erwurben dicke dâ,
die sînen hergesellen, dâ si die frouwen sâhen.
vor der hetelen bürge si tâten dicke ritterschaft vil nâhen.
dô hilde und ir tohter giengen in den sal,
vor wîgâleises hûse hôrten si dicke schal,
dâ die von môrlande mit ritterlîcher krefte
wol riten in ze sehene. des erhullen dicke schilde und schefte.
ez kunde ein ritter edele nimmer gevarn baz.
si truog im holden willen - ofte tet si daz -,
swie salwer varwe er waere ze sehene an sînem lîbe.
er phlaege ir minne gerne: dô gab im si niemen ze wîbe.
daz klagete er âne mâze und was im vil zorn,
daz rîten manige strâze, solte er daz hân verlorn.
darumbe drôte er hetelen ze brennen al sîn rîche.
die von môrlande gehabeten darumbe sich vil trûriclîche.
hetelen hôchgemüete versagete im sîn kint.
friuntlîcher dienste schieden si sich sint.
er sprach, ob ez im immer koeme an die stunde,
daz gelieze er nimmer, daz man in ûf hetelen schaden funde.
von hegelinge lande kêrten si dô dan.
dâ von ein ritter edele schaden vil gewan
sît in langer wîle nâch den selben stunden:
si tâten herwîge swaz si gefüegen sînes schaden kunden.
dô gefriesch man diu maere in ormanîelant,
daz niemen schoener waere danne was erkant
hetelen tohter, kûdrûn diu hêre.
ein künic der hiez hartmuot; nâch ir wante er sîne minne sêre.
daz riet im sîn muoter, diu hiez gêrlint.
dô volgete ir lêre der junge voget sint.
sîn vater der hiez ludewîc von normandîe lande.
dô sis ze râte wurden, nâch dem alten künige man dô sande.
ludewîc der alte ze hartmuoten reit.
des er willen hête, des wart in niht verdeit.
dô er hôrte diu maere von dem jungen hartmuote,
diu wâren sorgebaere, iedoch prîste im si der degen guote.
< wer saget iu daz>, sprach ludewîc,< daz si sô schoene sî?
waer si aller lande frouwe, si ist uns sô nâhen bî
mit hûse niht gesezzen, daz wir si möhten werben.
boten under wîlen möhten durch ir liebe vil verderben.>
< ez sol niht sîn ze verre>, sprach dô hartmuot,
< swâ eines landes herre lîb unde guot
wirbet im ze staete, daz wert unz an daz ende.
nu volget mîner raete; ich wil daz man boten zuo ir sende.>
dô sprach diu alte gêrlint von ormanîelant:
< nu heizet brieve schrîben. schaz und ouch gewant
gib ich den boten gerne, die solhiu maere bringen.
man sol die strâze lernen nâch kûdrûnen der küniginne.>
dô sprach aber ludewîc:< ist iu daz erkant,
wie ir muoter hilde koeme ûz irlant,
oder waz den guoten recken an ir reise geschaehe?
daz volc ist übermüete: kûdrûnen mâgen waene sî wir smaehe.>
dô sprach aber hartmuot:< ob ich ein michel her
nâch ir füeren solte erde unde mer,
daz taete ich williclîche. ich bin in dem sinne,
ich erwinde nimmer, unz ich der schoenen hilden tohter gewinne.>
< ich hilfe ez gerne füegen>, sprach ludewîc der degen.
< lât iuch des genüegen, daz ich iu zuo den wegen
mit mînem silber sende zwelf soumaere,
ob sich iht nâch êren dester senfter künde ditze maere.>
hartmuot dô welte, die er wolte dan
nâch der frouwen senden, sehzic sîner man.
die wurden wol bereitet mit waete und mit spîse
und wurden wol beleitet. ludewîc der alte der was wîse.
dô si bereitet wâren des si solten hân,
mit versigelten brieven sach man zuo in gân
den snellen hartmuoten und froun gêrlinde.
si frumten von dem lande schiere dô daz stolze ingesinde.
si riten swaz si mohten, die naht zuo den tagen,
unze daz si funden dâ si solten sagen
daz in enboten waere von ormanîe dem lande.
die wîle was hartmuoten mit gedanken vil liebe und ouch vil ande.
wol hundert tageweide, wazzer unde lant,
was ir arbeite, ê in wurde erkant,
in welhem ende laege daz lant ze hegelingen.
diu ros wurden traege, ê daz si die brieve mohten volbringen.
doch kômen si ze ende, daz si ab dem sê
ze tenemarke fuoren. in was ofte wê,
ê si daz erkunten und den künic gesâhen.
dô gerten si geleites; dô hiez man in die waegisten nâhen.
man sagete ez hôranden; der was wol gezogen.
si frieschen ouch daz maere - daz was niht gelogen -,
daz man gesaget hête von hetelen und von hilden.
man sach ir landes liute dicke varn mit helme und ouch mit schilde.
sîn geleite wîsen hiez dô hôrant
die ellenden geste dâ her von tenelant,
unze daz si braehten die hartmuotes mâgen,
daz si ze hove koemen. die helde liezen sich der arbeit niht betrâgen.
dô man ze hegelingen die boten komen sach,
si fuoren in der mâze, daz ieclîcher sprach,
daz si waeren rîche, swie si dar komen waeren.
man begunde ez dem künige ze hove bringen mit vil ganzen maeren.
geherberget wurden die von normendî.
man hiez in vlîziclîchen mit dienste wesen bî.
er enweste waz si wurben in dem sînem lande.
an dem zwelften morgen der künic nâch hartmuotes boten sande.
ein grâve was dar under, wie schoener zühte er phlac!
ir wât, die si truogen, vil hôhe man die wac.
si riten ros diu besten, diu man hête funden.
si kômen zuo dem künige ze hove sô si aller beste kunden.
der wirt si gruozte schône und ouch sîne man.
sît wart in ze lône, dô er sich versan
daz si nâch minne füeren, dô hêt man si vil smaehe.
ich waene künic hetele hartmuote guotes willen niht verjaehe.
als einer der daz kunde die brieve gelas,
der künig in übele gunde, daz ir geleite was
hôrant der biderbe, ein sneller degen rîche.
si müesten anders widere scheiden von dem künige schedelîche.
dô sprach der künic hetele:< ez was iu niht ze guot,
daz iuch her hât gesendet der künic hartmuot.
des müezet ir engelten, guote boten hêre.
der gedinge hartmuotes müet mich und froun hilden vil sêre.>
dô sprach einer dar under:< jâ heizet er iu sagen,
liebet er der meide und wil si bî im tragen
vor den sînen friunden krône in ormanîe,
daz mac vil wol verdienen hartmuot der helt vor schanden gar der frîe.>
dô sprach diu frouwe hilde:< wie laege si im bî?
ez lêch mîn vater hagene hundert unde drî
sînem vater bürge dâ ze garadîne.
diu lêhen naemen übele von ludewîges hende die mâge mîne.
er gesaz in frideschotten; dô gediente er daz,
daz im des küniges otten bruoder wart gehaz,
der ouch diu lêhen hête von hagenen mînem herren.
der fremedet sich im sêre; des muoste im von dem künige harte werren
nu saget hartmuote: si wirt niht sîn wîp,
daz der helt guote immer sînen lîp
dar ûf dürfe prîsen, daz in mîn tohter minne.
ir sult in anders wîsen, wâ er sînem lande werbe ein küniginne.>
den boten den was leide, diu swaere in niht gezam,
daz si sô manige tageweide in sorgen und in scham
muosten wider rîten ze ormanîe verre.
ir arbeit harte erkômen ludewîg und hartmuot klageten sêre.
dô sprach der junge hartmuot:< müget ir mir verjehen,
ob ir daz hagenen künne habt ersehen?
ist kûdrûn sô schoene, sô man mir saget ze maere?
daz hetelen got gehoene, daz er mir ie sô arges willen waere!>
dô sprach der grâve rîche:< ich kan iu wol gesagen,
swer gesiht die minniclîche, dem muoz si wol behagen,
daz si ir tugende prîsent vor meiden und vor wîben.>
dô sprach der herre hartmuot:< sô wil ich âne si niht belîben.>
dô klagete weinunde diu frouwe gêrlint;
si sprach sâ ze stunde:< owê, vil liebez kint,
daz wir unser boten hinnen nâch ir ie gesanden!
wie gerne ich daz gelebete, daz ich si saehe noch in disen landen!>
die botschaft belîben si liezen manic jâr.
sich huoben ander maere - diu rede ist alwâr -
von einem künige jungen: herwîc was er genennet.
den sach man ofte in prîse; dâ von man noch den recken wol erkennet
der begunde werben, ob in diu schoene meit
ze friunde nemen wolte. mit grôzer arbeit
versuochte er ez ofte und mit sînem guote.
ob ez diu maget nu taete, sô was es dem künic hetelen niht ze muote.
swie der helt gebârte, swaz boten darumbe reit,
der man dâ ervârte, daz was im grimme leit.
des was sîn stolzez herze gebunden mit swaere.
er tete dem wol gelîche, daz er bî kûdrûnen gerne waere.
ez hête sich gar gefüeget, swie ez was geschehen,
daz dâ zen hegelingen muosten sehen
ritter unde magede und ouch schoene frouwen
den stolzen hartmuoten. des enmohte hetele niht getrouwen.
nu was der nôtveste komen in daz lant.
die vil werden geste beliben unerkant.
hartmuote und sînen mâgen den helden diente man schône.
er hête des gedingen, daz diu maget noch trüege mit im krône.
in sâhen frouwen edele, dâ er was gegân
in sînen hôhen zühten für froun hilden stân.
dâ sach man in der gebaere hartmuoten den rîchen,
daz er edeler minne an hôhe frouwen gerte billîchen.
sîn lîp was wol gewahsen, schoene unde balt,
milte unde küene. ich enweiz wes er engalt,
daz in versprochen hête diu schoene tohter hêre
hetelen und froun hilden: daz muote hartmuoten harte sêre.
der sîn herze gerte, die hêt er nu gesehen.
tougen ougen blicke was dâ vil geschehen.
er enbôt ir heimlîche, daz si daz erkande,
daz er hieze hartmuot unde waere von ormanîelande.
dô kunte si dem degene, daz ez ir waere leit
- si gunde im wol ze lebene, diu hêrlîche meit -,
daz er gâhen solte von dem hove dannen,
ob er leben wolte vor ir vater und vor allen sînen mannen.
si sach in alsô schoenen, daz irz ir herze riet,
swie sîn bote gehoenet ûz dem lande schiet.
si was im doch genaedic der er im herzen gerte,
swie si hartmuoten sîns willen vil lützel iht gewerte.
alsô schiet von dannen der wol gezogene gast,
daz er über rücke truoc den grôzen last
wie er sich geraeche an hetelen der leide,
und daz er doch dar under niht vlür die hulde der vil schoenen meide.
sus rûmte hegelingen der degen hartmuot.
jâ was sîn gedinge übel unde guot,
wie er verenden kunde daz werben nâch der frouwen.
dô wart nâch der stunde vil helme durch ir willen verhouwen.
dô er kom heim ze lande dâ er hête verlân
vater unde muoter, rihten sich began
ze starkem urliuge hartmuot der vil grimme.
daz riet im ze allen zîten gêrlint diu alte vâlentinne.
nu lâzen wir belîben wie ez im ergê.
dem küenen herwîge was wol alsô wê
alse hartmuote nâch kûdrûn der rîchen.
mit allen sînen mâgen versuochte erz an die maget vlîziclîchen.
er was ir nâchgebûre und hête bî ir lant.
hête er tûsent stunde eins tages dar gesant,
er vunde dâ niht anders wan hôchvart und versmâhen.
swie sêre si imz werten, sît gelag er kûdrûnen nâhen.
hetele bat in lâzen, er wurbe iht umb sîn kint.
dô enbôt er dem künige zorniclîchen sint,
er wolte niht erwinden, er ensaehe in dâ mit schilden,
daz ez im schade waere und ouch der küniginne froun hilden.
ich enweiz wer im daz riete: driu tûsent küener man,
die er ze friunde hiete, herwîc dô gewan.
dâ mite spilte er leide dâ zen hegelingen
der die er in sîn dienest mit aller hande liebe wolte bringen.
dô woltens niht getrouwen die von sturmlant.
den von tenemarke was ez ouch unerkant.
sît gefriesch ez irolt dâ her von nortrîche,
daz herwîc der küene hetelen suochte vil gewalticlîche.
dô ez nu hetele weste, daz er mit sîner schar
zogete âne vorhte under wegen dar,
er sagte ez sînen mannen und ouch der küniginne.
er sprach:< waz redet ir danne? ich hoere uns geste ze hûse bringen>
< waz sol ich dar zuo sprechen niwan allez guot?
ez dunket mich niht unbillîch, ob ein ritter tuot
mit liebe und ouch mit leide daz man ûf êre prîse.
wie möhte im misselingen? herwîc ist biderbe unde wîse.
jâ sul wir daz behüeten>, sprach daz edele wîp,
< daz er iht beswaere den helden hie ir lîp.
ich hân des hoeren jehen, daz er an iuwer schranken
kum alsô mit helden, daz ims iuwer tohter müeze danken.>
ein teil sich dô ze lange der künig und sîne man
versûmten: des dô herwîc des hazzes hie began.
in einer morgenküele er und sîne geste
für hetelen burc bekômen. er tete sît daz aller beste.
dô noch die recken sliefen in hetelen sal,
dô ruofte ein wahtaere für die burc ze tal:
< wol ûf in der selde! wir haben fremede geste,
und wâfent iuch, ir helde! ich sihe von manigem liehten helme glesten>
si sprungen von den betten und lâgen dô niht mêr.
swer dâ inne waere, armer oder hêr,
der muoste haben sorge der êren und ouch des lîbes.
alsô gerte herwîc in dem herten sturme sînes wîbes.
hetele und frou hilde in daz venster wâren komen.
herwîc der hête ein volc an sich genomen,
daz saz vor einem berge ze gâleis in dem lande,
die der starke môrunc ze wâleis an der marke wol erkande.
hetele sach ir dringen vaste gên dem tor.
dô waere er ungerne gewesen dar vor,
kûdrûnen vater, swie küene er doch waere.
jâ erzurnten in die geste. im hulfen sider sîne burgaere.
gewâfent wart dar inne ein hundert oder baz.
der wirt der streit selbe; mit willen tete er daz.
sîn volc daz was küene; daz mohte in niht gewerren.
man vant schaden starken, den hetelen tete herwîc der herre.
ofte sluog ûz helmen den fiurheizen wint
herwîc der herre. daz sach des wirtes kint,
kûdrûn diu schoene; daz hêt si ze ougenweide.
der helt der dûhtes biderbe; daz was ir beide liebe unde leide.
hetele grimmes muotes selbe wâfen truoc.
lîbes unde guotes was er biderbe genuoc.
der wirt der tete unrehte. er kom im sît ze nâhen,
alsô daz si ab der bürge den strît vil bescheidenlîchen sâhen.
dô si hêten gerne die porten zuo getân,
dô muosten si daz lernen durch schumphentiure lân.
si begunden mit den gesten in die porten dringen.
ûf schoener frouwen lônen stuont herwîge aller sîn gedinge.
hetele unde herwîc, für ir beider man
die guoten ritter sprungen. liuhten in began
der loug ûz gespenge, daz in dâ hie vor handen.
daz werte vil unlange, unz si bêde einander wol bekanden.
dô der künic hetele sô rehte küenen ersach
den stolzen herwîgen, in dem strîte er sprach:
< die mir ze einem friunde des recken niht engunden,
die enwisten wer er waere. er houwet durch daz verch die tiefen wunden>
kûdrûn diu schoene diu sach und hôrte den schal.
gelücke daz ist sinewel dicke alsam ein bal.
dô ez diu frouwe anders niht mohte gescheiden,
ir vater und dem gaste si wunschte des si in gedâhten beide.
si begunde rüefen zuo im über den sal:
< hetele, vater hêre, nu fliuzet ze tal
daz bluot durch die halsperge. dâ von sint uns die mûre
besprungen allenthalben. herwîc ist ein übel nâchgebûre.
durch den mînen willen sô sult irz beide friden.
nu schaffet eine wîle dem herzen und den liden
ruowe in dem strîte, unz ich iuch beide frâge,
wâ der fürste herwîc habende sî die aller beste mâge.>
dô sprach der ritter edele:< der fride ist ungetân,
ir enlât mich ungewâfent, frouwe, für iuch gân.
sô wil ich iu künden von mînen besten mâgen.
hân ich fride die zîte, swes ir welt, sô müget ir mich wol frâgen>
durch der frouwen liebe gescheiden wart der strît.
sich schutten ûz den ringen die sturmmüeden sît.
nâch harnasches râme si wuoschen sich mit brunnen.
dô wâren si wol getâne. man mohte in ze lebene wol gunnen.
mit hundert sîner helde gieng er dâ er vant
gezweiet in ir muote von hegelinge lant
kûdrûn enphieng in mit anderen frouwen.
der ritter edel unde guot mohte in volliclîchen niht getrouwen.
die geste hiez dô sitzen daz waetlîche kint.
daz herwîges ellen daz geliebte sich sint.
durch sîne grôze zühte behagete er wol in beiden.
hilden und ir tohter riet man ez ân alle twâle scheiden.
herwîc sprach zer frouwen:< mir ist daz geseit
- doch hêt ez iuch gerouwen von mîner arbeit -,
daz ich iu versmâhe durch mîn lîhtez künne.
ofte bî den armen habent rîche liute guote wünne.>
si sprach< wer waer diu frouwe, der versmâhte daz,
der ein helt sô diente, daz si dem trüege haz?
geloubet mir>, sprach kûdrûn,< daz es mir niht versmâhet.
holder danne ich iu waere ist dehein maget die ir ie gesâhet.
wolten mir des gunnen die naehsten friunde mîn,
nâch iuwer selbes willen wolte ich bî iu sîn.>
mit lieplîchen blicken er sach ir under diu ougen.
si trüege in ime herzen, daz redet si vor den liuten âne lougen.
urloubes gerte ze werben umb daz kint
der recke vil küene. daz erloubte sint
hetele unde hilde. die wolten hoeren beide,
ob ir lieben tohter waere liep der gewerb oder leide.
vil schiere wart er inne, wie si was gemuot.
vor der juncfrouwen stuont der helt guot,
sam er ûz meisters hende wol entworfen waere
an einer wîzen wende. dem gelîche stuont der degen maere.
< geruochet ir mich minnen, vil schoenez magedîn,
mit allen mînen sinnen sô wil ich immer sîn
swie ir mir gebietet. mîn bürge und mîne mâge
daz sol iu allez dienen, daz mich des, frouwe, hin ze iu niht betrâge>
si sprach:< ich gihe iu gerne, daz ich iu wese holt.
du hâst mit dieneste hiute hie versolt,
daz ich den haz wil scheiden von dir und mînem künne.
daz mac mir niemen leiden. du solt immer haben mit mir wünne.>
hetelen hiez man bringen - des endet sich der strît -
zuo der küniginne. nâch im kômen sît
die aller besten degene von hegelinge lande,
die der künic hête. dô verendete sich al sîn ande.
frâgen si begunde nâch râte sîner man
hetele dô ze stunde, ob si ze einem man
wolte herwîgen, den edelen ritter guoten.
dô sprach diu maget schoene:< ich wil mir niht bezzers friundes muoten.>
dô vestent man die schoenen dem recken an der stunt,
der si dâ solte kroenen. von ir wart im kunt
freude und ungemüete. dô gap man si im ze wîbe;
daz geschach in kurzen zîten in sturme vil guoter recken lîbe.
er wânde mit im füeren die juncfrouwen dan.
des gunde im niht ir muoter. dâ von er gewan
von unkunden recken michel arbeite.
hilde sprach zem künige, si woltes zuo der krône baz bereiten
man riet herwîgen, daz er si lieze dâ,
daz er mit schoenen wîben vertribe anderswâ
die zît und sîne stunde dar nâch in einem jâre.
daz frieschen die von alzabê. si rieten herwîge dô ze vâre.
dô besante sich sîfrit, der künic von môrlant.
nâch schiffen hiez er werben. swâ sô er diu vant,
diu hiez er vaste rüsten mit wâfen und mit spîse,
ze schaden herwîge. er besante sich mit friunden harte lîse.
zweinzic starke kiele zimbern er dô hiez.
ez waen den niht geviele, die erz wizzen liez,
daz er hin ze sêlande wolte herverten.
gelobet wart diu reise, sô sich verendet der winter herte.
mit ahzic tûsent helden hête er sich besant.
von liuten wart dô laere ze alzabê daz lant.
die künige von den moeren herverten swuoren.
si beliben sumelîche, die andern nâch des küniges willen fuoren.
hin ze sêlande hiez er widersagen.
daz was dem fürsten ande. von schulden mohte erz klagen,
wan er nie verdiente der rîchen künige haz.
der marke und sîner bürge hiez er hüeten dester baz.
er klagete ez sînen friunden, swâ sô er die vant,
daz man im brennen wolte und wüesten sîn lant.
swaz er dô ze gebene hête, daz was nâch dienest veile.
die gerne solt enphiengen, den kom ez gar ze heile.
gên des meien zîten si kômen über sê,
die helde ûz abakîe und die von alzabê,
sam si gewalticlîchen der welte ze ende wolten.
vil gelfer fuor dar under, die man sider quelte mit der molten.
in lant daz herwîges wurfen si den brant.
swaz er dô helfe hête an friunden besant,
die bat er mit im rîten. si huoben stürme grimme.
si kouftenz mit dem verhe swaz man in gap, golt, silber oder gimme.
dem recken ûz sêlande was sîn schade leit.
er was ein helt zer hande. ahî wie er streit,
unze er gar tungte daz velt mit den tôten.
die alten ez alsâ jungte. dâ wart gesunder houbte vil verschrôten.
der strît werte lange; des lac dâ maniger tôt.
herwîc der edele kom in grôze nôt,
daz er ûf sîne marke muoste sît entrinnen.
daz lant rouch allenthalben. daz enbôt er kûdrûn der küniginne.
die boten hiez er rîten in daz hetelen lant.
si fuoren mit manigem trahene die er dâ hête gesant.
dô si diu maere sageten und hetelen gesâhen,
dem vil rîchen künige si alles leides âne frume verjâhen.
swie er si saehe gebâren, sô enphieng er si alsô wol,
als man in fremeden landen friunde sol.
er frâgte wie si koemen von ir herren lande,
sît man im brach die bürge und im die marke in allen enden brande.
si sprâchen dô:< mit sorgen sî wir gevarn von dan.
âbent unde morgen die herwîges man
die urborent sêre die gâbe mit ir lîbe.
si werbent vaste umb êre. des hoert man bî in weinen vil der wîbe.>
dô sprach der künic hetele:< gêt für die frouwen mîn.
swaz sô diu gebiutet, daz sol allez sîn.
bite si uns rechen den schaden in dem lande,
sô dienen wir iu gerne. ez wirt vil wol gerochen gar sîn ande.>
ê daz die boten giengen für die schoenen meit,
dô sâhen dâ die liute wol ir herzenleit.
des troute niht erbeiten kûdrûn diu hêre.
dô hiez si nâch in senden. si klagete, daz vlorn waer ir lant und ir êre
die boten für sie kômen. mit triuwen tet si daz,
daz diu maget vil edele weinende saz.
si frâgte, wie si schieden von ir lieben manne:
ob si in lebenden liezen, dô si von im schieden danne.
dô sprach dar under einer:< wir liezen in wol gesunt.
sît wir fuoren dannen, uns enist niht kunt,
wie mit im haben geworben die von môrlande.
ir was vil verdorben; si tâten niht wan rouben mit dem brande.
nu hoere, maget edele, waz dir mîn herre enbôt.
er und sîne helede sint in grôzer nôt.
si fürhtent tegelîchen, si verliesen lîb und êre.
nu wil mîn herre herwîc versuochen dîne triuwe, frouwe hêre.>
von sedele stuont dô kûdrûn, diu vil schoene meit.
die schaden wurden beide dem künige geseit,
man slüege ir die liute und braechen die bürge wîten.
si bat ir vater hetelen ze des künic herwîges helfe rîten.
mit weinenden ougen si ir vater umbeslôz.
< hilfâ, künic hêre! mîn schade wirt alze grôz,
ez enwellen dîne degene mit williclîchen henden
helfen mînen friunden. jâ kan ez ander niemen sô wol genden.>
< daz lâze ich durch niemen, daz wil ich dir sagen,
ich welle ze herwîge in vil kurzen tagen.
ich wil dîn schaden grôzen, sô ich beste mac, verenden
und wil nâch waten dem alten unde nâch den anderen senden.
der bringet von stürmen alle die er hât.
gefreischet ez her môrunc, wie ez in dem lande stât,
der mag uns guoter helde wol tûsent gefüeren.
die vînde werdent inne, daz wir uns under helme türren gerüeren.
hôrant von tenemarke sol uns ûf den wegen
driu tûsent ritter füeren. irolt der degen
sol al daz gesinde nâch dem vanen wîsen;
ouch kumt ir bruoder ortwîn: sô mac mîn tohter unser helfe prîsen.>
boten riten gâhes die dâ sante diu meit.
si westen niht sô nâhes. alle die ir leit
mit helfe wolten büezen, den bôt si michel êre.
si kunde helde grüezen; des kom der recken vil dester mêre.
der meide muoter hilde diu sprach wol dar zuo:
< swer under sînem schilde williclîchen tuo
helfe dînen friunden, sô si rîten hinnen,
im sol sîn mite geteilet swaz wir immer mêre gewinnen.>
dô slôz man ûf die kisten. hin ze hove man truoc,
der si dâ inne wisten, harnasche genuoc,
genagelet wol mit stâle. der silberwîzen ringe
brâhte man vil den helden. des freute sich diu junge küniginne.
der wirt wol tûsent helden gap ros unde wât.
diu zugen si ûz den selden, sô si der ofte hât,
der vehten wolte rîten zuo den langen strâzen.
swaz ir der künic hête, der wolte er vil wênic verlâzen.
der wirt urloubes gerte von sînem wîbe dan.
hilde und ir tohter weinen dô began.
doch sâhen si vil gerne helde mit im rîten.
si sprâchen:< got von himele lâze iuch lob und êre erstrîten>
dô si nu komen wâren für daz bürgetor,
vil singender knappen hôrte man dar vor,
die sich in herten strîten roubes versâhen.
si muosten verre rîten. jâ wâren in die vînde niht ze nâhen.
an dem dritten morgen dô kom in harte fruo
wate der vil alte mit tûsent helden zuo.
an dem sibenden morgen dô kom von tenelande
hôrant mit vierzic hundert, nâch den kûdrûn diu schoene sande.
von wâleis der marke kom môrunc der degen.
durch schoener frouwen liebe wolte er strîtes phlegen.
er brâhte sunder lougen zweinzic hundert manne.
die fuoren wol gewâfent und riten alle froelîchen dannen.
der küniginne bruoder, der degen ortwîn,
ûf des wazzers fluote fuorte er der swester sîn
wol vierzic hundert recken oder dannoch mêre.
westenz die von alzabê, sô möhten si in fürhten harte sêre.
dô si im ze helfe kômen, herwîge und sînen man,
dô was im misselungen. swes er ie began,
dar an er schaden grôzen vil ofte muoste enphâhen
mit sînen strîtgenôzen. si riten sînem bürgetor vil nâhen.
sich huop von küniges künne vil grôzez ungemach.
daz man dâ die porten und vesten bürge brach,
daz kom von untriuwen und grôzem übermuote.
swen man dar an ervindet, dem vervâhet man ez niht ze guote.
die boten gâhes füeren, herwîge saget man daz.
die vînde begundenz rüeren vil vaste durch ir haz
vil manigen âbent spâte unde manigen morgen.
dô sigen allenthalben herwîges helfe zuo vil unverborgen.
dô ez die von karadîe gefrieschen, in was leit.
daz wâren zwêne künige, den ir arbeit
kom ze unsenften maeren, dô hetele der herre
mit sînen helden maeren gestrichen was nâch in vil harte verre.
durch daz si frevele wâren, si rihten sich ze wer.
man sach sô gebâren von môrlant daz her,
sam si durch vehten wolten niemen dan entwîchen.
die es mit in phlegen solten, die muose ez maniger arbeite rîchen.
wate der vil küene kom mit grôzer kraft.
ez hête dar gefüeget grôze ritterschaft
kûdrûn diu schoene herwîge ir manne.
swie sô si dâ wurben, si riten sît unfroelîchen dannen.
swie si heiden hiezen die von môrlant,
dringen si sich niht liezen. an in was wol erkant,
ez waeren ie die besten von allem ertrîche.
si gâben andern gesten vil ofte herberge schedelîche.
herwîc von sêwen wolte sich erholn
an den von alzabê. darumbe muosten doln
diu her ze beiden sîten. wunden vil ir mâgen
gewunnen ze allen zîten. sîn moht den künic hetelen vil betrâgen.
dô si zesamene wâren, von den ich hân geseit,
komen mit ir kreften, âne freude leit
hêten ze allen zîten die recken unde sorgen,
waz in die naht geschaehe. si dâhten:< wie geleben wir den morgen?>
drî veltstürme si mit den moeren striten.
dô hêten fride die bürge nâch ritterlîchen siten.
si teiltenz mit den swerten und mit den spern sêre.
frides si niht gerten: dâ von si hêten der wunden dester mêre.
die geste zuo den kunden, des kômen si niht abe,
si enstriten ze allen stunden. des muoste ir bestiu habe
der krefte dâ belîben, dô sis niht wolten lâzen.
daz saget man schoenen wîben; die begunden weinen âne mâzen.
waz wate der vil küene in sturme dâ gestreit!
er was vil wîse, daz er diu herzenleit
ofte fremeden gesten mit schaden frumte nâhen;
wan si in ze allen zîten mit sînen helden bî den besten sâhen.
hôrant von tenemarke, frum was er genuoc.
waz er der helme starke mit sîner hant durchsluoc!
ouch vergaz er selten der vil liehten brünne.
si muosten sîn engelten: er tete den vînden die dicken schar vil dünne
môrunc der snelle, dicke über rant
mit ellenthaftem muote strahte er sîne hant.
er wolte niht entwenken den von môrlande,
den edelen künigen rîchen. an den rach er den herwîges anden.
hetele der rîche, durch daz in dar gesant
hête sîn schoeniu tohter in herwîges lant,
daz erz friden solte, sît tet er in der mâze,
der gerne leben wolte, der mohte im sîne marke ligen lâzen.
herwîc streit dâ selbe, daz niemen kunde baz,
vor porten und an velde. dâ von vil dicke naz
wart im sîn houbet von sweize under ringen.
ir wart dâ vil betoubet, die in wânden hin hinder dringen.
wîgâleis der guote tet den gesten leit.
von tenelant her fruote sô ritterlîchen streit,
daz man ims danken mohte von schulden wol nâch êren.
in stürmen er wol getohte. man gefriesch nie alten recken alsô hêren
ortwîn der junge, der helt ûz nortlant,
des jach im manic zunge, daz küener heldes hant
niemen in den strîten alse volliclîche trüege.
man sagete ze allen zîten, daz er die ungefüege wunden slüege.
si hêten tage zwelve mit sorgen nu gestriten.
die hetelen helde sach man in herten siten
ofte vor dem künige liehte schilde houwen.
dâ von die stolzen moere ir herverten mohte hân gerouwen.
an dem drîzehenden morgen vor fruomesse zît
sprach sîfrit mit sorgen:< sehet waz hie lît
unser guoten recken. der künic von sêlanden
nâch vil hôher minne lât im ez alsô sêre enblanden.>
er begunde râten mit den von karadê
- wie gerne si ez tâten und die von alzabê! -
rîten in ein veste, dâ si genesen kunden,
daz si die werden geste al gemeine niht erslagen funden.
si wichen von dem strîte ze einer warte dan,
dâ ze einer sîte ein grôzer phlûm hin ran.
dô si begunden rîten dar si entwîchen solten,
dô sach man mit in strîten die in gemaches niht gunnen wolten.
der künic von den moeren ze hetelen gereit.
man mohte daz wol hoeren, swaz er ie gestreit,
daz was ein anegenge, sît er den nu hête funden
der im sîner mâge alsô manigen lazte mit vil tiefen wunden.
von hegelingen hetele und her sîfrit
die tâten daz si kunden in hôchverten sit.
durchhouwen liehte schilde sach man vor ir henden.
der künic von den moeren der muose von dem von tenelande wenden.
dâ schuofen ir geligere die von tenelant.
dâ ist niht rede widere, dâ von man sît bevant
die vil küene geste in vil maniger swaere.
swie guot in was ir veste, ieclîcher doch dâ heime gerner waere.
dô wâren dâ besezzen mit der vînde kraft
die helde sô vermezzen, daz si ritterschaft,
sô man es an si gerte, niht wol gegeben kunden.
si werten ir herberge sô si aller bezziste kunden.
dô enbôt hin heim hetele, daz si niht solten klagen.
den schoenen frouwen edele hiez er daz sagen,
in waere wol gelungen in stürmen und in strîten,
alten unde jungen. si solten ir genaediclîche bîten.
und hiez in daz künden, daz in gesaeze lac
er mit al den sînen, dâ man dienen phlac
der schoenen kûdrûnen und herwîge ûz sêlanden.
si taeten daz si kunden aller tegelîche mit ir handen.
hilde diu schoene wünschen dô began
gelückes herwîge und allen sînen man,
daz in nâch ir êre müeste wol gelingen.
< daz gebe got>, sprach kûdrûn,< daz si unser friunt gesunde wider bringen>
dô liezen die von stürmen ninder ûf den sê
die von môrlande und die von alzabê.
si muosten angestlîchen bî in dâ tûren.
an waten und an fruoten hêten si vil übele nâchgebûren.
hetele swuor des eide, er koeme nimmer dan
und rûmte in niht die heide, unz er und sîne man
ze gîsel dâ gewunne die von môrrîche.
si wâren unversunnen; sît kom in ir hervart schedelîche.
diu spehe hartmuotes was dar gesant
- si goumten dâ niht guotes - von ormanîelant.
si speheten ze allen zîten, waz dâ wurde erfunden.
in stürmen und in strîten hetelen si deheines guotes gunden.
si sâhen, sunder scheiden hie besezzen lac
- daz mohte im vil wol leiden - naht unde tac
der künic ûz karadîne, der edelen moere herre.
im kom vil wênic helfe. sîniu lant diu lâgen von im gar ze verre.
die boten îlten widere in ormanîelant,
die ludewîg und hartmuot hêten dar gesant.
die sageten in dâ heime diu lieben maere,
daz hetele unde herwîc vil unmüezig in dem strîte waere.
der lieben maere in dankte der voget von ormandîn.
< kunnet ir mir bescheiden, wie lange mac daz sîn,
daz die von karadîne sîn in sêlanden
bî ir widerwinnen, oder wanne si volrechen dâ ir anden?>
dô sprach der boten einer:< her künic, diu rede ist wâr.
si müezen dâ belîben lenger danne ein jâr.
die von hegelingen wellent si niht lâzen.
si hânt si sô besezzen, daz si nindert mügen zuo den strâzen.>
dô sprach von ormanîe der snelle hartmuot:
< daz mich sô sorgen frîen hôchgedinge tuot!
sît si sô sint besezzen, daz si müezen strîten,
ê hetele wider koeme, wir solten hin ze hegelingen rîten.>
ludewîg und her hartmuot vereinten sich alsâ,
ob si helde hêten zehen tûsent dâ,
daz si kûdrûnen wol dannen möhten bringen,
ê hetele wider koeme mit den sînen hin ze hegelingen.
des was dâ vil genoete diu alte gêrlint,
wie si daz rechen möhte, daz hetele sîn kint
versagete smâhelîche ir sune hartmuoten.
si wunschte, daz si hâhen solten beide waten unde fruoten.
dô sprach diu tiuvelinne:< nu habet ir grôzen solt.
welt ir rîten hinnen, mîn silber und mîn golt
daz wil ich geben recken und wil ez entsagen frouwen.
jâ enruochte ich, ob ez hetelen unde hilden hête nu gerouwen.>
dô sprach der herre ludewîc:< wir suln von normandîn
brüeven herverten mit den recken mîn.
ich trouwe wol gewinnen zweinzic tûsent manne
in vil kurzen zîten. dâ mite sô füeren kûdrûnen dannen.>
dô sprach der junge hartmuot:< und möhte daz geschehen,
daz ich die hilden tohter solte hie gesehen,
dâ für ich niht naeme ein wîtez fürsten rîche,
daz uns beiden zaeme bî einander wesen friuntlîche!>
râten alle stunde mit flîze man began,
wie manz gefüegen kunde, daz ludewîc gewan
ein her, daz wolte er füeren hin zen hegelingen.
wie solte daz hilde wizzen, daz ir dâ von solte misselingen?
swâ mite und immer mahte daz ludewîges wîp,
si hête in ir ahte, der kûdrûnen lîp
solte ze ormanîe bî hartmuote erwarmen.
si fleiz sich des ze wâre, er umbeslüzze si mit sînen armen.
ludwîc ze hartmuote sînem sune sprach:
< nu gedenke, degen guote, wir müezen ungemach
haben, ê wir bringen die liute von den selden.
sun, gib et du den gesten, sô gibe ich hie heime mînen helden>
si teilten grôze gâbe wider unde dan,
daz man dâ ze swâben solhez nie gewan
von rossen und von soumern, von sateln unde schilten.
ich waen siz gerne taeten. jâ vant man ludewîgen nie sô milten.
si bereiten sich drâte zuo in verre dan.
die guote schifliute ludewîc gewan,
den die merstrâze ze rehte wâren künde.
si muosten arbeiten nâch dem hôhen solde durch die ünde.
etelîcher mâze wurden si bereit.
lant unde strâze, dâ wart ez hin geseit,
daz ludewîg und hartmuot von ir lande wolten.
si hêten vil grôze sorge, wie si hin ze hegelingen komen solten.
dô si zem stade kômen, bereite man dâ vant
diu schef, diu si dâ solten tragen ûf den sant.
geworht wârens veste von gêrlinde guote.
des alles niht enweste her wate der alte noch von tenen fruote.
mit drî und zweinzic tûsent si fuoren über sê.
ez was nâch kûdrûnen hartmuoten wê;
dem tet er wol gelîche mit allen sînen mâgen.
er begunde künic hetelen mit urliuge groezlîche lâgen.
si muosten, swie si mohten, dar bekomen sint.
des kom in arbeite maniger muoter kint.
jâ truogen si die ünde neben nortlande,
ê hetele ez erfünde, dâ si die hilden bürge wol erkanden.
wol inner zwelf mîlen dâ kom hartmuotes her
in den selben wîlen ab dem tiefen mer
ze hegelinge lande die mâze wol sô nâhen,
daz si palas unde türne in der schoenen hilden bürge sâhen.
ludwîc von normandîne der hiez ûf den sant
die anker nider lâzen. dô bat ers alle sant,
daz si nider gâhten sô si beldiste kunden.
ez was dâ bî sô nâhen, si vorhten daz ez die hegelinge erfunden.
dô si nu getruogen und fuorten ab der fluot
vil schilde si besluogen und manigen helm guot;
si rihten sich ze strîte. ir boten si dô sanden.
si versuochten, ob si iht funden friunde in den hetelen landen.
hartmuot hiez rîten sîne boten dan.
dô wart der schoenen hilden schiere kunt getân
und ir lieben tohter: möhte ez sich gefüegen,
sô taete er nâch ir minne des si wol beide ze rehte möhte genüegen.
ob si in minnen wolte, als er ir ê enbôt
- im was mit gedanken vil dicke nâch ir nôt -,
daz wolte er immer dienen die wîle er möhte leben.
sînes vater erbe wolte er kûdrûnen geben.
ob si des niht entaete, sô waere er ir gehaz.
daz er die maget baete, dâ von versuochte er daz,
daz er si ân urliuge ze lande wolte bringen,
die schoenen juncfrouwen. des hête der küene hartmuot gedingen.
< widerredet si ez danne>, sprach dô hartmuot,
< sô saget, daz ich niht naeme deheiner slahte guot,
ich enbringe ez ûf die zîte, ê ich von hinnen scheide,
daz ich der schoenen kûdrûn wil machen recken ougenweide.
mîne boten biderbe, ir sult ir sagen mê:
ich kume nimmer widere ûf den breiten sê,
ich welle mich ze stücken lâzen ê zehouwen,
mir envolge hinnen von hegelinge lant diu juncfrouwe.
ob siz gar verspreche, daz siz niht entuo,
sô sol si mich sehen rîten mit mînen recken zuo.
zweinzic tûsent helde wil ich belîben lâzen
vor hegelinge bürge veige beidenthalben der strâze.
daz hetele wîgâleise des gevolget hât
unde waten dem alten, daz wir niht haben rât
sô maniger langen reise her ze hegelingen,
des wirt vil manic weise. ich wilz an ein ende gerne bringen.>
die boten riten vil drâte dannen - des was zît -
nâch hartmuotes râte für eine burc wît;
diu hiez ze matelâne. frou hilde, diu saz dar inne:
si was vil wol getâne, ir tohter diu junge küniginne.
zwêne rîche grâven hête er dar gesant
- die brâhte er mit im über mer ûz ormanîelant -,
daz si sageten hilden sîn dienest vlîziclîchen.
er wolte niht erwinden, er wolte ûz ir dienste niht entwîchen.
daz si im der maget gunde, daz er die frouwen guot
hête vor in allen - dannoch im der muot
stuont ûf hôhe minne -: si solte es wol geniezen,
daz si sô edel waere. in solte ir dienen nimmer verdriezen.
die der frouwen phlâgen, den wart daz geseit,
daz daz ingesinde von ormanîe reit
durch gewerbes willen hin ze matelâne.
frou hilde si hiez geswîgen. des erschrac diu wol getâne.
die hilden schaffaere sluzzen ûf daz tor,
swer dar komen waere, daz man den dâ vor
niht lenger solte lâzen. man entslôz die porten wîten.
die boten hartmuotes hiez man dô in matelâne rîten.
ze sehene si dô gerten daz hetelen wîp.
die helde si des werten, die ir schoenen lîp
solten behüeten nâch des küniges êren.
man liez si selten eine, hilden und ouch kûdrûn die hêren.
dô nu ze hove kômen die hartmuotes man,
hilde diu schoene grüezen si began.
sam tete in hôhem muote frou kûdrûn diu hêre.
diu edele und diu guote minnete den küenen herwîgen sêre.
swie erbolgen si in waeren, schenken man in hiez,
den boten vor den maeren. frou hilde si sitzen liez
vor ir und vor ir tohter. waz si dar wolten,
des frâgete diu küniginne, wande si sis niht verdagen solten.
vil gezogenlîche von dem sedele stuont
allez daz gesinde, sô noch boten tuont.
si sageten, waz si wolten ze hegelinge lande:
daz si ir herre hartmuot nâch der schoenen kûdrûn dar sande.
dô sprach diu maget edele:< ich wil des haben rât,
daz der küene hartmuot bî mir niht enstât
vor unser beider friunden under küniges krône.
er ist geheizen herwîc, dem ich sîns guoten willen gerne lône.
dem bin ich bevestent: ich lobete in ze einem man,
er nam mich ze wîbe. dem recken ich wol gan
swaz im immer kunde geschehen grôzer êre.
alle mîne stunde ger ich ûf minne deheines friundes mêre.>
dô sprach der boten einer:< iu hiez mîn her hartmuot
sagen, des er dinget, ob ir des niht entuot,
daz ir in mit sînen recken sehet ze matelâne
an dem dritten morgen.> des erlachte diu vil wol getâne.
die boten wolten dannen. urloubes hôrte mans gern,
zwêne rîche grâven hêre. frou hilde hiez si wern,
swie fremede si ir waeren, ir gâbe rîche,
der si doch niht nâmen. die boten wurben ez vil listiclîche.
die hetelen recken, den boten saget man daz,
daz si vorhten gar kleine ir zorn und ir haz.
ob si niht wolten trinken des küniges hetelen wîn,
man schankte mit dem bluote im und ouch den recken sîn.
dô brâhten disiu maere die boten an die stat
hin widere, dâ si hartmuot von im rîten bat.
dô lief er in engegene und frâgte, wie ez in ergienge;
ob si diu edele kûdrûn durch sîniu maere iht froelîche enphienge.
der einer sprach zem recken:< iu ist alsô verseit,
ez habe einen friedel diu hêrlîche meit,
den si im herzen minne vor aller slahte diete.
welt ir ir wîn niht trinken, sô schenket man iu heizez bluot ze miete.>
< ach mîner schande!> alsô sprach hartmuot,
< in mînem herzen ande mir disiu rede tuot.
nâch bezzeren friunden darf ich nimmer frâgen
wan der mir nu helfe strîten.> dô sprungen ûf die bî dem stade lâgen
ludewîg und hartmuot sich huoben mit ir schar
mit vanen ûf gerihten vil zorniclîchen dar.
man kôs ûf matelâne ir zeichen schînen verre.
dô sprach diu wol getâne:< wol mich! dâ kumet hetele und mîn herre!>
si bekanten, daz ez waere des wirtes zeichen niht.
< ach grôzer swaere, diu hiute hie geschiht!
uns koment grimme geste nâch kûdrûn der frouwen.
manigen helm veste siht man vor âbende noch zerhouwen.>
die von hegelingen sprâchen hilden zuo:
< swaz hartmuotes gesinde hiute hie tuo,
des sul wir si letzen mit vil tiefen wunden.>
dô hiez diu küniginne diu bürgetor versliezen an den stunden.
des wolten niht volgen die küenen hetelen man.
die des landes huoten, die hiezen binden an
ir herren zeichen. zuo in ûz der veste
die hetelen degene wolten, slahen die vil werden geste.
die schranken, die man solte alle nider lân,
durch ir übermüete wurden ûf getân.
daz goumen hartmuotes liezen si in versmâhen.
dô die êrsten în drungen, dô kômen in ouch die lesten al ze nâhen.
mit ûf geworfen swerten vant man dô dar vor
wol tûsent oder mêre, die habten vor dem tor.
dô was ouch komen hartmuot wol mit tûsent mannen.
si erbeizten an die heide; man hiez diu ros schiere ziehen dannen.
si truogen schefte in henden mit snîdenden spern.
wer mohte den strît dâ wenden? si begunden wern
die stolzen burgaere mit den tiefen wunden.
dô kom von ormanîe ludewîc mit helden sâ ze stunde.
des hêten frouwen sorgen, dô er dort her reit.
si sâhen unverborgen sîniu zeichen breit,
bî der ieclîchem wol driu tûsent manne:
si kômen dar mit zorne, swie die küenen recken schieden dannen.
si wurden alle unmüezic dort unde hie.
man gesach von einem lande küener recken nie,
danne ouch dise wâren in den hetelen selden.
si kunden wunden vâren; si tâtenz wol mit hartmuotes helden.
dô die burgaere wânden fride hân,
dô kom mit helden der maere nâher dar gegân,
der vater hartmuotes dâ her von ormandîne.
dem helde gunde er guotes: daz wart des tages dicke ze schîne.
ludewîc der küene, der voget ûz ormandîn,
ûz herten schildes spangen sluog er rôten schîn
mit sînem starken ellen, daz er in brüsten truoc.
die sînen spilgesellen wâren küene genuoc.
den stolzen burgaeren leiden dô began,
daz si den rât liezen, den hilde hête getân,
diu schoene frouwe, daz hetelen wîp.
des sach man dürkel schilde und vlôs ouch maniger dâ den lîp.
ludewîg und hartmuot beide wâren komen
sô nâhen zuo einander; si hêten wol vernomen,
daz man die burc froun hilden wolte versliezen.
dô giengens mit den schilden, daz si diu zeichen in die burc stiezen.
swie vil man von der mûre warf und geschôz,
des nam si vil untûre: ir ellen daz was grôz.
si ahte harte kleine swaz man dâ sach der veigen.
mit grôzen lassteinen sach man der helde vil geneigen.
ludewîg und hartmuot kômen in daz tor.
vil manigen sêre wunden liezen si dar vor.
des begunde weinen diu juncfrouwe sêre.
in der hetelen bürge wart der grôzen schaden dannoch mêre.
der künic von ormanîe der was frô genuoc,
dô er und ouch die sîne sîns landes wâfen truoc
für den sal künic hetelen. obene durch die zinne
liez man den vanen weiben. des trûrte diu vil hêre küniginne.
mich wundert, waz doch waere den gesten dâ geschehen,
ob wate der vil grimme hête daz gesehen,
daz hartmuotes helde durch den sal sô giengen
mit samet ludewîge, dâ si die schoenen kûdrûnen viengen.
wate und ouch hetele hêtenz alsô gewert,
der inz gesaget hête, ûf helme sô gebert
mit den guoten swerten, daz ez nimmer waere ergangen,
daz si kûdrûnen ze ormanîe braehten gevangen.
swaz man dâ vant der liute, die wâren ungemuot;
sam taete man noch hiute. maniger hande guot,
die daz wolten rouben, die fuortenz ûz der selde.
daz müget ir gelouben: rîch wurden alle hartmuotes helde.
hartmuot der snelle ze kûdrûnen gie.
er sprach:< maget edele, ich versmâhte iu ie.
mir und mînen friunden solte ouch nu versmâhen,
daz wir hie niemen viengen. wir soltens alle slahen unde hâhen.>
dô redete si niht mêre wan:< owê vater mîn,
soltest du daz wizzen, daz man die tohter dîn
gewalticlîchen füeret hinnen ûz dînem lande,
mir armen küniginne geschaehe niht der schade noch diu schande.>
dô si genomen hêten schaz und ouch gewant,
dar zuo man hilden wîste bî ir wîzen hant.
die guoten matelâne wolten si verbrennen.
swaz in dâ von geschaehe, des wolten niht die von ormanîe erkennen.
hartmuot hiez dô lâzen die burg unverbrant.
des îlte er âne mâze, wie er rûmte daz lant,
ê daz ez erfunden die mit heres kreften lâgen
ze wâleis bî der marke, des künic hetelen man und sîne mâgen.
< lât den roup belîben>, alsô sprach hartmuot.
< ich gibe iu dâ heime mînes vater guot.
uns ist ouch deste lîhter ze varne ûf dem sê.>
gewalt der ludewîges tete kûdrûnen wê.
diu burc diu was zerbrochen, diu stat diu was verbrant.
dô hête man gevangen die besten die man vant.
zwô und sehzic frouwen, vil minneclîche meide,
die fuorten si von dannen. dô was der edelen hilden herzenleide.
wie trûric si liezen des wirtes wine stân!
dô îlte diu küniginne in ein venster gân,
daz si nâch den mageden her nider möhte schouwen.
noch liezens in dem lande klagende vil manige schoene frouwen.
rüefen unde weinen vil lûte man dâ vant.
frô was ir deheine, dô man über lant
mit der hilden tohter fuorte ir ingesinde.
daz geschadete sît in alter dar nâch maniges werden ritters kinde.
hartmuot der brâhte die gîsel mit im ûf den sant.
verbrennet und zerfüeret liez er des fürsten lant.
ez was nâch sînem willen die zît wol ergangen.
kûdrûn und hildeburc fuorte er mit im von dannen gevangen.
er weste wol, daz hetele in daz vierde lant
durch urliuge waere. des rûmte er den sant.
er was niht sô gaehes von den hegelingen,
frou hilde hiez diu maere hetelen unde sînen friunden bringen.
wie rehte klagelîche si dem künige enbôt,
daz im dâ heime laegen sîne ritter tôt.
si hiete hartmuot lâzen in dem bluote touwen.
sîn tohter waere gevangen und dâ mite fuorte er manige schoene frouwen.
< ir boten, saget dem künige, daz ich vil eine bin.
ez ist mir komen übele. mit hôchverte hin
vert ze sînem lande ludewîc der rîche.
tûsent oder mêre ligent vor der porte jaemerlîche.>
hartmuot sich dô schifte snelle in drîn tagen
wider ûf die kiele. swaz die mohten getragen,
daz hêten sîne recken genomen und geroubet.
des künic hetelen degene wâren hie vil schedelîche betoubet.
wie si nu gefüeren, wer möhte iu daz gesagen?
man hôrte in ir segele diezen unde wagen,
dô si gewendet wâren von des küniges lande
zuo einem wilden werde, der was geheizen dâ zem wülpensande.
hilde diu vil hêre ir herze und ouch ir sin
dar zuo wante sêre, wie si gefrumte hin
ir boten dem künic hetelen. diu herzenlîche leide.
geschach von hartmuote: der liez ir mit jâmer ougenweide.
ir manne und herwîge diu frouwe dô enbôt,
ir tohter waere gevangen, ir helde waeren tôt
und hêten si al eine mit ungemüete lâzen.
ir golt und ir gesteine fuorten die von ormanîe an den strâzen.
die boten riten gaehes und îlten über lant.
si hête in grôzen sorgen diu frouwe dar gesant.
an dem sibenden morgen si kômen dâ si sâhen
in ir grôzen sorgen die hegelinge bî den moeren harte nâhen.
si gâben tegelîche ritterschefte vil.
ouch mohte man dâ hoeren maniger hande spil,
daz si an dem legere dörfte niht verdriezen.
man sach si loufen und springen unde dicke mit den scheften schiezen.
dô sach von tenemarke der degen hôrant
die hilden boten rîten zuo in in daz lant.
er sprach zuo dem künige:< uns kument niuwiu maere.
got gebe, daz uns helden dâ heime niht geschehen sî schade swaere.>
der künic gieng in engegene selbe dâ ers sach.
zen ungemuoten boten gezogenlîche er sprach:
< sît willekomen, ir herren, her zuo disem lande.
wie gehabet sich mîn frou hilde? saget uns, wer iuch her sande?>
er sprach:< daz tete mîn frouwe, diu hât uns her gesant.
dîn bürge sint zerbrochen, verbrennet ist dîn lant.
kûdrûn ist gefüeret hin mit ir gesinde.
schaden alsô grôzen ich waene dîn lant niht überwinde.>
er sprach:< ich klage dir mêre, des gêt uns michel nôt.
dîner mâge und dîner manne lît wol tûsent tôt.
dîn schaz ist gefüeret zuo fremeden künicrîchen.
dîn hort ist an gerüeret: daz stêt sô guoten helden lasterlîchen.>
er frâgte, wie er hieze, der ez hête getân.
dô sprach zuo dem künige ein des recken man:
< der eine heizet ludewîc von ormanîerîche,
der ander heizet hartmuot. die kômen uns mit helden schedelîche.>
dô sprach der fürste hetele:< darumbe daz ich verzêch
im mîne schoene tohter: wol weste ich daz im lêch,
dem künige ûz ormanîe, hagene sîn lant.
darumbe waere kûdrûn hin ze im nâch êren niht gewant.
man sol unser vînde disiu maere gar verdagen.
man sol si unsern friunden heimlîchen klagen.
nu heizet uns die mâge balde her bringen.
ez endörfte guoten recken dâ heime nimmer wirser gelingen.>
dô hiez man herwîge hin ze hove gân,
friunde unde mâge und anders küniges man.
dô dise guote recken ze hove komen wâren,
man sach den künic hetelen in sînem muote truobe gebâren.
der voget von hegelingen sprach:< ich wil iu klagen
und muoz iu ûf genâde mînen kumber sagen,
waz uns mîn frou hilde her enboten hât,
daz ez ze hegelingen sô rehte unfroelîchen stât.
mîn lant ist verbrennet, mîne bürge gebrochen nider.
uns ist gehüetet übele dâ heime leider sider.
mîn tohter ist gevangen, erslagen mîne mâgen,
die mir mînes landes und mîner êre dâ heime phlâgen.>
dô trehenden herwîge diu ougen umbe daz,
daz diu hetelen ougen von weinen wurden naz.
alsô tâten die andern alle, dô sis weinen sâhen.
der was frô deheiner, die dem künige stuonden alsô nâhen.
dô sprach wate der alte:< nu vermeldet niht.
swaz uns an unsern friunden schaden nu geschiht,
des müge wir uns erholen her nâch mit maniger wünne.
vil trûric wirt gesetzet hartmuotes unde ludewîges künne.>
hetele dô frâgte:< wie sol daz ergân?>
dô sprach wate der alte:< dâ sul wir fride lân
den von môrlande, dem künige und sînem gesinde.
sô füeren wir die degene nâch der schoenen kûdrûn dînem kinde.>
wate wîslîchen râten kunde duo:
< wir suln mit den gesten werben morgen fruo
und ouch in der mâze, daz si werden inne,
ob wir es niht lâzen, daz si ir volc nimmer bringen von hinnen.>
dô sprach der küene herwîc:< nu ist gerâten wol.
bereitet iuch alsô hiute, wie man morgen sol
gebâren mit den vînden, daz wir daz lâzen schouwen.
swie wir von hinnen scheiden, mir ist unmâzen leit nâch den frouwen.>
si rihten sich ze strîte mit rossen und mit wât.
si liezen vil ungerne des alten waten rât.
dô in erschein der morgen, si versuochtenz vil sêre
an die von abakîne. dâ mite si wurben beide lob und êre.
die banier allenthalben in gedrenge man dô truoc.
der vil wol gesunden vil manigen man dâ sluoc.
die von sturmlande lûte ruoften:< nâher!>
die si dâ twingen wolten, den was zuo dem strîte dester gâher.
irolt begunde rüefen über schildes rant:
< welt irz mit uns süenen, ir helde ûz môrlant?
des heizet iuch mîn herre der künic hetele frâgen.
iuwer lant sint iu ze verre. ir verlieset beide guot und mâgen.>
des antwurte sîfrit, der künig ûz môrlant:
< swenne ir den sig erwerbet, sô habet ir guotiu phant.
ich wil mit niemen dingen wan nâch mîner êre.
waenet ir uns twingen, ir verderbent beidenthalben deste mêre.>
dô sprach der recke fruote:< nu sichert ir uns bî
ze wesene dienestlîche, sô lâze wir iuch frî
urliuges immer mêre ûz mînes herren landen.>
die von karadîne strahten dar den fride mit ir handen.
alsô kom ez ze suone, als ich iu hân geseit.
dô giengen zuo einander die recken vil gemeit.
einander buten dienest die ê vînde wâren.
ir haz der was versüenet: si rieten den von ormanîe ze vâre.
nu sagete alrêrste hetele dem künige ûz môrlant,
waz er von sînen boten leider maere ervant.
ob er im helfen wolte, daz diente er an sîn ende,
daz er hern hartmuote gelônte dirre missewende.
dô sprach der herre sîfrit der künig ûz alzabê:
< westen wir si vinden, sô müese in werden wê.>
dô sprach wate der alte:< ich weiz hie bî vil nâhen
ir rehte wazzerstrâze. wir mügens ûf dem mer vil wol ergâhen.>
hetele sprach zin allen:< wâ solte ich hie kiele hân?
ob ich in gerne schatte, wie möhte daz ergân?
ez enwaere, ob ich dâ heime mich bereite zuo ir lande,
daz ich si dâ gesaehe, sô geriche ich an in beide schaden und anden.>
dô sprach wate der alte:< sîn mac wol werden rât.
got tuot mit gewalte als ez umbe in stât.
jâ weiz ich hie vil nâhen bî uns in dem lande
wol sibenzic guoter kiele; die stênt mit guoter spîse ûf einem sande
die hânt pilgerîne gefüeret ûf den sê.
die müezen wir gewinnen, swie ez uns dar nâch ergê.
si suln gedulticlîchen ûf dem sande erbîten,
unz wir mit unsern vînden uns versüenen oder gestrîten.>
waten dem vil küenen, dem wart dannen gâch
wol mit hundert recken; die andern zugen nâch.
er sprach, er wolte koufen, hêten si iht spîse veile.
des starb im vil der mâge; im selben kom ez sider ze unheile.
die si an dem sande funden, für wâr sô weiz ich daz,
der was drîzic hundert, ich waene, und dannoch baz.
die mohten niht sô gaehes gerihten sich ze strîte.
dô kom in dar nâher der künic mit vil maniger schar wîten.
swie sô si gebârten, man truog in ûf den sant,
des wate niht enwolte, ir silber und ir gewant.
die spîse hiez er lâzen belîben ûf den ünden.
er sprach:< man solz iu gelten, sô wir allernaehste her wider komen künden>
die pilgerîne klageten und fluohten; des gieng in nôt.
swaz si im ir dinges sageten, er ahte ez niht ein brôt.
wate der vil küene trahte âne smielen,
daz si im lâzen müesten mit ir spîse kocken unde kiele.
hetele der enruochte, ob si immer ûf daz mer
mit ir kriuze koemen. er nam ûz ir her
fünf hundert oder mêre der besten, die si funden.
des brâhten si vil wênic ze hegelinge lande der gesunden.
ich enweiz, ob des engulte hetele und sîne man,
daz ditze volc ellende daz herzenleit gewan,
daz si sich dâ muosten scheiden in den fremeden landen.
ich waene got von himele raeche dâ selbe sînen anden.
si fuoren sô si mohten beldiste dan.
hetele und die sîne guoten luft gewan.
si begunden segelen nâch ir vîanden,
swâ si die befunden, und wolten an in rechen ir schaden und anden.
nu was künic ludewîc und ouch her hartmuot
mit ir landes volke bî des meres fluot
beliben durch ir ruowe ûf den wilden griezen.
swie vil si liute hêten, des mohten si doch lützel geniezen.
ez was ein wert vil breiter und hiez der wülpensant,
dâ die von ormanîe ûz ludewîges lant
gemach gefüeget hêten ir rossen und in selben,
daz sich ir schade muose nâch ir gemache grimmiclîche melden.
die vil edele gîsel von hegelinge lant
die hête man gewîset ûf den wilden sant.
die mâze und si dâ mohten sach man si gebâren,
die minneclîche meide, bî den vînden trûric si wâren.
diu fiur man allenthalben bî dem sande sach.
die von verren landen schuofen in gemach.
si wânden dâ belîben - daz kom in al ze sêre -
mit den schoenen wîben ze siben nahten oder mêre.
dô dise recken lâgen an einer wilden habe,
hartmuot mit sînen mâgen muoste lâzen abe
den gedingen, den si hêten, daz si dâ belîben
ze siben tagen solten an ir gemache mit den schoenen wîben.
ez was von matelâne sô verre mit in dan
kûdrûn diu wol getâne, daz ludewîges man
hêten an ir gemache deheiner slahte gedingen,
daz wate und sîne friunde ez in ze schaden ie möhten bringen.
dô sach der marnaere ûf den ünden wagen
ein schif mit rîchen segelen. dem künige hiez erz sagen.
dô daz gesach her hartmuot und ouch al die sîne,
in den segelen waeren kriuze, si jâhen ez waeren pilgerîne.
schiere sâhen si vliezen drî kiele guot
und niun kocken rîche; die truogen ûf der fluot
manigen, der daz kriuze durch die gotes êre selten
truog an sînen kleiden. des muosten die ûz ormanîe engelten.
si kômen in nu sô nâhen, daz man die helme sach
ab den schiffen schînen. sich huob ir ungemach
und ir schade sêre ludwîgen und den sînen.
< wol ûf!>, rief dô hartmuot,< hie koment die grimmen widerwarten mîne!>
si gâhten zuo dem lande, daz man wol vernam
diu ruoder an den handen krachen manigem man.
die ûf dem stade wâren, die alten zuo den jungen,
die enwesten wie gebâren, wan daz si werlîche dar sprungen.
ludewîg und hartmuot truogen schilt enhant.
si wâren ê vil sanfter komen in ir lant,
wan daz si ir ruowe troug ein teil ze sêre.
si versâhen sich ze ir vînden, hetele hête der mâge niht mêre.
lûte ruofte dô ludewîc an alle sîne man
- ez was gar ein kintspil swes er ie began -:
< nu muoz ich aller êrste mit guoten helden strîten.
ich gerîche immer der ir tar under mînem vanen erbîten.>
hartmuotes zeichen truoc man ûf den sant.
diu schif sô nâhen wâren, daz sis mit der hant
mit scheften mohten langen bî in an dem grieze.
ich waen her wate der alte sînen schilt niht müezig enlieze.
sô rehte grimmiclîche werte man nie ein lant.
die von hegelingen drungen ûf den sant.
mit spern und mit swerten stritens alsô sêre.
einander si dô werten, daz si des koufes sît niht gerten mêre.
si wâren allenthalben an daz stat gestân.
nâch winden von den alben sach man nie snê gân
sô dicke, sô dâ draeten die schüzze von den henden.
ob siz nu gerne taeten, sô möhte den schaden niemen wol erwenden.
man vant ein sperwehsel: diu wîle diu was lanc,
ê si daz lant gewunnen. der alte wate spranc
zuo den vînden sêre; si wâren im sô nâhen.
er was sô grimmes muotes, daz si sînen willen wol gesâhen.
ludewîc von ormanîe der lief waten an.
mit einem sper vil scharphen schôz er ûf den man,
daz diu stücke hôhe sprungen in die winde.
ludewîc der was küene. dô kom ouch daz waten ingesinde.
wate ludewîgen durch den helm sluoc,
daz des swertes ecke ûf daz houbet truoc.
ouch hête er under brünne von vil guoten sîden
von abalîe ein hemede; anders müeste er nu daz ende lîden.
ludewîg im vil kûme mit sînem lîbe enbrast.
die stat muoste er rûmen. ez was ein übel gast
wate dâ er solte bî vînden sige erwerben.
man sach von sîner hende manigen küenen recken dâ sterben.
hartmuot und irolt zuo einander spranc.
ir ietwederes wâfen ûf dem helme erklanc,
daz man ez mohte hoeren durch die schar verre.
irolt was vil biderbe; küene was ouch hartmuot der herre.
herwîc von sêwen, ein maerer helt guot,
der enmohte niht vollangen. jâ sprang er in die fluot.
er stuont unz an die üehsen tiefe in einer ünde.
herter frouwen dienest wart dâ dem küenen herwîge künde.
disen recken guoten wolten in der fluot
ertrenken sîne vînde. manigen schaft vil guot
sach man ûf im zebrechen. im was gâch zem sande
nâch den sînen vînden. dâ wart gerochen maniges recken ande.
als si daz stat erwurben, man sach des meres fluot
von den, die dâ sturben, gevar als daz bluot
bî in allenthalben in rôter varwe vliezen
sô wîte, daz ez niemen mit einem sper wol möhte überschiezen.
groezer arbeite wart nie helden kunt.
ez wart nie helt alsô maniger gedrücket an den grunt.
ein lant si möhten erben, die âne wunden sturben.
die in dâ schaden tâten, ich waen si allenthalben dâ verdurben.
nâch sînem lieben kinde der küene hetele streit,
er und sîn gesinde. schaden unde leit
tâten allenthalben die fremeden zuo den kunden.
des wart vil maniger veige ûf dem wülpensande funden.
mit ungefüegem dienste urborte sich ir hant,
der von ormanîe und von hegelinge lant.
man sach die tene küene sô hêrlîchen strîten:
swer genesen wolte, der endorfte ir nimmer dâ enbîten.
ortwîn und môrunc die bouten daz lant
nâch alsô grôzen êren, daz man ir wênic vant,
die baz gefüegen kunden schaden mit ir ellen.
si sluogen vil der wunden, die zwêne helde und ir hergesellen.
die vil stolzen moere, als ich hân vernomen,
die wâren von ir schiffen zuo ir vînden komen.
der wânde dâ hetele in sorgen wol geniezen.
si wâren helde küene. man sach daz bluot durch veste helme vliezen.
ir voget, den si hêten, wie möhte der küener sîn?
des tages frumte er sweizic maniger brünne schîn.
er was in starken stürmen ein maerer helt vil guote.
wie kundens wesen küener, der alte wate und ouch von tenen fruote?
diu sper verschozzen wâren dort und ouch hie.
ortwîn mit sînen gesellen frevellîchen gie.
des wart des tages helme vil von in verhouwen.
grimme weinte kûdrûn; alsô tâten ouch bî ir ander frouwen.
der herte strît der werte des selben tages lanc.
daz volc einander gerte; grôz was der gedranc.
dâ muoste snellen helden sêre misselingen,
dâ die hetelen friunde wolten sîne tohter wider gewinnen.
der âbent seig ie nâher. dâ von der künic gewan
schaden dester mêre. die ludewîges man
tâten swaz si solten. si enwesten war entrinnen.
si sluogen tiefe wunden: alsô werten si die küniginne.
ditz werte in grôzen sorgen, unz inz diu naht benam,
von einem fruomorgen. si tâten âne scham
allez daz si kunden, die alten zuo den jungen,
ê daz der künic hetele koeme ze dem von ormanîe gedrungen.
hetele unde ludewîc die truogen hôch enhant
ir vil scharphiu wâfen. ir ietweder vant
mit kreften an dem andern rehte wer er waere.
ludewîc sluoc dô hetelen. des wurden dô herzenleidiu maere.
dô von matelâne der wirt wart erslagen,
daz gefriesch diu wol getâne. jâ hôrte man dô klagen
die schoenen kûdrûnen und ouch alle ir meide.
ez wart gescheiden kûme. den liuten wart beidenthalben leide.
dô wate der vil grimme gefriesch des küniges tôt,
er begunde limmen. sam ein âbentrôt
sach man helme schînen von sînen slegen swinden.
in und al die sîne, die muoste man vil zornige vinden.
swaz tâten die helde guote, waz mohte helfen daz?
von dem heizen bluote der wert wart vil naz.
des frides niht engerten die von hegelingen.
ûf dem wülpenwerde woltens kûdrûn gerne wider bringen.
die wâleise in den stürmen râchen des küniges tôt.
die von tenemarke wâren in der nôt
bî den hegelingen und bî den von nortlande.
den vil zieren helden brâsten guotiu wâfen an den handen.
sînen vater wolte rechen der küene ortwîn.
dô kom mit grôzer menige hôrant und die helde sîn.
der tac was verendet, nahten ez begunde.
dô wart alrêrst erhouwen von den helden manic vil tiefiu wunde.
einer von tenemarke ze hôranden spranc.
sîn swert im harte lûte an der hende erklanc.
er wânde er waere der vînde: dô frumte im an den stunden
hôrant schaden grôzen; der degen küene sluog im eine wunden.
dô er den sînen neven hêt ze tôde erslagen,
den vanen hiez er schiere nâch sînem vanen tragen.
dô erkante er bî der stimme den er dâ hête verschrôten
mit sînen starken ellen. hôrant klagete sêre dô den tôten.
lûte ruofte herwîc:< hie wirt mort getân.
sît daz wir niht lenger des tages mügen hân,
wir slahen alle einander, die fremeden zuo den kunden.
swie ez wert unz an den morgen, hie wirt niht der dritte lebentic funden>
swâ man waten den küenen in stürmen ie vernam,
niemen zuo im dringen in der nôt gezam.
sîn ungefüegez zürnen niemen bî im dolte.
er brâhte ir vil manigen dâ hin, dâ er immer wesen solte.
ouch mohten siz wol scheiden, unze ez wurde tac.
ir volc dâ beidenthalben mit verchwunden lac
erslagen von den fremeden. in gebrast des mânen schînen.
der tac der was zergangen; des vlôs den sige der gast mit al den sînen
die grimme müelîchen liezen dô den strît.
mit vil müeden handen schieden si sich sît.
si beliben bî einander dannoch alsô nâhen,
swâ diu fiur brunnen, daz si ir helme und ouch ir schilde sâhen.
ludewîg und hartmuot ûz ormandîn
giengen sundersprâchen. daz gesinde sîn
liez der künic hoeren, wes er belîben solte
bî waten dem vil küenen, wande der in gerne sterben wolte.
er riet in sînen listen:< nu leget iuch ze tal,
iuwer houbet ûf die schilde, und habet grôzen schal;
sô mügen niht enwaenen die von hegelingen,
ob ichz kan gefüegen, daz ich iuch von hinnen alsô bringe.>
dô volgte ludewîge mâge unde man.
trumben und pusûnen lûte man vernam,
sam daz lant dâ waere gewalticlîch ir eigen.
sîne starke liste, die begunde ludewîc dô zeigen.
man hôrte dâ allenthalben gebraht unde wuof.
dô verbôt man den kinden den weinenden ruof:
die des niht wolten lâzen, daz man die alle ertrankte;
swelhe man dâ gehôrte, daz man die in die ünde sankte.
swaz si gehaben mohten, daz wart in ûf getragen.
si liezen dâ die tôten, die in wâren erslagen.
in gebrast vil friunde; daz was in vil swaere.
des liezen si ir kocken hinder in dâ vil manigen laere.
mit alsô grôzen listen kômens ûf den sê,
die von ormanîe. den frouwen den was wê,
daz si verswîgen muosten daz varn von ir mâgen.
des westen niht die helde, die noch ûf dem wülpenwerde lâgen.
ê in der tac bekoeme, dô wârens ûf den wegen,
mit den die von tenemarke strîtes wânden phlegen.
wate der hiez lûte sîn herhorn schellen.
dô wolte er zuo in gâhen, die er mit tiefen wunden wolte vellen.
ze rosse und ouch ze fuoze von hegelinge lant
daz volc sach man allez sîgen über sant
nâch den von ormanîe, ludewîge und sînen mannen,
mit den si wolten strîten. dô wâren si gevarn verre dannen.
diu schif si funden laere, gestrewet ir gewant;
daz sach man allez ligende ûf dem wülpensant.
der herrenlôsen wâfen wart vil funden.
si hêten daz verslâfen, daz si in nimmer geschaden kunden.
dô man daz waten sagete, des gieng im michel nôt:
wie angestlîche er klagete des künic hetelen tôt,
daz erz niht hête errochen an ludewîges lîbe.
vil helme lac zerbrochen. daz klagete dâ heime vil der schoenen wîbe.
wie rehte jaemerlîchen durch zornigen muot
ortwîn dô klagete die sînen recken guot!
er sprach:< wol ûf, ir helde, ob wir si mügen ergâhen,
ê daz si rûmen die selde. jâ sint si ie noch dem stade nâhen>.
des wolte dô gerne volgen wate der alte man.
fruote bî dem lufte kiesen dô began.
er sprach zuo den recken:< waz hilfet, ob man île?
merket mich vil ebene: si sint von hinnen wol drîzic mîle.
ouch mügen wir der liute die state niht gehân,
daz in iht schade werde von unser vart getân.
nu lât iu mîne lêre>, sprach fruote,< niht versmâhen.
waz welt ir rede mêre? jâ müget ir si nimmer wol ergâhen.
nu heizet die wunden zuo den schiffen tragen
und suochet ouch die tôten, die uns sint erslagen,
und heizet die bestaten ûf den wilden griezen.
si habent hie vil der friunde; warumbe solten si des niht geniezen?>
si stuonden algemeine mit windender hant.
ob in niwan eine der schade wurde erkant,
daz si verlorn hêten die jungen küniginne:
waz maere si nu möhten froun hilden wider bringen.
dô sprach môrunc:< und wurde es nu niht mêr,
wan daz wir selbe lîden leit und herzen sêr.
wir dienen swache gâbe, sô wir ir bringen diu maere,
daz hetele lît erstorben. noch sanfter ich von frouwen hilden waere.>
dô suochte man die tôten über al den sant.
die dâ wâren kristen, swaz man der dâ vant,
die hiez der helt von stürmen zuo einander bringen.
wâ si belîben solten, daz ahten si mit den jungelingen.
dô riet der degen ortwîn:< dâ sul wir si begraben.
daz sul wir ahten danne, daz si urkünde haben
mit einem rîchen klôster immer nâch ir ende
und daz ein teil guotes iegelîchez künne dar zuo sende.>
< daz hâst du wol gerâten>, sprach der von sturmlant.
< jâ sol man verkoufen ir ros und ir gewant,
die dâ ligent tôte, daz man der armen diete
nâch ir lîbes ende von ir guote disen frumen biete.>
dô sprach irolt:< man sol ouch die begraben,
die uns den schaden tâten; oder sol man si die raben
und die wilden wolve ûf dem werde lâzen niezen?>
dô rieten daz die wîsen, daz si der einen ligen niht enliezen
dô si dô müezic wurden nâch ir maniger nôt,
den künic si begruoben, der den werden tôt
durch friunde liebe hête genomen ûf dem sande.
swie si geheizen waeren, sam tet man die von ieclîchem lande.
die moere man besunder ir ieclîchen vant.
alsô tete man dâ die degene von hegelinge lant
und die von ormanîe: man muoste ir stat bescheiden;
die legete man besunder. si wâren beide kristen unde heiden.
unmüezic si wâren unz an den sehsten tac.
si hêten niht der wîle - daz gesinde nie gelac -,
wie si ze gotes hulden die von hegelingen
von ir grôzen schulden und von ir missetât möhten bringen.
lesen unde singen man hôrte sô vil dâ,
daz man bî sturmtôten nindert anderswâ
gote sô schône diente in deheinem lande.
sît lie man bî den veigen vil der phaffen ûf dem sande.
ouch muosen dâ belîben die ir solten phlegen.
die hiez man ane schrîben daz in dâ wart gegeben,
wol driu hundert huobe; ez wurden spitâlaere.
diu maere erschullen verre, wie daz klôster dâ gestiftet waere.
alle die ir mâge hêten dâ verlân,
die gâben dar ir stiure, wîb unde man,
durch willen der sêle, der lîchnam si begruoben.
sît wart ez alsô rîche, daz dar dienten wol driu hundert huoben.
nu ruoche in got genâden, die dâ sint gelegen
und den andern in dem lande. nu fuoren after wegen
die noch gesunt wâren ûf dem wülpensande.
die kômen nâch ir sorgen ietslîcher heim zuo ir herren lande.
die hetelen mâge hêten lâzen hie
ûf des tôdes lâge, daz guote recken nie
mit sô grôzen sorgen mê kômen zuo ir lande.
sît sach man schoene frouwen weinen mit windenden handen.
ez getorste ûz nortlande der degen ortwîn
nâch schaden und nâch schande die lieben muoter sîn,
hilden die schoenen, vor jâmer nie beschouwen.
diu warte tegelîche, ob si braehten kûdrûn die frouwen.
wate reit mit vorhten in daz hilden lant:
die andern niht getorsten. sîn kraft und ouch sîn hant
hêt übele gehüetet in volcstürmen grimmen.
er entroute niht sô gaehes die hilden hulde widere gewinnen.
dô die liute sageten, wate waere komen,
genuoge des verzageten. si hêten ê vernomen:
swanne er reit ûz strîte, sô fuor er ie mit schalle.
daz tet er zallen zîten. si swigen nu gemeinlîchen alle.
< owê>, sprach frou hilde,< wie ist ez nu ergân?
ez füerent dürkel schilde des alten waten man.
unsanfte gênt die moere geladen harte swaere.
si gehabent sich übele. ich weste gerne, wâ der künic waere.>
dar nâch in kurzer wîle, dô si daz gesprach,
dô sach man manigen îlen dâ man waten sach,
die von ir lieben friunden gerne wolten frâgen.
dô sagete er in diu maere, der ieclîchen mohte wol betrâgen.
dô sprach wate von stürmen:< ich mag iuch niht verdagen
noch sol iuch niht betriegen. si sint alle erslagen.>
des erschrâken sêre die alten zuo den kinden.
man kunde nimmer mêre sô rehte trûrig ingesinde vinden.
< owê mîner leide>, sprach des küniges wîp.
< wie ist von mir gescheiden mînes herren lîp,
hetelen des rîchen! wie swindet mîn êre!
wie hân ich vloren beide! jâ gesihe ich kûdrûn nimmer mêre.>
ritter unde meide quelten dô den lîp
von ungefüegem leide. dô des küniges wîp
ir man sô sêre klagete, man hôrte den sal erdiezen.
< owê mir>, sprach frou hilde,< und sol sîn künic hartmuot geniezen?>
dô sprach wate der küene:< frouwe, lât daz klagen.
si koment niht her widere. noch nâch disen tagen,
sô uns die liute erwahsent hie in disem lande,
sô tuo wir ludewîge unde hartmuot ouch alsam ande.>
dô sprach diu trûrende:< hei, solte ich daz geleben!
allez daz ich hête wolte ich darumbe geben,
daz ich errochen wurde, swie sô daz geschaehe,
daz ich vil gotes armiu mîne tohter kûdrûn gesaehe.>
wate sprach ze hilden:< frouwe, lât daz klagen.
wir suln uns besenden in disen zwelf tagen
mit allen iuwern recken, swaz wir der mügen bringen,
und râten eine reise; sô muoz in ze ormanîe misselingen.>
er sprach:< mîn frou hilde, ez ist alsô komen:
ich hân bilgerînen niun schif genomen.
diu sul wir den armen darumbe wider bringen,
ob wir mêre strîten, daz uns danne baz müge gelingen.>
dô sprach diu jâmerhafte:< daz râte ich daz man tuo.
daz man ir schaden büeze, dâ hân ich willen zuo.
swer iht nimt pilgerînen, der hât des sünde starke.
man sol in ie wider eine mînes silbers geben drî marke.>
diu schef brâhte man widere, als diu frouwe riet.
ê daz dehein pilgerîn von dem stade schiet,
dô wart ez in allen alsô wol vergolten,
daz si dâ fluochten niemen und daz hagenen kint beleib unbescholten.
dar nâch des naehsten morgens dô kom von sêwenlant
herwîc der küene dâ er froun hilden vant
nâch ir mannes ende weinen grimmiclîche.
mit windenden henden enphienc si doch den helt vil lobelîche.
von der frouwen weinen trehenen dô began
herwîc der edele. dô sprach der junge man:
< si sint niht alle erstorben, die iu dâ helfen solten
und ez gerne tâten. des hânt sumelîche sêre engolten.
ez geruowet nimmer mîn herze und ouch mîn lîp,
ez muoz erarnen hartmuot, daz er mir ie mîn wîp
getorste hin gefüeren und slahen unser helde.
ich rîte im noch sô nâhen, daz ich gesitze ûf sîner selde.>
swie leit in allen waere, si riten gegen der stat
hin ze matelâne. diu küniginne bat,
swaz in geschehen waere, die triuwe haben wolten,
daz si die küniginne doch darumbe niht mîden solten.
dô kômen die von friesen und die von sturmlant.
nâch den tenemarken hête si ouch gesant.
von wâleis dar kômen die môrunges helde.
dô riten die hegelinge mit in zuo der schoenen hilden selde.
dô kom von nortlande ir sun ortwîn.
si klagete, als si solte, den lieben vater sîn.
die helde sundersprâche mit ir frouwen tâten.
ez wart ein urliuge mit den starken helden gerâten.
dô sprach von tenen fruote:< ez mac niht ê ergân,
ê wir die state der liute mügen vol gehân,
daz wir in herverten rîten von hinnen,
swaz halt die vîende dort gewinnen.>
dô sprach diu küniginne:< wanne möhte daz sîn?
sol allez bî den vînden diu liebe tohter mîn
in fremeden landen sitzen alsô dort gevangen,
ich armiu küniginne, sô ist mir mîn freude gar zergangen.>
dô sprach wate der alte:< ez kan niht ê geschehen,
die wir dâ hân ze kinden, unz daz wir gesehen,
daz si sint swertmaezic, vil manig edel weise:
si gedenkent an ir mâge und helfent uns vil gerne zuo der reise.>
dô sprach diu küniginne:< daz lâze uns got geleben.
mir vil armer frouwen ist der tac ze lanc gegeben.
swer an mich gedenket und an kûdrûn die armen,
dem wil ichs wol getrouwen, dêr sich über uns lât erbarmen.>
si gerten urloubes. dô sprach daz edele wîp:
< swer an mich gedenket, saelic sî sîn lîp.
jâ sult ir, küene recken, gerne zuo mir rîten
und schaffet unser reise, sô ir beste kunnet in den zîten.>
dô sprach wate mit listen, der alte helt balt:
< frouwe, man sol wenden dâ zem westerwalt.
sît wir ze herverte haben guot gedinge,
von ieclîchem lande heizet ir iu vierzic kocken gewinnen.>
si sprach:< sô sol ich würken heizen bî der fluot
zweinzic veste kiele, starc unde guot,
und wil die heizen rüsten - des hân ich guot gedinge -,
daz si mîne friunde mit staten zuo den vîenden bringen.>
dô wolten si sich scheiden. der voget ûz môrlant,
der gie gezogenlîche dâ er die frouwen vant.
er sprach:< man sol mir künden der zît ein rehtez ende,
sô si hinnen wellen, daz man nimmer nâch mir gesende.>
güetlîche scheiden liez si dô geschehen.
man mohte nâch ir leiden trûrende sehen
dise guote geste und ouch die schoenen frouwen.
si rieten zallen stunden des die von ormanîe nimmer möhten trouwen.
dô si von dannen wâren geriten in ir lant
mit trüeben gebâren, ûf den wülpensant
der tôten beteliuten hiez man füeren spîse,
daz si ir gên gote gedaehten. frou hilde diu was vil wîse.
dar zuo hiez si mûren ein münster, daz was wît.
klôster und spitâle hiez si mûren sît.
mich dunket, daz ez wurde erkant in manigem lande
von den die dâ lâgen. sît nante man ez dâ zem wülpensande.
nu lâzen wir belîben, wie ez umbe si gestâ,
oder waz die klôsterliute ze schaffen hêten dâ.
wir suln lâzen hoeren umbe hartmuote,
wie er ze lande brâhte manige maget edele unde guote.
dô sie gescheiden wâren, als wir iu sageten ê,
von vil manigem recken, den was von wunden wê,
die si in den stürmen wunde hêten lâzen,
daz muosten sît die weisen beweinen in ir landen âne mâze.
mit vil grôzen sorgen kômens über fluot.
âbent unde morgen vil manic degen guot
schamten sich vil sêre, die alten zuo den jungen,
daz si entrunnen wâren, swie wol in anders waere gelungen.
si nâhten ze ormanîe, ze ludewîges lant.
den guoten schifliuten was dâ erkant.
dô si in ir sorgen ir heimwesen sâhen,
dô sprach einer dar under:< wir sîn der hartmuotes bürge nâhen.>
dô hulfen in die winde in des fürsten lant.
daz liut ûz ormanîe freute sich zehant,
daz si noch komen solten zir kinden und zir wîben,
die ê waenen wolten, daz si dort tôt müesten belîben.
ludewîc der frîe sîne bürge sach.
der von ormanîe ze kûdrûnen sprach:
< seht ir die bürge, frouwe? ir müget iuch freude nieten.
welt ir uns sîn genaedic, wir wellen iuch mit rîchem lande mieten.>
dô sprach vil trûriclîche daz edele magedîn:
< wem möhte ich sîn genaedic? wan diu genâde mîn,
von der bin ich sô verre leider nu gescheiden,
ich waen et harte verre: des belîbe ich alle tage in leide.>
dô sprach aber ludewîc:< lât iu niht wesen leit.
minnet hartmuoten, den recken gemeit.
allez daz wir sîn habende, daz wellen wir iu bieten.
ir müget iuch mit dem degene êre unde wünne nieten.>
dô sprach diu hilden tohter:< wan lât ir mich ân nôt?
ê ich hartmuoten naeme, ich wolte ê wesen tôt.
im waere ez von dem vater geslaht, daz er mich solte minnen,
den lîp wil ich verliesen, ê ich in ze friunde welle gewinnen.>
dem künic ludewîge tete diu rede wê.
er vienc si bî dem hâre, er warf si ûf den sê.
hartmuot der küene, wie balde er daz werte,
daz er die maget edele von den starken ünden vor im nerte.
dô si nu wolte sinken, dô kom her hartmuot.
si möhte wol ertrinken, wan daz der degen guot
ir valwe zophe erreichte mit den henden;
dâ mite zôch er si widere. anders mohte er ir sterben niht erwenden.
si brâhte in eine barken hartmuot der degen.
ludewîc kunde unsanfte schoener frouwen phlegen.
si saz in dem hemede, dô er si ûz dem wâge brâhte.
diu zuht diu was ir fremede. hei wie rehte leide si ir gedâhte!
dô weinten al gemeine diu schoene magetîn.
frô was ir deheine. wie kunde in leider sîn,
dô man des küniges tohter strâfte alsô sêre?
si gedâhten in ir muote:< man tuot uns der leide noch mêre.>
dô sprach der herre hartmuot:< zwiu ertrenket ir mîn wîp,
die schoenen kûdrûnen? diu ist mir als der lîp.
taete ez ander iemen, sô zurnte ich alsô sêre,
dan ludewîc der vater mîn, ich naeme im beide lîb und êre.>
dô sprach aber ludewîc:< unbescholten ich noch bin
komen in mîn alter und wolte ouch alsô hin
leben nâch mînen êren unz an mîn ende.
nu bite kûdrûnen, daz si ir zorn niht an mir verende.>
die boten komen wâren froelîch gemuot.
dô enbôt man froun gêrlinde lieb unde guot
und willigen dienest von ir sune hartmuoten,
und daz si enphâhen solte ûf dem stade vil manigen ritter guoten.
er hiez ouch daz künden, ez kume über sê
diu maget von hegelingen, nâch der dicke wê
waere hartmuote, ê daz er si gesaehe.
dô daz gehôrte gêrlint, jâ waene ich ir lieber nie geschaehe.
dô sprach der bote biderbe:< frouwe, ir sult sîn
vor der burc dâ nidene, dâ ir diu magedîn
mit minniclîchem gruoze enphâhet in ir leide.
ir und iuwer tohter sult rîten nider zuo dem stade beide.
ouch sult ir mit iu füeren hin nider zuo der fluot
magede unde frouwen und ouch ritter guot,
dâ man die ellende in der habe vinde.
mit minneclîchem gruoze sult ir enphâhen daz gesinde.>
< daz tuon ich williclîchen>, sprach frou gêrlint.
< ez sol mich freuden rîchen hie daz hetelen kint,
kumt si her ze lande mit ir ingesinde.
ich wil, daz ich hartmuoten dicke bî ir froelîchen vinde.>
diu ros hiez man gewinnen, dar zuo diu satelkleit.
diu junge küniginne was frô und gemeit,
wanne daz geschaehe, daz si in ir vater lande
kûdrûn gesaehe, die man vil dicke in hôhem prîse nande.
dô suochtens ûz den kisten die aller besten wât,
die si dâ inne wisten und die ouch iemen hât.
mit vlîze hiez man kleiden die hartmuotes helde.
des küniges ingesinde reit vil schône mit zierde ûz der selde.
an dem dritten morgen wîb unde man,
swaz man gêrlinde und ortrûn gesindes gewan,
daz was wol bereitet ze froelîchem antphange.
si riten ûz der bürge unde biten dâ ze hove niht lange.
dô wâren ouch die geste komen in die habe.
allez daz si brâhten, daz wart gefüeret abe.
si wâren zuo ir lande komen froelîchen,
niwan kûdrûn eine und ir gesinde fuoren trûriclîchen.
hartmuot der snelle si fuorte bî der hant.
möhte ez sich gefüegen, si hête ez gerne erwant.
jâ nam ouch diu arme den dienst von im durch êre.
dô tet ab erz vil gerne unde swaz er dienen kunde mêre.
mit ir giengen dannen wol sehzic magedîn,
dem gelîch, si solten in hôhen zühten sîn
komen ûz ir lande. si wâren ê vil maere
in manigen künicrîchen. dô enliez si niht freude hân ir grôziu swaere
diu hartmuotes swester bî zwein fürsten gie
dâ si die hilden tohter vlîziclîch enphie.
mit weinenden ougen die maget vil ellende,
die kuste des wirtes tohter. dô nam si ortrûn bî ir wîzen hende.
küssen si dô wolte daz ludewîges wîp.
des was in unmuote der juncfrouwen lîp.
si sprach ze gêrlinde:< wes gêt ir mir sô nâhen?
wie ich iuch kuste! ir endurfet mich niht enphâhen
ez wâren iuwer raete, daz ich vil armiu meit
ûf michel unstaete vil manigiu herzen leit
mit schanden hân geduldet. es wirt noch leider mêre.>
dô begunde nâch ir hulden diu küniginne ringen harte sêre.
si gruozte ouch albesunder die frouwen über al.
dô kom liute ein wunder; dâ von was michel schal.
dô hiez man ûf den griezen manige hütten spannen
mit sîdînen snüeren dem herren hartmuote und sînen mannen.
die liute unmüezic wâren, ê daz si ab dem sê
brâhten daz si fuorten. kûdrûnen tete wê,
daz die von ormanîe bî ir megeden wâren.
man sach si wider niemen wan gên ortrûnen wol gebâren.
si muosten ûf den griezen belîben al den tac.
ir ougen sach man riezen, swes ander iemen phlac;
diu wurden selten trucken und ir liehten wange.
hartmuot si dicke trôste; doch muoste ir ungemüete weren lange.
ortrûn was alles arges gegen ir tugende frî.
swaz ander iemen taete, si was ir gerne bî
und liebte ir ze wesene in ir vater lande.
der armen juncfrouwen was nâch ir friunden beide leit und ande.
frô sis dâ heime funden - daz was michel reht -,
den si erzeigen kunden, ritter oder kneht,
waz si von hegelingen heim ze lande brâhten.
wie froelîch sis enphiengen, wan si ir dar ze lande niht gedâhten!
dô si gemuozet haeten ab dem wilden mer,
swaz dô die liute taeten, daz hartmuotes her
daz wart dô gescheiden des landes manigen ende.
etlîche sach man lachen, sumelîche winden die hende.
dô fuor ouch von dem lande der degen hartmuot.
er brâhte kûdrûnen ze einer bürge guot.
dâ muoste si sît lenger belîben danne waere
der juncfrouwen wille. si leit dâ michel angest unde swaere.
dô diu maget edele in der bürge saz,
die man dâ solte kroenen, der wirt der riet in daz,
daz si ir algemeine dienten vlîziclîche;
sô lieze si deheinen, si machtes allesant mit guote rîche.
dô sprach diu alte gêrlint, daz ludewîges wîp:
< wanne sol nu kûdrûn den hartmuotes lîp,
den jungen künic rîchen, mit armen umbesliezen?
er mac sich ir wol gelîchen. wolte si, si endörfte es niht verdriezen.>
ditze erhôrte kûdrûn, diu ellende meit.
si sprach:< mîn frou gêrlint, ez waere iu lîhte leit,
der iuch eines nôte, von dem ir iuwer mâgen
sô manigen vlorn hêtet. jâ möhte iuch im dienen wol betrâgen.>
< daz niemen mag erwenden>, sprach dô des küniges wîp,
< mit triuwen sol manz enden. nu minne sînen lîp;
daz habe ûf mînem houbte, ich wil dirs immer lônen.
wiltu heizen künigîn, ich wil dir gerne geben mîne krône.>
dô sprach diu ungemuote:< der wil ich niht tragen.
von sînem grôzen guote maht du mir niht gesagen,
daz ich den recken immer gerne welle minnen.
ich ger hie niht ze wesene. jâ muote ich aller tegelîche hinnen.>
der junge wirt der lande, der degen hartmuot,
diu rede was im ande und dûhte in niht ze guot.
er sprach:< sol ich erwerben niht die edelen frouwen,
sô sol ouch mir diu schoene deheines guoten willen niht getrouwen.>
dô sprach ze hartmuote diu übele gêrlint:
< die wîsen suln ziehen alsô diu tumben kint.
welt et ir, her hartmuot, mich si ziehen lâzen,
ich trouwe ez wol gefüegen, daz si sich ir hôchvart müeze mâzen.>
< ich gan iu wol der dinge>, sprach dô hartmuot,
< swie halt mir gelinge, daz ir die maget guot
habet in iuwer zühte nâch ir und iuwern êren.
diu maget ist ellende. frouwe, ir sult si güetlîchen lêren.>
die schoenen kûdrûnen, ê daz er dannen gie,
der junge künic ze zühte sîner muoter lie.
die jungen küniginne gemuote ez harte sêre.
si wolte iedoch niht gelouben, swie si taete, gêrlinde lêre.
dô sprach diu tiuvelinne wider diu schoenen meit:
< wilt du niht haben freude, sô muost du haben leit.
nu sich et allenthalben, wer dir daz wende:
du muost eiten mînen phiesel und muost schürn selbe die brende.>
dô sprach diu maget edele:< dâ kan ich wol zuo,
swaz ir mir gebietet, daz ich daz allez tuo,
unz mir got von himele mîne sorge wende.
iedoch hât vil selten mîner muoter ir tohter geschürt die brende.>
si sprach:< du muost beginnen, ob ich daz leben hân,
daz ander küniginne selten hânt getân.
dîne michel hôchvart trouwe ich dir wol geleiden.
ê morgen âbent werde, du muost von dînen meiden sîn gescheiden.
du dunkest dich sô tiure, als ich hoere jehen;
dâ von dir arbeite dicke muoz geschehen.
dînen muot vil grimmen trouwe ich dir wol geleiden.
von allen hôhen dingen wil ich dich swachen unde scheiden.>
ze hove gienc mit zorne die übele gêrlint.
si sprach ze hartmuote:< daz hetelen kint
wil dich und dîne friunde haben alsô smaehe,
ê ich daz hoeren wolte, ich wolte ê, daz ich si nimmer besaehe.>
dô sprach ze sîner muoter hartmuot der degen:
< swie daz kint gebâre, frouwe, ir sult sîn phlegen
alsô güetlîche, daz ichs iu müge gedanken.
ich hân ir getân sô leide, si mac wol von mînen diensten wanken.>
dô sprach diu küniginne:< swaz ir iemen tuot,
si envolget niemanne. si ist sô hart gemuot,
man enwende sis mit übele, si kumt dir zeinem wîbe
ze rehter mâze nimmer. daz tuon ouch, ê sis âne belîbe.>
dô sprach von ormanîe der ûz erwelte degen:
< frouwe, nu lât schînen und ruochet ir sô phlegen,
ob ir mir triuwe leistet, ir ziehet si in der mâze,
daz mich diu küniginne ûz der friuntschefte niht gar lâze.>
diu übele tiuvelinne zorniclîche gie
dâ si daz ingesinde von hegelingen lie.
si sprach:< ir juncfrouwen, ir sult würken gân.
daz ich iu gebiute, daz sol iuwer deheiniu verlân.>
dô wurden dâ gescheiden diu schoene magedîn,
daz si einander lange muosten fremede sîn.
die mit grôzen êren herzoginne waeren,
die muosten garn winden. si sâzen sît in ungefüeger swaere.
sumlîche muosten spinnen und bürsten ir den har,
die von hôhen dingen wâren komen dar
und die wol legen kunden golt in die sîden
mit edelem gesteine: die muosten michel arbeite lîden.
diu diu allerbeste ze hove solte sîn,
der gebôt man besunder, daz si diu magetîn
ze ortrûnen kemenâte daz wazzer tragen hieze.
diu was geheizen heregart. jâ mohten si ir adeles niht geniezen.
ouch was ir einiu dar under von galizen lant,
die hête ir ungelücke von portigâl gesant.
si was von irlande komen mit hagenen kinde
hin ze hegelingen. sît wart si ze ormanîe ingesinde.
si was eins fürsten tohter, der hête bürge und lant.
si muoste den oven heizen mit ir wîzen hant,
sô gêrlinde frouwen in die stuben giengen.
daz si in alsô diente, daz si irz zem besten niht verviengen!
nu müget ir hoeren wunder umb dise grôze nôt.
der swachesten dar under, swaz ir diu gebôt,
daz muose si leisten, swaz si diu würken hieze.
si mohte ir edelen mâgen dâ ze ormanîe niht geniezen.
werc diu vil smaehen, daz ist alwâr,
der phlâgen die frouwen vierdehalbez jâr,
unze daz her hartmuot ûz drîn herreisen
was komen heim ze lande. dannoch dienten allez dâ die weisen.
hartmuot hiez im zeigen die triutinne sîn.
an der edelen frouwen was dâ worden schîn,
daz si hête vil selten gemach und guote spîse.
man lie si des engelten, daz si lebte in tugentlîcher wîse.
dô si im gie engegene, der junge künic sprach:
< kûdrûn, schoene frouwe, welch ist dîn gemach,
sît ich und mîne degene schieden von dem lande?>
si sprach:< dâ muose ich dienen, daz ir sîn habet sünde und ich schande>
dô sprach aber hartmuot:< wie habet ir sô getân,
gêrlint, liebe muoter? ich hêt si iu doch verlân
ze huote ûf die genâde, daz ir diu grôze swaere
an aller hande dingen geringet in disem lande waere.>
dô sprach diu wülpinne:< wie möhte ichs ziehen baz,
die hetelen tohter? du solt wizzen daz:
ich kunde nie gewinnen, gebiten noch verbieten,
daz si dich und dînen vater, dar zuo dîn mâge niht bescholten hiete.>
dô sprach aber hartmuot:< des gêt ir michel nôt.
wir sluogen ir die mâge, sô manigen ritter tôt.
wir machten ze weisen kûdrûn die hêren,
mîn vater ir den vater sluoc: jâ mac man si mit lîhter rede gesêren>
dô sprach aber sîn muoter:< sun, daz ist wâr:
ob wir kûdrûnen vlêgten drîzic jâr,
ich möhtes niht mit besemen oder geisel dar zuo bringen,
daz si bî dir laege. anders kan irz niemen an ertwingen.>
si sprach ze hartmuote:< ie baz unde baz
wil ich si haben gerne.> dô enweste daz
niht rehte der recke küene, daz sis in allen ende
wirs dan dâ vor hête. daz mohte der armen leider niemen wenden.
dô gie si hin widere dâ sis sitzen vant.
si sprach ze kûdrûnen von hegelinge lant:
< ob du dich, maget schoene, niht baz wilt verdenken,
du muost mit dînem hâre strîchen stoup von schameln und von benken.
mîne kemenâten, daz wil ich dir sagen,
die muost du drî stunde ze ieclîchem tage
wol kern unde zünden mir daz fiur dar inne.>
si sprach:< daz tuon ich allez, ê ich für mînen friedel iemen minne.>
si leiste güetlîchen allez daz mans hiez
tuon die maget edele. wie lützel si des liez!
siben jâr bevollen leit si in fremeden rîchen
die grôzen arbeite. man hête si küniges kinde niht gelîche.
dô ez dem niunden jâre nâhen began
- hartmuot der was wîse -, der helt sich versan,
daz im und sînen friunden waere gar ein schande,
daz er niht krône trüege und doch herre hieze ob küniges lande.
er kom geriten ûz strîte, er und sîne man.
mit vil hôhem ellen prîs er gewan.
dô wânde er kûdrûnen die schoenen minnen solte,
die er vor allen meiden ze einem liebe gerne haben wolte.
dô er nu was gesezzen, bringen er si im hiez.
deheiniu guote kleider tragen si enliez
gêrlint diu übele. swie der helt nu taete,
die maget ez ahte ringe, wan si was an grôzen êren vil staete.
dô rieten sîne friunde, ez lieb oder leit
sîner muoter waere, daz er die schoenen meit
in sînen willen braehte, swâ mite und er kunde.
er möhte mit der frouwen geleben noch vil manige liebe stunde.
nâch sîner mâge râte gie er dâ er si vant
in einer kemenâte. er nam si bî der hant.
er sprach:< ir sult mich minnen, vil edele maget rîche,
und sît ein küniginne. iu dienent mîne helde lobelîche.>
dô sprach diu maget schoene:< des hân ich nindert muot,
wan mir diu übele gêrlint sô vil ze leide tuot,
daz mich niht mac gelüsten deheines recken minne.
ir und al ir künne bin ich vînt von allen mînen sinnen.>
< daz ist mir leit>, sprach hartmuot.< ob ichz gedienen kan,
swaz iu mîn muoter gêrlint ze leide hât getân,
des wil ich iuch ergetzen nâch unser beider êre.>
dô sprach diu maget edele:< ich wil iu getrouwen nimmer mêre.>
dô sprach von ormanîe hartmuot daz kint:
< ir wizzet daz wol, kûdrûn, daz mîn eigen sint
diu lant und die bürge und ouch al die liute.
wer hienge mich darumbe, ob ich iuch gewünne mir ze einer briute?>
dô sprach diu hetelen tohter:< daz hieze ich missetân.
dar zuo ich keine sorge entriuwen nie gewan.
ez spraechen ander fürsten, sô si des hôrten maere,
daz daz hagenen künne in hartmuotes lande kebese waere.>
< waz ruochte ich, waz si taeten?> sprach dô hartmuot.
< ob et ez iuch, frouwe, eine diuhte guot,
sô wolte ich künic werden und ouch ir küniginne.>
si sprach:< sît âne sorge, daz ich iuch immer gerne minne.
ir wizzet wol, her hartmuot, wie ez darumbe stât,
waz iuwer baldez ellen mir geschadet hât,
dô ir mich dort vienget und mich fuortet dannen,
waz iuwer recken schaden tâten an mînes vater mannen.
nu ist iu wol künde - daz ist mir leit genuoc -,
daz iuwer vater ludewîc mînen vater sluoc.
ob ich ein ritter waere, er dörfte âne wâfen
zuo mir komen selten. warumbe solte ich danne bî iu slâfen?
ez was noch her der zîte ein site alsô getân,
daz kein frouwe solte nemen nimmer man,
ez enwaere ir beider wille; daz was ein michel êre.>
kûdrûn diu schoene klagete nâch ir vater sêre.
dô sprach vil zorniclîche der recke hartmuot:
< mir ist vil unmaere swaz man iu getuot,
sît ir niht enruochet tragen mit mir krône.
ir vindet daz ir suochet; jâ gît man iu daz tegelîch ze lône.>
< den lôn wil ich dienen, als ich hân her getân.
swaz ich gewürken künne den hartmuotes man
und gêrlinde wîben, sît mîn hât got vergezzen,
daz lîde ich allez gerne. ich bin mit manigem kumber besezzen.>
si woltenz baz versuochen; ze hove hiez man gân
die vil schoenen ortrûnen, ein maget wol getân.
diu solte mit ir zühten, si mit ir gesinde,
eines guoten willen die armen kûdrûnen überwinden.
dô sprach offenlîchen der degen hartmuot:
< ich wil iuch immer rîchen, swester, ob irz tuot
daz ir mir des gehelfet, daz kûdrûn diu hêre
vergezze ir grôzen leides, daz si doch enklage niht sô sêre.>
dô sprach ûz ormanîe ortrûn daz kint:
< ich sol ir immer dienen und alle die dâ sint,
daz si vergezze ir leides. mîn houbet wil ich ir neigen.
ich und mîne meide suln ir immer dienen hie für eigen.>
des sagete ir dô genâde diu maget wol getân.
< daz ir mich sô gerne gekroenet saehet stân
bî hartmuote dem künige und daz ich lebete in êre,
des lône ich iu mit triuwen. doch müejet mich mîn ellende sêre.>
dô bôt man kûdrûnen bürge unde lant.
dô si des niht wolte, sît muoste si gewant
waschen tegelîche von morgen unz an die naht.
des vlôs den sige her ludewîc, dô er mit herwîge vaht.
dô bat man kûdrûnen von dem sedele stân
und hiez die maget edele mit ortrûnen gân,
daz si gemaches phlaege und trunke guoten wîn.
dô sprach diu ellende:< ich wil niht küniginne sîn.
ir wizzet wol, her hartmuot, swie iuwer wille stât,
daz man mich bevestent einem künige hât
mit vil staeten eiden zeinem êlîchen wîbe.
ezn sî daz er sterbe, ich gelige nimmer bî recken lîbe.>
dô sprach der fürste hartmuot:< ir sent iuch âne nôt.
uns enscheidet niemen, ez entuo danne der tôt.
ir sult mit guoten siten sîn bî mîner frouwen;
diu senftet iu iuwer swaere: des wil ich ir ze vlîze wol getrouwen.>
hartmuot waenen wolte, daz sich ir staeter site
dâ mite senften solte, daz ir sîn swester mite
vil gelîche teilte swaz si möhte bringen.
jâ gedâhten si in beide, daz in möhte noch an ir gelingen.
si begunde enphâhen swer ir dienest bôt.
ortrûn saz zuo ir nâhen. ir varwe rôsenrôt
wart in kurzen zîten von trinken und von spîse.
des wart ir vil bereite. dô enwas diu arme niht sô wîse.
sô si der künig ie gruozte und irz schône bôt,
wie lützel daz ir buozte! si gedâhte an ir nôt,
die si und ir gesinde dulten in fremeden landen.
mit rede harte swinde si rach an hartmuoten ir anden.
daz tet si alsô lange, daz sîn den künic verdrôz.
er sprach;< mîn frou kûdrûn, ich waere wol genôz
des fürsten herwîges, den ir für michel êre
naemet iu ze friunde. jâ strâfet ir mich dicke al ze sêre.
woltet ir daz lâzen, daz waere uns beiden guot.
mir ist leit unmâzen, swer iu iht leides tuot,
dâ mite er iu beswaeret daz herze und ouch die sinne.
swie vînt ir mir waeret, ich wolte iuch lâzen wesen küniginne.>
von dannen gie dô hartmuot dâ er die sînen man
vlêgte, daz si solten des landes huote hân
und ander sîner êren, er gedâhte im under stunden:
< man hazzet mich sô sêre, daz ich an dem schaden iht werde erfunden.>
gêrlint diu übele dienen ir dô hiez
die si an frouwen sedele harte selten liez.
die man von allem rehte bî fürsten kinden
alle zîte solte suochen, die muoste man dâ bî den swachen vinden.
diu alte wülpinne sprach ir vîntlîchen zuo:
< ich wil daz mir den dienest diu hilden tohter tuo -
nu si sich durch ir übele dunket alsô staete,
nu muoz si mir dienen daz si mir sus nimmer getaete.>
dô sprach diu maget edele:< swaz ich dienen mac
mit willen und mit henden naht unde tac,
daz sol ich vlîziclîchen tuon in aller stunde,
sît mir mîn ungelücke bî mînen friunden niht ze wesene gunde.>
dô sprach diu übele gêrlint:< du solt mîn gewant
tragen tegelîche hin nider ûf den sant,
unde solt daz waschen mir und mîme gesinde,
und solt daz behüeten, daz man dich deheine wîle müezic vinde.>
dô sprach diu maget edele:< vil rîches küniges wîp,
sô schaffet, daz man mich lêre, daz ich den lîp
dar zuo bringen künne, daz ich iu wasche kleider.
ich sol niht haben wünne: ich wolte, daz ir mir noch taetet leider.
nu heizet mich ez lêren, sît ich waschen sol.
ich weiz mich niht sô hêre, ich künde ez gerne wol,
sît ich dâ mite sol dienen mîne spîse,
ich versage ez niemen.> kûdrûn diu arme was vil wîse.
dô hiez si eine weschen tragen daz gewant,
diu si dâ lêren solte, mit ir ûf den sant.
alrêrst begunde si dienen mit sorgen angestlîchen.
daz understuont dô niemen. gêrlint quelte dô kûdrûn die rîchen.
vor ludewîges selden lêrte man si daz,
daz si sô diente helden, daz niemen kunde baz
gewaschen in diu kleider in ormanîelande.
ir juncfroun wart nie leider, dô si sâhen, daz si diente ûf dem sande
dô was ir einiu drunder, diu was ouch küniges kint.
swaz si alle klageten, daz was gar ein wint.
disiu arbeite diu gieng in allen nâhen,
dô si ir edelen frouwen alsô jâmerlîchen waschen sâhen.
dô sprach in ir triuwen hildeburc diu meit:
< ez mac si alle riuwen - gote sî ez gekleit -,
die mit kûdrûnen kômen her ze lande;
die erbeitent reste kûme. nu stêt si selbe waschende ûf dem sande.>
ditz gehôrte gêrlint. si sprach ir übele zuo;
< wiltu, daz dîn frouwe der dienste niht entuo,
sô solt du si vervâhen der dienste zaller stunde.>
< ich taete ez für si gerne>, sprach hildeburc,< ob mirs iemen gunde.
ir sult durch got den rîchen, mîn frou gêrlint,
si niht eine lâzen: si ist ein küniges kint.
ouch truoc mîn vater krône. daz wil ich noch volbringen,
lât mich mit ir waschen, swie uns übele oder wol gelinge.
si erbarmet mir sô sêre, swie ich selbe lîde nôt,
durch ir hôhen êre, die got an ir gebôt.
rîchest aller künige daz wâren vor ir mâgen.
ir dienest zimt hie übele, doch lâze ich mich niht bî ir betrâgen.>
dô sprach diu übele gêrlint:< sô wirt dir ofte wê.
swie herte sî der winter, du muost ûf den snê
und muost diu kleider waschen in den küelen winden,
sô du dich ofte gerne in dem phieselgademe liezest vinden.>
si erbeite harte kûme, daz ez âbenden began.
dâ von diu edele kûdrûn einen trôst gewan.
zuo ir gie frou hildeburc in eine kemenâten.
klagen si dô beide von ir dienste herzelîche tâten.
hildeburc diu hêre weinende sprach:
< jâ riuwet mich vil sêre dîn grôzer ungemach.
ich hân die tievelinne erbeten, daz du niht eine
waschest ûf dem grieze. ich trage mit dir die swaere gemeine.>
dô sprach diu ellende:< des lône dir krist,
daz du alsô trûric mînes leides bist.
wiltu mit mir waschen, daz gît uns freude guote
und kürzet uns die wîle. uns ist ouch dester baz ze muote.>
dô ir daz was erloubet, daz si daz gewant,
diu freuden was beroubet, mit ir ûf den sant
ze waschen tragen müese in ir grôzen leide,
swaz ander iemen taete, noch muosten mêre waschen dise beide.
sô ir ingesinde die muoze mohten hân,
si weinten harte swinde, sô si si sâhen stân
waschen an dem grieze. daz klagtens alle sêre,
und hêten si doch arbeit, daz ir in der welte hête niemen mêre.
daz werte alsô lange, daz ist al wâr,
daz si waschen muosen wol sehstehalbez jâr,
bereiten wîziu kleider den hartmuotes helden.
ez wart nie frouwen leider. man vant si jâmerlîchen vor den selden.
nu lâzen wir belîben, wie si dienten hie
mannen unde wîben. frou hilde hête nie
lâzen ûz gedanken, wie si dar nâch gesunne,
wie si ir lieben tohter ûz ormanîe dem lande gewunne.
si hête heizen würken bî des meres fluot
starker kiele sibene veste unde guot,
zwêne und zweinzic kocken niuwe unde rîche.
swaz die haben solten, des wâren si berihtet vlîziclîche.
vierzic galeide hêt si ûf dem mer;
daz was ir ougenweide. si warte einem her,
daz si senden solte. dem hête si rîche spîse
erworben swâ si kunde. si lônte ir helden wol ze prîse.
ez nâhent zuo den zîten, daz si zuo dem sê
niht lenger wolten bîten nâch jenen, den vil wê
was in fremeden landen mit starken arbeiten.
dô hiez diu schoene hilde mit kleidern ir boten wol bereiten.
daz was zen wîhen nehten, dô kunte si den tac
den die daz solten rechen, daz hetele tôt gelac.
dô bat siz allen künden ir friunden und ir mannen,
daz man ir liebe tohter ûz ormanîe wider fuorte dannen.
dô sande si aller êrste herwîge dan
ir boten, daz er weste unde sîne man,
wie si gesworn hêten lange herreise,
von den in was bestanden dâ zen hegelingen manic rîcher weise.
dô îlten hilden boten in herwîges lant.
er weste wol warumbe si waeren dar gesant.
dô gieng er hin engegene dâ si si komen sâhen.
dô gruozte ers vlîziclîchen, dô si im hilden botschaft verjâhen.
< ir wizzet wol, herre, wie ez darumbe stât,
wie zen hegelingen daz volc gesworn hât.
des getrouwet iu frou hilde baz dan ander iemen.
kûdrûnen ellende daz erbarmet billîcher niemen.>
dô sprach der ritter edele:< ich weiz wie ez drumbe stât,
daz hartmuot mit frevele mîn trût gevangen hât
durch daz si im versagete und mich ze friunde erkôs.
darumbe ouch mîn frou kûdrûn ir vater hetelen verlôs.
du bote solt ir mîn dienest sagen.
jâ wirt ez hartmuote nimmer vertragen,
daz er mîne frouwen sô lange hât gevangen.
baz dan ander iemen sô mac mich der arbeit belangen.
ir und ir gesinde solt du, bote, sagen,
daz ich nâch wîhen nahten in sehs und zweinzic tagen
zen hegelingen rîte mit drî tûsent mannen.>
dô biten si niht mêre: froun hilden boten schieden von dannen.
dô rihte sich herwîc ûf strîtennes wân
mit den die ez vil dicke hêten guot getân.
dô bereite er zuo der verte die mit im varn wolten
in einem winter herte, die des urliuges mit im phlegen solten.
hilden der schoenen helfe waere nôt.
hin ze tenemarke ir friunden si ez enbôt,
daz die vil snellen recken niht lenger solten bîten,
die ze ormanîe nâch der schoenen kûdrûnen wolten rîten.
si hiez ez sagen hôrande, daz er gedaehte daran,
er waere des küniges künne, daz er und sîne man,
die ir lieben tohter in liezen erbarmen.
si wolte ê ersterben, ê si gelaege an hartmuotes armen.
dô sprach der degen küene:< froun hilden solt du sagen,
daz ichz alsô süene mit maniges wîbes klagen.
ich kume zuo ir gerne und allez mîn gesinde.
man hoeret darumbe weinen in dem lande noch von maniger muoter kinde.
dar zuo sult ir mêre mîner frouwen sagen,
daz ich ir vil gerne kume in kurzen tagen,
und wie ze urliuge stê mîn gedinge,
daz ich zehen tûsent mîner helde ûz tenemarke bringe.>
die boten urloubes gerten von im dan
ze wâleis in die marke, dâ si mit sînen man
môrungen funden, den marcgrâven rîchen.
er sach die boten gerne und enphie si harte minniclîchen.
dô sprach der ritter biderbe:< ich kum vil gerne dar
dâ wirs gewinnen widere. des ist driuzehen jâr,
daz wir herverten ze ormanîe swuoren,
dô hartmuotes friunde von uns mit kûdrûnen hinnen fuoren.>
dô hiez daz môrunc künden in holzâne lant,
daz nâch ir friunden frou hilde hête gesant.
man solte herverten, daz kunte man den guoten.
dô sagete man diu maere von tenemarke dem küenen fruoten.
dô sprach der degen irolt:< wan mir ist wol erkant,
daz ich in siben wochen ze hegelinge lant
mit recken solte rîten, swaz ich der möhte bringen.
daz tuon ich vil gerne, swie joch mînen recken dâ gelinge.>
wate ouch wol gedâhte, der helt ûz sturmlant;
sîne helfe er brâhte. swie im niht wart bekant
der bote der küniginne von den hegelingen,
doch îlte er swaz er kunde, waz er guoter ritter möhte bringen.
dô vlizzen si sich alle zuo der hervart.
wol mit tûsent helden wol bereitet wart
wate dâ zen stürmen von mannen und von mâgen,
dâ mite er hartmuote ûz ormanîelande wolte lâgen.
die ellenden frouwen übele bewart
bî gêrlinde wâren, wan frou heregart
- sô hiez ir einiu drunder -, diu phlac hôher minne
mit des küniges schenken. si wolte wesen gewaltic herzoginne.
daz beweinte vil dicke der schoenen hilden kint.
ouch geschadete ez vil sêre der selben frouwen sint,
daz si dâ niht tragen wolte mit in die grôzen swaere.
swaz ir dâ von geschaehe, daz was kûdrûnen unmaere.
die liute unmüezic wâren, als ich iu hân geseit.
vil lützel wart gebüezet doch der arbeit,
der si vil ofte phlâgen in hegelinge lande.
die helde dô daz rieten, daz man nâch kûdrûnen bruoder sande.
die boten riten balde gegen nortlant,
dâ man ûf dem plâne den jungen degen vant
bî einem breiten phlûme, der was vogele rîche.
mit sînem valkenaere beizte dâ der künic vil kündiclîche.
die boten sach er gâhen; dô sprach er sâ zehant:
< dort rîtent liute nâhen, die hât nâch uns gesant
hilde mîn frouwe, ir helde vil vermezzen.
nu wil si des waenen, daz wir der herverte haben vergezzen.
die valken liez er vliegen: dô reit er balde dan
dâ er in kurzen zîten trüeben muot gewan.
die boten er gruozte. wie schiere si im daz kunden,
daz si die küniginne ze allen zîten weinende funden.
si sageten im ir dienest, triuwe unde guot:
wie dâ der recke darumbe waere gemuot
oder wen er sîner manne dar wolte bringen.
si solten herverten hin ze ormanîe von den hegelingen.>
dô sprach der degen ortwîn:< du hâst mir wâr geseit.
ich wil von hinnen füeren michel unde breit
ein her mit guoten helden, mit zweinzic tûsent mannen.
die wil ich dar füeren, ob ir deheiner nimmer kome von dannen.>
man sach in allen enden rîten in daz lant
nâch den frou hilde hête gesant.
wie si der wol gedienten, des vlizzen sich durch êre
die helde; die ir kômen, der was sehzic tûsent oder mêre.
von wâleis her môrunc der hête ûf der fluot
wol sehzic kocken starke veste unde guot.
swaz die liute mohten hin zen hegelingen
getragen ûf der flüete, die wolte er nâch froun kûdrûnen bringen.
man brâhte ouch schif diu rîchen dâ her von nortlant.
harte lobelîchen ir ros und ir gewant
allez was gezieret gên dem urliuge,
ir helm und ir wâpen. si fuorten harte ritterlîch geziuge.
man ahte bî den schilden, wie vil ir möhte sîn,
die der schoenen hilden daz edele magedîn
solten helfen bringen ûz ormanîe dem rîche.
der wurden sibenzic tûsent. in gap frou hilde ir gâbe kostelîche.
swelhe bekomen wâren oder swer ze hove gie,
diu freudenlôse frouwe selten daz verlie,
si engienge in engegene und gruozte si besunder.
den ûz erwelten degenen gap man von rîcher waete manic wunder.
die hilden kiele wâren wol bereit dar zuo,
ob si varn solten des naehsten tages fruo,
ez gezaeme wol ze mâzen den lobelîchen gesten.
dô wolte si si niht lâzen, unz si hêten deheiner slahte gebresten.
diu wâpen hiez frou hilde zuo den schiffen tragen
und helme vil guote ûz stahele geslagen.
halsperge wîze wol fünf hundert mannen
über allez daz si hêten hiez si die recken mit in füeren dannen.
ir ankerseil diu wâren von vesten sîden guot,
ir segele harte rîche, dâ mite si über fluot
von hegelinge lande ze ormanîe solten,
die der frouwen hilden kûdrûnen gerne wider bringen wolten.
ir anker die wâren von îsen niht geslagen,
von glockenspîse gozzen, sô wir hoeren sagen.
von spânischem messe wâren si gebunden,
daz den guoten helden die magnêten niht geschaden kunden.
hilde diu schoene vil manigen bouc bôt
waten und den sînen. dâ von muosten tôt
geligen vil der helde, dô er mit den hegelingen
ûz hartmuotes bürge die schoenen frouwen solte wider bringen.
hilde vlîziclîchen dô begunde biten
die von tenelande:< swaz ir her hât gestriten
in herten volcstürmen, des lône ich iu nâch êren.
volget mînem venre, der kan iuch daz beste wol gelêren.>
si frâgten, wer der waere; daz tet si in bekant.
si sprach:< daz ist hôrant dâ her von tenelant.
sîn muoter diu was swester hetelen des rîchen.
welt irs im getrouwen, sô sult irm in dem sturme niht entwîchen.
ir sult ouch niht vergezzen des lieben sunes mîn,
der helt ist vil vermezzen; er ist der tage sîn
kûme in zweinzic jâren gewahsen ze einem manne.
beginnet sîn iemen vâren, sô helfet ir im, guote recken, dannen.>
daz si daz gerne taeten, und waeren si dâ bî,
daz sprachen si gemeine; er koeme schaden frî
wol heim ze sînem lande, ob er in wolte volgen.
dô was der helt ortwîn in sînen jungen siten unerbolgen.
ez wart zuo den schiffen gefüeret und getragen,
daz iu daz wunder niemen kunde vol gesagen.
si gerten urloubes gên ir arbeite.
den rîchen krist von himele bat si diu schoene hilde wol beleiten.
genuoge mit in fuoren, den ir vater was erslagen.
die biderbe weisen wolten ir schaden niht vertragen.
joch weinte vil der frouwen dâ ze hegelingen,
wanne in got von himele ir liebiu kint solte wider bringen.
si mohtenz in ir sinne allez niht getragen
und wolten die liute niht lenger lâzen klagen.
si huoben sich dannen mit freuden und mit schalle.
dô si zuo den schiffen giengen, die guoten ritter hôrte man singen alle
dô nu gescheiden wâren hie die liute dan,
dô sach man vil der frouwen in den venstern stân.
si beleitens mit den ougen sô si verriste kunden
von der burc ze matelâne, dô die helde dannen varn begunden.
ir masboume erkrachten, in kom ein rehter wint,
vil segele sich erstrahten. maniger muoter kint
fuor ûf den gedingen, daz si wurben êre.
der kom in vil ze handen; dar nâch si muosten arbeiten sêre.
jâ enweiz ich es niht allez, wie ir dinc ergie,
wan der künic des landes von karadie
der fuor mit sînem volke den recken hin engegene.
er brâhte ûz sînem lande wol zehen tûsent sneller degene.
ûf dem wülpensande, dâ ê was der strît,
von ieclîchem lande dâ hêten si sich sît
vermezzen alle gelîche zuo einer samenunge.
ir klôster daz was rîche; dar gap der alte und der junge.
die von den schiffen wâren gegangen von der habe,
der schiet nu vil maniger von sînes vater grabe
mit solhem ungemüete, daz ez wart jenen swaere,
an den si daz erkanten, dêr in schedelîch in strîte waere.
der künic von den moeren wart enphangen wol.
vier und zweinzic kocken brâhte er liutes vol,
dar zuo vil der spîse, daz in in zweinzic jâren
niht gebresten solte. si wolten der von ormanîe vâren.
von stade si sich dô huoben sô si aller beste dan
mit ir scheffen kunden. sît wart in kunt getân
michel arbeite ûf dem breiten fluote.
waz half daz si nu wîste der alte wate und von tenen fruote?
in kômen sunderwinde, die sluogens ûf dem sê,
daz edele ingesinde - dâ von wart in wê -,
dâ si mit tûsent seilen den grunt niht hêten funden.
ir beste schifliute aller meiste weinen dô begunden.
ze gîvers vor dem berge lac daz hilden her.
swie guot ir anker waeren, an daz vinster mer
magnêten die steine hêten si gezogen.
ir guote segelboume stuonden alle gebogen.
dô daz volc mit jâmer weinte über al,
dô sprach wate der alte:< lât vallen hin ze tal
in die gruntlôsen ünde die unser anker swaere.
man saget von manigen dingen, dâ bî ich under wîlen gerner waere.
sît hie lît versigelet unser frouwen her
und wir sîn komen sô verre ûf daz vinster mer:
ich hôrte ie sagen von kinde für ein wazzermaere,
dâ ze gîvers in dem berge ein wîtez künicrîche erbouwen waere.
dâ leben die liute schône; sô rîche sî ir lant,
dâ diu wazzer vliezen, dâ sî silberîn der sant:
dâ mite mûren si bürge. daz si dâ hânt für steine,
daz ist golt daz beste. jâ ist ir armuot kleine.
und hôrte sagen mêre - got würket manigiu werc -:
swen die magnêten bringen für den berc,
daz lant hât die winde, swer ir mag erbîten,
der ist immer rîche mit allem sînem künne nâch den zîten.
ezzen wir die spîse, ob uns gelinge wol>,
sprach wate der vil wîse:< sô sul wir vazzen vol
unser schif diu guoten mit edelem gesteine.
kom wir dâ mite widere, wir gesitzen froelîch noch dâ heime.>
dô sprach von tenen fruote:< ê mir diu galînê
und mînen vartgenôzen taete hie sô wê,
ich swüere tûsent eide, daz ich nimmer guot gewunne,
daz ich vor disem berge mit guoten winden ûz der nôt entrunne.>
die dâ kristen hiezen, die gefrumten ir gebet.
dô diu schif dâ stuonden vaste an einer stet
vier tage lange, ich waene, und dannoch mêre,
daz si nimmer dannen koemen, des vorhten die hegelinge sêre.
daz genibele zôch sich hôher, als ez got gebôt.
dô erwageten ouch die ünde; des kômens ûz grôzer nôt.
durch die grôzen vinster sâhen si die sunnen.
dô kom in ein westerwint; dô was in ir arbeit gar zerunnen.
der treip si in einer wîle ze gîvers für den berc
wol sehs und zweinzic mîle, dâ si diu gotes werc
und ouch sîne helfe bescheidenlîchen sâhen.
wate mit sîme gesinde was den magnêten komen al ze nâhen
ze vliezenden ünden wâren si nu komen.
si engulten niht ir sünden. jâ was in benomen
ein michel teil ir sorgen; der wolte in got niht gunnen.
diu schif diu wâren nu rehte gên ormanîe dem lande gerunnen.
dô huop sich aber schiere ein iteniuwez klagen.
die schifwende krachten. dô begunden wagen
von den gruntwellen ir kiele harte sêre.
dô sprach der degen ortwîn:< wir müezen tiure koufen unser êre.>
dô ruofte ein marnaere:< ach, ach dirre nôt,
daz wir ze gîvers lâgen niht vor dem berge tôt!
swes got wil vergezzen, wie sol sich der behüeten?
ir helde vil vermezzen, daz mer wil aber toben unde wüeten.>
dô ruofte von tenemarke der küene hôrant:
< gehabet iuch wol, ir degene. mir ist wol erkant,
der luft schadet hie niemen, ez sint westenwinde.>
dô freute sich der maere der künic von karadîe und daz gesinde.
hôrant der snelle obene in die keibe gie.
er sach manige wellen. wenken er dô lie
sîniu ougen wîten. dô sprach der selbe herre:
< ir müget sanfte erbîten; wir sîn ormanîe vil unverre.>
die segele hiez man lâzen nider in al dem her.
einen berc si sâhen vor in in dem mer
und ouch vor dem berge einen walt vil wîten.
dâ hin begunde râten wate sînen helden an den zîten.
si fuoren vor dem berge an den selben walt.
mit listen muosten werben dô die recken balt.
ir anker si dô schuzzen zuo des meres grunde.
si lâgen in der wilde, daz daz niemen merken niht enkunde.
durch gemach si fuoren von schiffen ûf den sant.
guoter dinge genuoge hei waz man der dâ vant!
frische kalte brunnen die fluzzen in dem tanne
nider von dem berge. des freuten sich die wazzermüeden manne.
dâ die liute solten mit gemache ligen,
dâ was der degen irolt ûf einen boum gestigen,
der was unmâzen hôher. dâ schoute er vlîziclîche,
war si von dannen solten. dô sach er ze ormanîe in daz rîche.
< nu freut iuch, jungelinge>, sô sprach der junge man.
< mîn sorge ist nu ringe, sît ich gesehen hân
wol siben palas rîche und einen sal vil wîten.
wir sîn in ormanîe morgen wol vor mittes tages zîten.>
dô sprach wate der wîse:< sô traget ûz ûf den sant
schilt unde wâpen und iuwer wîcgewant.
tuot iuch selbe unmüezic, die knehte heizet dienen.
diu ros sol man baneken: ir heizet halsperge und helme riemen.
ob iuwer etelîchem daz kleit niht rehte stât,
daz zuo dem wâpen gehoeret, sô habt des mînen rât:
ez hât mîn frou hilde fünf hundert brünne
mit uns her gesendet: die geben wir der guoten ritter künne.>
diu ros zôch man schiere zuo in ûf den sant.
swaz man guoter decke und kovertiure vant,
die versuochten ûf ir rossen ritter unde knehte,
welhez in gezaeme. dô nam ir ieclîcher im daz rehte.
diu ros hiez man ersprengen wîten ûf den sant
die breite und die lenge. manigez man dô vant,
diu dâ traege wâren und springen niht enkunden:
diu hêten sich verstanden. wate hiez si küelen an den stunden.
ir fiur si dô zunden. rîche spîse guot,
die besten die si funden bî des meres fluot,
die hiez man dô bereiten den ellenden gesten,
wande si sô nâhen ir gemaches dâ niht enwesten.
die naht si hêten ruowe unz an den naehsten tac.
wate und ouch her fruote des küniges râtes phlac.
die giengen sundersprâchen ûf dem wilden sande,
die ir bürge brâchen, wie si den gelônten in ir lande.
< wir solten boten senden>, sprach dô ortwîn;
< die uns erfüeren maere von der swester mîn
und von den ellenden, ob noch lebeten die meide.
swann ich an si gedenke, sô ist mir dicke herzenlîche leide.>
si rieten, wer der waere, der bote möhte sîn
und der in braehte maere, wâ man diu magedîn
vil bescheidenlîche in dem lande funde,
und ouch die sînen frâge vor den vînden wol gehelen kunde.
dô sprach von nortlande der degen ortwîn,
ein helt ze sînen handen:< ich wil bote sîn.
kûdrûn ist mîn swester von vater und von muoter.
under al disem gedigene sô ist dehein bote niht sô guoter.>
dô sprach der künic herwîc:< ich wil der ander wesen.
ich wil bî dir sterben oder aber genesen.
was diu maget dîn swester, man gap mir si ze wîbe.
ûz ir dieneste einen tag ich nimmer belîbe.>
dô sprach wate in zorne:< daz waere ein kindes muot,
ir helde ûz erkorne. daz ir des niht entuot,
daz râte ich iu mit triuwen. lât ez iu niht versmâhen.
wirt iuwer hartmuot inne, er heizet iuch an einen galgen hâhen.>
dô sprach der künic herwîc:< ergê ez übele oder wol,
sît daz friunt friunde angestlîchen dienen sol,
ich und mîn friunt ortwîn suln niht erwinden,
swie halt uns gelinge, wir enmüezen kûdrûnen vinden.>
dô si beide wolten in botschefte dan,
dô hiezen si in gewinnen ir mâge und ir man,
daz si mit in redeten, daz si ir besten eide
nimmer mêre solten vergezzen an den küenen recken beiden.
< ich man iuch iuwer triuwe>, sprach dô ortwîn,
< werde man unser inne, ob wir gevangen sîn,
daz si uns wellen lâzen loesen mit guote,
sô verkoufet lant und bürge. darumbe sî iu leide niht ze muote.
nu hoeret, guote degene, waz wir iu mêre sagen:
erbunne man uns lebenes oder werden wir erslagen,
sô sult ir niht vergezzen, ir enrechet iuwern anden,
ir helde vil vermezzen, mit swerten in künic hartmuotes landen.
ouch biten wir iuch mêre, ir edelen ritter guot,
mit swelhen arbeiten ir helde daz getuot,
daz ir hie iht lâzet die ellenden frouwen,
ê ir iuch strîtes mâzet, sît si iu alles guotes wol getrouwen.>
des gâben si ir triuwe den fürsten an ir hant,
die aller besten drunder, daz si ir eigen lant
mit willen noch mit muote niht wolten beschouwen,
si enbraehten mit in widere ûz ormanîe die ellenden frouwen.
die in getriuwe wâren, die weinten umbe daz
- si vorhten alle harte den ludewîges haz -,
daz si niht boten ander von in möhten senden.
si gedâhten sumelîche:< nu kan ir ende niemen erwenden.>
si hêten mit dem râte gestriten al den tac.
ez was nu worden spâte, der sunne schîn gelac
verborgen hinder den wolken ze gustrâte verre.
des muoste noch belîben ortwîn und herwîc der herre.
nu swîgen wir der degene; ich wil iuch lân vernemen,
die wol mit freuden waeren, wie den daz mac gezemen,
daz si müezen waschen in den fremeden landen.
kûdrûn und hildeburc die wuoschen alle zît ûf einem sande.
ez was in einer vasten umb einen mitten tac.
ein vogel kom geflozzen. kûdrûn dô sprach:
< owê, vogel schoene, du erbarmest mir sô sêre,
daz du sô vil gefliuzest ûf disem fluote>, sprach diu maget hêre.
in menschlîcher stimme antwürten ir began
der gotes engel hêre, sam ez waere ein man:
< ich bin ein bote von gote; und kanst du mich gefrâgen,
vil hêre maget edele, sô sage ich dir von allen dînen mâgen.>
dô diu juncfrouwe die stimme dâ vernam,
dô wolte si niht getrouwen, daz immer alse zam
der wilde vogel wurde, daz er reden kunde.
si hôrte sîne stimme, sam si gienge ûz eines menschen munde.
dô sprach der engel hêre:< du maht dich wol versehen,
maget vil ellende: dir sol grôz liep geschehen.
wilt du mich frâgen, von dîner mâge lande,
ich bin ein bote der dîne, wan mich got ze trôste dir her sande.>
kûdrûn diu edele viel ûf den griez ze tal,
als si gên gote taete ir venie in kriuzestal.
si sprach ze hildeburge:< sô wol uns dirre êre,
daz unser got ruochet. jâne sul wir trûren nu niht mêre.>
dô sprach diu gotes arme:< sît dich krist hât gesant
uns vil ellenden ze trôste in ditze lant,
du solt mich lâzen hoeren, bote du vil guoter,
lebet noch inder hilde? diu was der armen kûdrûnen muoter.>
dô sprach der vil hêre:< ich wil dir verjehen:
hilden dîne muoter hân ich gesunt gesehen,
dô si dir ein her groezer frumte her ze lande,
dan witewe oder künne durch lieber friunde willen ie gesande.>
dô sprach diu maget edele:< bote du vil hêr,
lâ dich des niht verdriezen: ich wil dich frâgen mêr.
lebet noch indert ortwîn, der künic von nortlande,
und herwîc mîn friedel? diu maere ich harte gerne erkande.>
dô sprach der engel hêre:< daz tuon ich dir wol kunt.
ortwîn und herwîc die sint wol gesunt.
die sach ich in den ünden ûf des meres muoder.
die ellenthaften degene zugen vil gelîche an einem ruoder.>
si sprach:< nu sage mêre. ist dir daz bekant,
ob irolt und môrunc komen in ditze lant,
bote du vil hêre? gerne ich des frâge.
die saehe ich vil gerne; si wâren ouch mînes vater hetelen mâge.>
dô sprach der bote hêre:< des wil ich dir verjehen.
irolden und môrungen die hân ich gesehen.
die dienent williclîchen iu vil schoenen frouwen.
koment si her ze lande, von in wirt der helme vil zerhouwen.>
dô sprach der engel hêre:< ich wil scheiden hin
- got phlege iuwer êre -, wan ich unmüezic bin.
ez ist über mînen orden, ich sol niht reden mêre.>
er verswant in vor den ougen. daz klageten dô die juncfrouwen sêre.
dô sprach diu hilden tohter:< mir ist unmâzen leit:
des ich dâ wolte frâgen, daz ist mich verdeit.
ich gebiute dir bî kriste, ê daz du scheidest hinnen,
daz du mich ûz sorgen loesest, mich vil armen küniginne.>
er swebete ir vor den ougen aber alsam ê.
< ê daz unser scheiden, mîn und dîn, ergê,
swaz ich dir mac gedienen, des sol mich niht betrâgen.
sît duz bî krist gebiutest, sô sage ich dir von allen dînen mâgen
si sprach:> sô hôrte ich gerne, hâst du daz vernomen,
sol von tenemarke hôrant her komen
mit den sînen helden, die mich in sorgen liezen?
den weiz ich alsô biderben, daz ich armiu maget sîn möhte wol geniezen
< dir kumt von tenemarke hôrant der neve dîn
ûf urliuge starke, er und die recken sîn.
er sol daz hilden zeichen tragen in sînen handen,
sô die hegelinge koment zuo den hartmuotes landen.>
dô sprach aber kûdrûn:< kanst du mir gesagen,
lebet noch wate von stürmen? sô wolte ich niht klagen.
des freuten wir uns alle, swenne daz geschaehe,
daz ich ouch fruoten den alten bî mîner muoter zeichen gesaehe.>
dô sprach aber der engel:< dir kumt in ditze lant
wate von den stürmen. der hât an sîner hant
ein starkez stierruoder in einem kiele bî fruoten.
bezzer friunde deheiner darftu niht bî urliuge muoten.>
dô wolte aber der engel von in scheiden hin.
dô sprach diu gotes arme:< in sorgen ich noch bin.
ich wiste harte gerne, wanne daz geschaehe,
daz ich vil ellende mîner muoter hilden boten saehe.>
des antwurte ir der engel:< dir gêt freude zuo.
dir koment boten zwêne morgen vil fruo.
die sint wol sô biderbe, daz si dich niht triegent,
swaz dir die sagent maere, daz si dir der deheinez niht enliegent.>
dô muoste von in scheiden der bote vil hêr.
die ellenden frouwen frâgten dô niht mêr.
jâ was in mit gedanken lieb unde swaere,
die in dâ helfen solten, wâ daz vil werde ingesinde waere.
si wuoschen dester seiner des tages daz gewant.
si redeten von den helden, die in dar gesant
hêt ûz hegelingen hilde diu rîche.
der kûdrûnen mâgen erbiten diu magedîn angestlîche.
der tac hête ende; ze hûse solten gân
diu magedîn ellende. dô wart in getân
zornlîchez strâfen von der übelen gêrlinde.
daz liez si vil selten, sin zurnte mit dem edelen ingesinde.
si sprach zuo den frouwen:< wer gît iu den rât,
daz ir seine waschet die sabene und ander wât?
mîne wîze phelle die bleichet ir ze seine.
diu ez niht behüeten welle, ich wil daz ez etelîchiu beweine.>
dô sprach diu frouwe hildeburc:< wir tuon swaz wir gemügen.
ouch sult ir iuwer zühte, frouwe, an uns gehügen.
uns armez ingesinde friuset ofte sêre.
waeren warme winde, wir wüeschen iu deste mêre.>
dô sprach aber gêrlint in übellîchen zuo:
< jâ sult ir iuch niht sûmen, swie daz weter tuo,
ir enwaschet mîne sabene fruo unde spâte.
als ez betaget morgen, sô sult ir gên von mîner kemenâte.
uns nâhent hôchzîte, daz habet ir wol vernomen.
der palmetag ist nâhen, uns suln geste komen.
und gebet ir mînen helden wîziu niht ir kleider,
sô geschach nie weschen mêre in küniges selden noch zer welte leider>
von ir si dô giengen. si legten von in naz
die wât die si truogen; man solte ir phlegen baz.
jâ was in gar der triuwen leider dâ zerunnen;
daz mohte si geriuwen. ir spîse was von rocken und von brunnen.
daz arme ingesinde wolte slâfen gân.
ir bette was niht linde. beide truogen si an
niwan zwei salwiu hemede. sus kunde si bedenken
gêrlint diu vil übele liez si ligen âne küsse ûf herten benken.
kûdrûn diu arme vil unsanfte lac.
si erbiten beide kûme, wanne ez wurde tac,
und sliefen dester minner. si waen dar an gedaehten,
wanne in diu vogelîn guote ritter dar ze lande braehten.
dô ez êrste tagete, an ein venster gie
diu durch die naht unsanfte was gelegen ie,
hildeburc diu edele von galizen lande.
dô was ein snê gevallen; daz was den armen leit und vil ande.
dô sprach diu ellende:< wir solten waschen gân.
ez ensî, daz ez got wende, daz weter ist sô getân,
sul wir hiute waschen, vor âbendes stunden,
alsô barfüeze, wir werden gar lîhte tôte funden.>
si freute iedoch gedinge, swie ez solte geschehen,
daz si boten die hilden des tages solten sehen.
sô si dar an gedâhten, die minniclîchen meide,
die in trôst und freude brâhten, dô was in niht sô herzenlîchen leide
dô sprach diu hilden tohter:< gespil, du solt daz sagen
der übelen gêrlinde, daz si uns erloube tragen
schuohe zuo dem sêwe. si mac daz selbe kiesen,
gên wir dar barfüeze, sô müeze wir ûf den tôt erfriesen.>
si giengen dâ si funden den künig und ouch sîn wîp.
dâ hête umbevangen den ludewîges lîp
gêrlint diu übele. si sliefen dannoch beide.
si getorsten si niht wecken; daz was der armen kûdrûnen leide.
klagende in ir slâfe hôrte si si stân.
si begunde strâfen die meide wol getân.
si sprach:< nu saget, warumbe gêt ir niht zuo dem grieze
und waschet wât die mîne, daz daz lûter wazzer nider vlieze?>
dô sprach diu ellende:< jâ enweiz ich war ich gê.
hînte ist gevallen ein krefticlîcher snê.
ir enwelt uns danne des tôdes gerne büezen,
wir müezen hiute sterben, tragen wir niht schuohe an den füezen.>
dô sprach diu wülpinne:< ich waene ez niht ergê.
ir müezet alsô hinnen, iu sî sanfte oder wê.
ir waschet vil genôte oder ich tuon iu sô leide
waz werret ir mir tôte?> dô weinten die vil armen frouwen beide.
dô nâmen si diu kleider und giengen alsô dan.
< nu gebe ez got>, sprach kûdrûn,< daz ich iuchs geman.>
mit den barn füezen si wuoten durch den snê.
den vil edelen meiden tet ir ellende wê.
nâch ir gewonheite giengens ûf den sant.
si stuonden unde wuoschen aber daz gewant,
daz si getragen hêten nider zuo den griezen.
ir hôhes gedingen mohten si übele nu geniezen.
si tâten harte dicke für sich ûf den fluot
senlîche blicke, wâ die boten guot
zuo in komen solten, die von ir lande
diu rîche küniginne dem edelen ingesinde dar sande.
dô si gewarten lange, dô sâhens ûf dem sê
zwêne in einer barken und ander niemen mê.
dô sprach frou hildeburc ze kûdrûn der rîchen:
< dort sihe ich fliezen zwêne, die mügen dînen boten wol gelîchen.>
dô sprach diu jâmers rîche:< owê, ich armiu meit!
mir ist inneclîche beide lieb und leit.
sint ez die boten hilden, suln mich die sus hie vinden
waschen ûf dem grieze, daz laster kunde ich nimmer überwinden
ich vil gotes armiu, jâ enweiz ich waz ich tuo.
trûtgespil hildeburc, rât mir dar zuo:
sol ich von hinnen wîchen oder lâzen mich hie vinden
in disen grôzen schanden? ê wolte ich immer heizen ingesinde.>
dô sprach diu frouwe hildeburc:< ir sehet wol wie ez stât.
ir sult an mich niht lâzen alsô hôhen rât.
ich leiste mit iu gerne allez daz ir tuot.
ich wil bî iu belîben und lîden übel unde guot.>
dô kêrten si sich umbe und giengen beide dan.
dô wâren ouch sô nâhen dise zwêne man,
daz si die schoenen weschen bî dem stade sâhen.
si wurden des wol innen, daz si wolten von den kleidern gâhen.
si sprungen ûz der barken und ruoften in hin nâch:
< ir vil schoenen weschen, war ist iu sô gâch?
wir sîn fremede liute, daz müget ir an uns kiesen.
scheidet ir von hinnen, sô müget ir die vil rîche sabene vliesen.>
si tâten dem gelîche sam sis niht hêten vernomen.
doch was in diu stimme wol zen ôren komen.
herwîc der herre sprach ein teil ze lûte.
er wiste niht der maere, daz er sô nâhen stüende sînem trûte.
dô sprach der vogt von sêwen:< ir minniclîchiu kint,
ir sult uns lâzen hoeren, wes disiu kleider sint.
wir biten iuch valsches âne, allen meiden tuot ez ze êren:
ir minniclîchen frouwen, jâ sult ir wider zuo dem stade kêren.>
dô sprach diu frouwe kûdrûn:< sô diuhte ich mich geschant,
sît ich ein maget heize und ir mich habet gemant
durch ander magede êre. des müezet ir geniezen>,
sprach diu frouwe hêre,< swie des müezen mîniu ougen riezen.>
si giengen in ir hemeden, diu wâren beidiu naz.
den vil edelen frouwen was ê gewesen baz.
dô bidemte von dem froste daz arme ingesinde.
si wâren in swacher koste; jâ wâten die kalten merzischen winde.
ez was in den zîten, dô der winter sich zerlie,
und daz in widerstrîte die vogele wolten hie
singen aber ir wîse nâch des merzen stunden.
in snêwe und ouch in îse wurden die vil armen weisen funden.
mit strûbendem hâre sâhen si si gân.
swie in diu houbet waeren beiden wol getân,
ir vahs was in zerfüeret von merzischen winden.
ez regente oder ez snîte, wê was den vil edelen kinden.
der sê allenthalben mit dem îse flôz;
daz hête sich zelâzen. ir sorge diu was grôz.
in schein durch diu hemede wîz alsam der snê
ir lîp der minniclîche. in tet diu unkünde wê.
herwîc der edele in guoten morgen bôt,
den ellenden kinden. des waere in dicke nôt,
wan ir meisterinne diu was vil ungehiure.
< guoten morgen, guoten âbent>, was den minniclîchen meiden tiure.
< ir sult lâzen hoeren>, sprach her ortwîn,
< wes disiu rîchen kleider ûf dem sande sîn
oder wem ir waschet. ir beide sît sô schoene.
wie tuot erz iu ze leide? daz in got von himele immer gehoene!
ir sît sô rehte schoene, ir möhtet krône tragen.
ob ez iu wol möhte von erbe her behagen,
ir soltet landes frouwen sîn mit grôzer êre.
dem ir sô swache dienet, hât er sô schoener weschen noch iht mêre?>
dô sprach vil trûriclîchen daz schoene magedîn:
< er hât noch manige schoener dan wir mügen sîn.
nu frâget swes ir wellet. wir haben ein meisterinne,
ez kumt uns niht vergebene, siht si uns mit iu sprechen ab der zinne.>
< lât iuch niht verdriezen und nemet unser golt.
guoter bouge viere daz sî iuwer solt,
daz ir, schoene frouwen, iuch niht lât betrâgen
- die geben wir iu gerne -, daz ir uns saget des wir iuch wellen frâgen.>
< got lâze iu iuwer bouge, beiden saelic sîn.
wir nemen von iu niht miete>, sprach daz magedîn.
< nu frâget swes ir wellet: wir müezen scheiden hinnen.
siht man uns bî iu beiden, daz ist mir leit von allen mînen sinnen.>
< wes sint disiu erbe und ditze rîche lant
und ouch die guoten bürge? wie ist er genant,
daz er iuch âne kleider lât sô swache dienen?
wolte er iht haben êre, sô solte imz für guot vervâhen niemen.>
si sprach:< der fürsten einer heizet hartmuot:
dem dienent lant diu wîten und veste bürge guot.
der ander heizet ludewîc von ormanîe dem rîche.
in dienent vil der helde; die sitzent in ir lande lobelîche.>
< wir saehen si vil gerne>, sprach ortwîn.
< müget ir uns bescheiden, vil schoeniu magedîn,
wâ wir die fürsten beide in ir lande möhten vinden?
wir sîn zuo in gesendet. jâ sî wir eines küniges ingesinden.>
kûdrûn diu hêre sprach den helden zuo:
< ich lie si in der bürge hiute morgen fruo
ligen an ir bette wol mit vierzic hundert mannen.
daz ist mir ungewizzen, sint si in der zît geriten indert dannen.>
dô sprach der künic herwîc:< müget ir uns gesagen,
von wiu die küenen helde sô grôze swaere tragen,
daz si mit sô vil helden sitzent ze allen zîten?
hêt ichs in mînen selden, ich troute wol ein küniges lant bestrîten.>
< uns ist niht kunt darumbe>, sprâchen dô diu kint,
< wir enwizzen welhen enden der fürsten erbe sint.
ein lant, daz liget wîten, daz heizet hegelingen:
die fürhtents ze allen zîten, daz si in dar ûz herte vînde bringen.>
dô bidemten vor der kelte diu schoenen meidîn.
dô sprach der fürste herwîc:< möhte daz gesîn,
daz ez iuch minniclîchen diuhte niht ein schande,
ob ir, edele meide, unser mentel trüeget ûf dem sande?>
dô sprach diu hilden tohter:< got lâze iu saelic sîn
iuwer beider mentel. an dem lîbe mîn
suln nimmer iemens ougen gesehen mannes kleider.>
möhten si sich erkennen, sô waere in dicke geschehen leider.
ofte erblihte herwîc die juncfrouwen an.
si dûhte in sô schoene und ouch sô wol getân,
daz ez im in sînem herzen harte siuften brâhte.
er gelîchte si ze einer der er vil ofte güetlîchen gedâhte.
dô sprach aber ortwîn, der künic von nortlant:
< ich frâge iuch meide beide, ist iu iht bekant
umbe ein hergesinde, daz kom in ditze lant?
einiu was dar under, diu was kûdrûn genant.>
dô sprach diu juncfrouwe:< daz ist mir wol kunt.
her kom ein gesinde, des ist nu langiu stunt.
in starker herverte brâhte mans in ditze rîche.
die ellenden frouwen kômen her ze lande jâmerlîche.>
si sprach:< die ir dâ suochet, die hân ich wol gesehen
in grôzer arbeite; des wil ich iu verjehen.>
jâ was siz der einiu, die hartmuot dar brâhte:
ez was selbe kûdrûn. sie waen der maere deste baz gedâhte.
dô sprach der fürste herwîc:< nu seht, her ortwîn,
sol iuwer swester kûdrûn indert lebentic sîn
in deheinem lande ûf al dem ertrîche,
sô ist daz diu selbe. ich gesach ir nie deheine sô gelîche.>
dô sprach der künig ortwîn:< si ist vil minniclîch
und doch mîner swester nindert anelîch.
von unser beider jugende gedenke ich noch der stunde,
daz man in al der welde sô schoene maget hête nindert funden.>
dô sich alsô nante der vil küene man,
daz er ortwîn hieze, dô sach in wider an
kûdrûn diu arme. ob ez ir bruoder waere,
daz wiste si harte gerne: sô hête gar ein ende al ir swaere.
< swie ir sît geheizen, ir sît lobelîch.
einen ich erkande, dem sît ir anelîch,
der was geheizen herwîc und was von sêlanden.
ob der helt noch lebte, sô erlôste er uns von disen starken banden.
ich bin ouch der einiu, diu von hartmuotes her
in strîte wart gevangen und gefüeret über mer.
ir suochet kûdrûnen; daz tuot ir âne nôt.
diu maget von hegelingen ist in grôzen arbeiten tôt.>
dô trahenten ortwînen sîniu ougen lieht.
ouch enliez ez herwîc ungeweinet nieht.
dô si in gesaget hête, daz erstorben waere
kûdrûn diu schoene, dô hêten die helde grôze swaere.
dô sis beide vor ir weinen sach,
diu maget vil ellende zuo in dô sprach:
< ir tuot dem gelîche und sît in der gebaere,
sam diu edele kûdrûn iu vil guoten helden sippe waere.>
dô sprach der fürste herwîc:< jâ riuwet mich ir lîp
ûf mînes lebenes ende. diu maget was mîn wîp;
si was mir bevestent mit eiden alsô staeten.
sît muoste ich si verliesen durch des alten ludewîges raete.>
< nu wellet ir mich triegen>, sprach diu arme meit.
< von herwîges tôde ist mir vil geseit.
al der welte wünne die solte ich gewinnen,
waere er indert lebentic, sô hête er mich gefüeret von hinnen.>
dô sprach der ritter edele:< nu seht an mîne hant,
ob ir daz golt erkennet - sô bin ich herwîc genant -,
dâ mite ich wart gemahelet kûdrûn ze minnen.
sît ir danne mîn frouwe, sô füere ich iuch minniclîche hinnen.>
si sach im nâch der hende; ein rinc dar an erschein.
dâ lag in dem golde von abalî der stein,
der beste den ir ougen zer welte ie bekanden.
den hête frou kûdrûn diu schoene ê getragen an ir handen.
si ersmielte in ir freuden. dô sprach daz magedîn:
< daz golt ich wol erkande hie vor dô ez was mîn.
nu sult ir sehen ditze, daz mîn friedel sande,
dô ich vil armez magedîn mit freuden was in mînes vater lande.>
er blihte ir nâch der hende. dô er daz golt ersach,
herwîc der edele ze kûdrûnen sprach:
< dich truog ouch ander niemen, ez enwaere küniges künne.
nu hân ich nâch manigem leide gesehen mîne freude und mîne wünne.>
er umbeslôz mit armen die hêrlîchen meit.
in was ir beider maere lieb unde leit.
er kuste, ich enweiz wie ofte, die küniginne rîche,
si und hildeburgen die ellenden maget minniclîche.
ortwîn begunde frâgen die hêrlîchen meit
- des schamte si sich sêre, wan ir was harte leit -,
ob si niht anders kunde dienen in dem lande,
niwan daz si kleider wüesche zallen zîten an dem sande.
< nu saget mir, frou swester, wâ sint iuwer kint,
diu ir bî hartmuoten habet getragen sint,
daz si iuch eine lâzent waschen an den griezen?
sult ir werden küniginne, des lât man iuch hie übele geniezen.>
si sagete im weinende:< wâ solte ich nemen kint?
ez ist allen den wol künde, die bî hartmuoten sint,
daz er mir nie kunde solhez ie gebieten,
daz ich in nemen wolte; des muose ich mich der arbeit sît nieten.>
dô sprach der herre herwîc:< des müge wir jehen,
daz uns an dirre verte ist alsô wol geschehen,
daz uns nimmer kunde baz dar an gelingen.
nu sul wir des gâhen, daz wir si von der veste mügen bringen.>
dô sprach der degen ortwîn:< ich waen des niht ergê.
und hête ich hundert swester, die lieze ich sterben ê,
ê daz ich mich sô starke in fremeden landen haele,
die man mir mit sturme naeme, daz ich die mînen grimmen vînden staele.>
dô sprach der degen herwîc:< war tuost du dînen sin?
die mîne triutinne die wil ich füeren hin.
werben, swie wir künnen, über unser frouwen.>
dô sprach der degen ortwîn:< ê lieze ich mit der swester mich zerhouwen>
dô sprach diu ungemuote:< waz hân ich dir getân,
lieber bruoder ortwîn? wan ich nie gewan
deheine gebaere, daz man mich möhte schelten.
ich enweiz welher dinge du mich. edele fürste, lâst engelten.>
< jâ tuon ichz, liebe swester, niht durch dînen haz.
dîne schoene meide genesent dester baz.
ich kan dich niht von hinnen geziehen wan nâch êren.
du solt noch hân holden herwîgen dînen friedel hêren.>
dô sprach der helt von sêwen:< daz ist diu angest mîn,
wirt man unser innen, daz man diu magedîn
enphüere alsô verre - des sî wir bî in tougen -,
man lât uns deheine nimmer mêr gesehen mit unsern ougen.>
dô sprach aber ortwîn:< wie lieze wir danne hie
daz edele ingesinde? daz hât gebiten ie
in disem fremeden rîche, deis si mac verdriezen.
mîner swester kûdrûn sulen alle ir meide wol geniezen.>
si giengen zuo dem schiffe. dô klagete diu schoene meit.
si sprach:< owê mir armen! nu ist endelôs mîn leit.
der ich mich ie getrôste, sol ich den nu versmâhen,
daz mich ir helfe lôste? mir ist mîn gelücke vil unnâhen.>
den ellenthaften degenen was von dem stade gâch.
kûdrûn diu arme ruofte herwîgen nâch:
< ê was ich diu beste, nu hât man mich zer boesten.
wem lâst du mich oder wes sol ich mich armer weise troesten?>
< du bist niht diu boeste, du muost diu beste sîn.
vil edele küniginne, verhil die reise mîn.
ê morgen schînt diu sunne, ich bin vor disen selden,
daz habe ûf mînen triuwen, mit ahzic tûsent mîner küenen helde.>
si fuoren sô si kunden beldiste dan.
dô wart ein herter scheiden von friunden getân,
dan noch friunde taeten, daz weiz ich âne lougen.
sô si verriste kunden, beleiten si die boten mit den ougen.
der wesche dô vergâzen diu hêrlîchen kint.
des hête wol gegoumet diu übele gêrlint,
daz si stuonden müezic dâ nidene ûf dem sande.
daz zurnte si vil sêre; ez was ir an ir wesche leit und ande.
dô sprach diu frouwe hildeburc, diu meit ûz irlant:
< wes lât ir, küniginne, ligen ditz gewant,
daz ir niht enwaschet ludewîges man diu kleider?
und wirt des gêrlint innen, sô getete si uns mit slegen noch nie leider>
dô sprach diu hilden tohter:< dar zuo bin ich ze hêr,
daz ich gêrlinde wasche immer mêr.
dienest alsô swachez sol mir nu versmâhen.
mich kusten zwêne künige und ruochten mich mit armen umbevâhen.>
dô sprach aber hildeburc:< lât iu niht wesen leit,
daz ich iuch daz lêre, wir bleichen baz diu kleit,
daz wir si iht sô salwiu tragen ze kemenâten.
anders wirt uns beiden der rucke mit slegen wol berâten.>
dô sprach daz hagenen künne:< mir gêt freude zuo,
trôst unde wünne. der mich unz morgen fruo
die zît mit besemen slüege, ich troute niht ersterben.
die uns dâ tuont sô leide, der muoz etelîcher ê verderben.
nu wil ich disiu kleider tragen zuo der fluot.
si suln des wol geniezen>, sprach diu maget guot,
< daz ich mac gelîchen einer küniginne.
ich wirfe si ûf die ünde, daz si frîlîche vliezen von hinnen.>
swaz hildeburc geredete, kûdrûn truoc dan
die gêrlinde sabene. zürnen si began.
si swanc si von den handen verre zuo den ünden.
si swebeten eine wîle; ich enweiz ob sis immer mêre fünden.
dô nâhente ez der nahte, daz in des tages zeran.
hildeburc gie swaere zuo der bürge dan.
si truog ander kleider und siben sabene rîche.
diu ortwînes swester gienc bî hildeburge lediclîche.
ez was nu harte spâte; si kômen hin gegân
ze ludewîges bürge. dâ funden si vor stân
gêrlint die übelen; diu warte ir ingesinde.
die vil edelen weschen gruozte si mit worten harte swinde.
< wer hât iu daz erloubet?> sprach des küniges wîp.
< ez sol sêre erarnen iuwer beider lîp,
daz ir gêt den âbent über wert vil spâte.
ez zimt niht küniges wîbe, daz si iuch sehe in ir kemenâten.>
si sprach:< nu saget mir balde, warumbe tuot ir daz?
ir versprechet rîche künige, den sît ir gehaz
und kôset gegen âbent wider boese knehte.
welt ir erwerben êre, sô enkumet ez iu niht ze rehte.>
dô sprach diu maget hêre:< wes lieget ir mich an?
wan ich vil armiu den willen nie gewan,
daz iemen lebe sô tiure, mit dem ich sprechen wolte,
ez enwaeren mîne mâge, mit den ich von rehte reden solte.>
< nu swîc, du übele galle; du heizest liegen mich?
daz sol ich hînte rechen alsô über dich,
daz dir dîn zorn erhillet sô lûte nimmer mêre.
ê daz ich erwinde, sô gemüet ez dînen rugge sêre.>
< daz wil ich widerrâten>, sprach diu maget hêr,
< daz ir mich mit besemen gestrâfet nimmer mêr.
jâ bin ich verre tiurer danne ir mit iuwern mâgen.
als ungefüeger zühte der möhte iuch lîhte nu betrâgen.>
dô sprach diu wülpinne:< wâ sint die sabene mîn,
daz du alsô gewunden hâst die hende dîn
sô rehte müeziclîche in den dînen gêren?
und lebe ich deheine wîle, ich wil dich ander dienest lêren.>
dô sprach daz hagenen künne:< ich hân si ligen lân
dâ nidene bî der flüete. dô ich si wolte dan
mit mir her ze hove tragen, si wâren mir ze swaere.
beschouwet ir si nimmer, daz ist mir ûf mîn triuwe vil unmaere.>
dô sprach diu tiuvelinne:< jâ geniuzest du sîn niht.
ê daz ich entslâfe, wie leide dir geschiht!>
dô hiez si ûz brechen und ûz dornen besemen binden.
der ungefüegen zühte wolte dô frou gêrlint niht erwinden.
ze einem bettestalle binden sis hiez.
in der kemenâten nieman si bî ir liez.
si wolte ir hût die schoenen slahen von den beinen.
die frouwen die daz westen, die begunden krefticlîchen weinen.
mit listen sprach dô kûdrûn:< daz wil ich iu sagen:
wirde ich mit disem besemen hînte hie geslagen,
gesiht mich immer ouge gestên bî künigen rîchen,
daz ich trage krône, iu wirt sîn gelônet sicherlîchen.
daz ir mich der zühte müget vil gerne erlân,
sô wil ich ê minnen den ich versprochen hân.
ich wil daz künicrîche ze ormanîe bouwen.
wirde ich gewaltig immer, sô tuon ich des niemen mac getrouwen.>
dô sprach diu frouwe gêrlint:< sô lieze ich mînen zorn.
und ob du tûsent sabene hêtest mir verlorn,
die wolte ich verkiesen. ez koeme ouch dir ze guote,
ob du von ormanîe minnen wilt den fürsten hartmuote.>
dô sprach diu maget schoene:< jâ wil ich mich erholn.
dise manige quâle mag ich niht verdoln.
heizet mir gewinnen den künig ûz ormanîn.
swie er mir gebiutet, sô wil ich immer mêre sîn.>
die dô die rede hôrten, die liefen balde dan.
dem snellen hartmuote wart ez kunt getân.
bî im sâzen mêre der sînes vater manne.
dô sagete im einer maere, daz er ze kûdrûnen gienge dannen.
der sagete im offenlîchen:< gebt mir daz botenbrôt.
der schoenen hilden tohter ir dienest iu enbôt,
daz ir komen ruochet zuo ir kemenâten.
si wil iuch nimmer fremeden. si hât sich bezzer dinge sît berâten.>
dô sprach der ritter edele:< du liugest âne nôt.
waeren wâr dîn maere, ich gaebe dir botenbrôt
guoter bürge drîe und dar zuo huobe rîche
und sehzic bouge goldes. jâ wolte ich immer leben wünniclîche.>
dô sprach ein sîn geselle:< ich hân ez ouch vernomen.
die gâbe wil ich teilen. ir sult ze hove komen.
ez sprach diu maget edele, daz si iuch gerne minne;
ob ir des geruochet, si werde hie ze lande küniginne.>
hartmuot der sagete dô dem boten danc.
wie rehte froelîchen er von dem sedele spranc!
er wânte daz in got minne hête berâten.
in froelîchem sinne gieng er zuo der meide kemenâten.
dâ stuont in nazzem hemede daz hêrlîche kint.
mit weinenden ougen gruozte si in sint.
si gieng im hin engegene und stuont im alsô nâhen,
daz er mit sînen armen wolte kûdrûnen umbevâhen.
si sprach:< neinâ, hartmuot, des entuot noch niht.
jâ wîzent iuz die liute, swer sô daz ersiht.
ich bin ein armiu wesche: ez mag iu wol versmâhen.
ir sît ein künic rîche; wie gezaeme ich iu mit armen umbevâhen?
ich erloube ez iu danne vil wol, hartmuot,
swanne ich stên under krône vor iuwern recken guot:
sô heize ich küniginne, sô sol ich iu niht versmâhen;
sô zimt ez wol uns beiden, sô sult ir mich mit armen umbevâhen.>
in sînen grôzen zühten er stuont ûf hôher dan.
er sprach ze kûdrûnen:< maget vil wol getân,
nu du mich ruochest minnen, ich wil dich hôhe mieten.
mir und mînen friunden maht du swaz du selbe wilt gebieten.>
dô sprach diu juncfrouwe:< mir wart sanfter nie.
sol ich vil gotes armiu nu gebieten hie,
sô ist mîn gebot daz êrste nâch grôzer arbeite,
ê daz ich hînte slâfe, daz man mir ein schoenez bat bereite.
mîn gebot daz ander daz sol ditze sîn,
daz man mir balde bringe mîniu magedîn,
swâ sô man si vinde under gêrlinde wîben.
in ir phieselgademe ensol ir deheiniu nimmer belîben.>
< daz schaffe ich williclîche>, sprach her hartmuot.
dô suochte man ûz dem gademe manige maget guot,
die mit strûbendem hâre und in swachen kleiden
hin ze hove giengen. diu übele gêrlint was umbescheiden.
dô kômen drî und sehzic dâ hartmuot si sach.
kûdrûn diu edele gezogenlîche sprach:
< nu schouwet, künic rîche, welt ir daz hân für êre?
wie sint erzogen die meide?> dô sprach er:< ez geschiht in nimmer mêre>
< tuot mirz ze liebe, hartmuot>, sprach daz edele kint,
< alle mîne meide, die hie verderbet sint,
daz man si bade hînte. volget mîner raete.
ir sult si sehen selbe, daz si stên in wünniclîcher waete.>
des antwurte hartmuot, der ritter ûz erkorn:
< liebiu mîn frou kûdrûn, ist iht der kleider verlorn,
diu mit in her brâhten iuwer ingesinden,
sô gibet man in diu besten, diu man in der welte indert vinde.
ich sol si sehen gerne bî iu gekleidet stân.>
bades vlîziclîchen gâhen man began.
hartmuotes künnes wart maniger kameraere.
si îlten ir alle dienen durch daz si in dar nâch genaedic waere.
dô wart gebadet schône diu hêrlîche meit
mit ir juncfrouwen. diu aller besten kleit
diu iemen haben kunde, brâhte man in allen.
diu swacheste dar under diu möhte einem künige wol gevallen.
dô si gebadet wâren, dô brâhte man in wîn,
daz in ormanîe niht bezzer mohte sîn.
mete den vil guoten brâhte man den frouwen.
wie es im gedanket wurde, wie solte des her hartmuot getrouwen?
in einen sal gesâzen diu minniclîchen kint.
ir tohter ortrûnen hiez frou gêrlint
dazs sich dar zuo kleiden solte mit ir juncfrouwen,
ob si die hilden tohter wolte mit ir juncfrouwen schouwen.
ortrûn diu edele kleite sich zehant.
si gienc vil froelîchen dâ si kûdrûnen vant.
dô gieng ir hin engegene des alten waten künne.
dô si ensamet wâren, dô sach man freude unde wünne.
si kusten beide einander under rôtem golde guot;
dar zuo schein ir varwe. gezweiet was ir muot.
liep was ortrûnen, der küniginne rîche,
daz si die edelen weschen sach gekleidet alsô wünniclîche.
dô freute sich diu arme, als wir hân verjehen,
daz si ir edelez künne sô schiere solte sehen.
spilnde bî einander sâzen dô die hêren.
swer si dicke saehe, ez möhte ein trûric herze freude lêren.
< wol mich>, sprach frou ortrûn,< daz ich gelebet hân,
daz du bî hartmuote wilt hie bestân.
des dînen guoten willen gibe ich dir ze lône,
die ich tragen solte, mîner muoter gêrlinde krône.>
< nu lône dir got, ortrûn>, sprach daz magedîn.
< swie du mir gebiutest, sô wil ich gerne sîn.
du hâst beweinet dicke mînes herzen leide.
getriulîcher dienste wil ich mich nimmer tac von dir scheiden.>
in kintlîchen listen sprach diu maget guot:
< ir sult boten senden, mîn her hartmuot,
in ormanîe daz rîche, ob ez in wol gevalle,
nâch iuwern besten friunden, daz si her ze hove komen alle.
gestênt mit fride diu erbe, daz wil ich iu sagen,
sô wil ich bî iu krône vor den helden tragen,
daz ich daz müge erkennen, wer mîn ger ze frouwen.
mich und mîne mâge lâze ich danne iuwer recken schouwen.>
ez was ein list sô wîser: swaz er der boten vant,
wol hundert oder mêre wurden ûz gesant.
deste minner was der vînde, dô die hegelinge
suochten hartmuoten. daz was ouch der meide gedinge.
dô sprach diu frouwe gêrlint:< liebiu tohter mîn,
nu sult ir iuch scheiden. sol ez aber morgen sîn,
sô sît bî einander mit gezogenheite.>
dô neic si kûdrûnen und bat got sîn ir geleite.
von dannen gienc dô hartmuot. schenken man ir schuof
unde truhsaezen. dâ was vil kleiner ruof;
man hiez dâ haben goume der stolzen meide rîche.
mit trinken und mit spîse phlac man der ellenden vlîziclîche.
dô sprach von hegelingen ein vil schoeniu meit:
< sô wir dar an gedenken, sô wirt uns dicke leit,
sul wir bî den belîben, die uns her brâhten,
uns selben âne wünne; des wir uns doch selten ie gedâhten.>
si begunde weinen dâ ir frouwe saz.
dô der kinde mêre gesehen hêten daz
- si gedâhten in ir sorgen ir ungemaches sêre -,
si weinten sumelîche. des erlachte kûdrûn diu hêre.
si wânden, daz si solten immer dâ bestân.
dô was der frouwen wille nindert sô getân,
daz si belibe gerne bî in tage viere.
dô kom ez an die zîte, daz siz gêrlinden rûnten schiere.
ein teil ûz ir zühten lachen si began,
diu in vierzehen jâren freude nie gewan.
daz hête wol gehoeret diu übele tiuvelinne;
diu winkte ludewîgen. ez was ir leit von allen ir sinnen.
dô gienc si vil schiere dâ si hartmuoten vant.
si sprach:< sun der mîne, über allez ditze lant
müezen hân arbeit die liute dar inne.
ich enweiz wes hât gelachet kûdrûn diu schoene küniginne.
swie ez sich habe gefüeget oder swie siz habe vernomen,
ir sint von ir friunden heimlîche boten komen.
dâ von solt du dich hüeten, edel ritter hêre,
daz du von ir friunden iht verliesest beidiu lîb und ouch die êre.>
er sprach:< lât ez belîben. ich gan ir harte wol,
swaz si bî ir wîben freude haben sol.
mir sint ir naehste mâge gesezzen alsô verre;
wâ koeme ich in ir lâge? jâ waen mir von in immer iht gewerre.>
kûdrûn ir gesinde frâgen dô began,
ob ir gebettet waere; si wolte slâfen gân.
si was die naht al eine gescheiden von ir swaere.
dô giengen mit der meide des künic hartmuotes kameraere.
diu kint von ormanîe diu truogen ir diu lieht.
si hêten ir gedienet dâ vor vil selten ieht.
man vant dâ gerihtet wol drîzic oder mêre
vil sûberlîcher bette, dâ solten ligen der ritter tohter hêre.
dar ûf lâgen golter dâ her von arabê
vil maniger hande varwe, und grüene als der klê,
von lîsten harte tiure diu deckelachen rîche.
rôt von dem fiure golt schein ûz den sîden sûberlîche
an den liehten phellen. von maniger vische hût
bezoge wâren drunder. hartmuot wânde er trût
der minniclîchen waere dâ her von hegelingen.
er weste niht der maere, waz im ir künne leides möhte bringen.
dô sprach diu maget edele:< jâ sult ir slâfen gân,
ir hartmuotes helde. wir wellen ruowe hân,
ich und mîne frouwen, doch dise naht al eine.
sît wir her bekômen, sô gewunne wir mêr deheine.>
swaz dâ was der fremeden, die sach man dannen gân,
die wîsen mit den tumben. die hartmuotes man
die îlten ze ir gemache ûz der frouwen kemenâten.
von mete und ouch von wîne die armen wâren vlîziclîch berâten.
dô sprach diu hilden tohter:< besliezet mir die tür.>
starker rigele viere schôz man dar für.
ouch was daz gadem sô veste, swes man dâ begunde,
daz ez ûz der kemenâten bescheidenlîchen niemen hoeren kunde.
dô sâzens allerêrste und trunken guoten wîn.
dô sprach diu aller hêrste:< frô müget ir wol sîn,
alle mîne frouwen, nâch starkem iuwerm leide.
ich lâze iuch morgen schouwen an iuwer vil lieben ougenweide.
ich hân geküsset hiute herwîge mînen man
und ortwîn mînen bruoder. dâ sult ir denken an:
swelhiu wil werden rîche von mir ân allez sorgen,
diu sî des genoete, daz si uns nâch der naht verkünde den morgen.
ir miete wirt niht ringe. uns nâhent freuden zît.
jâ gibe ich ir ze miete guote bürge wît,
dar zuo vil der huoben. die mag ich wol gewinnen,
gelebe ich an die stunde, daz man mich nennet eine küniginne.>
dô legten si sich slâfen; frô was in der muot.
si westen daz in koeme manic ritter guot,
die in gehelfen möhten von ir grôzen sorgen.
dar zuo stuont ir gedinge, daz sis saehen an dem naehsten morgen.
nu hoeren wir ein maere, des habe wir niht vernomen:
ortwîn und herwîc wâren nu balde komen
dâ si ir recken funden noch ûf dem wilden sande.
dô liefen in engegene die helde ûz hegelinge lande.
die boten si wol enphiengen und bâten in daz sagen,
waz si maere braehten; si soltens niht verdagen.
ortwîn den küenen, den man darumbe sande,
si frâgten:< lebet noch kûdrûn in des künic ludewîges lande?>
dô sprach der ritter edele:< ich mag iu niht gesagen
allen besunder; jâ muoz ich iuch verdagen,
unz unser beste friunde bî mir gestênt vil nâhen:
sô lâze wir iuch hoeren, waz wir vor hartmuotes bürge sâhen.>
dô sagete manz den helden; der kom ein michel kraft.
dô wurdens umbestanden mit grôzer ritterschaft.
dô sprach der degen ortwîn:< nu bringe ich iu maere,
möhte ez sich gefüegen, der ich mit mînen friunden gerne enbaere.
nu hoeret michel wunder, daz hie ist geschehen.
kûdrûn mîne swester die hân ich gesehen
und ouch hildeburgen, die maget ûz irrîche.>
dô er in daz sagete, dô hêten ez für lüge sumelîche.
dô sprâchen sumelîche:< den spot müget ir wol lân,
wan wir nâch ir gesinnet nu lange zîte hân,
wie wir si wider braehten von ludewîges lande.
ortwîn und sîne degene die sint noch ûf dem schaden und der schande>
< nu frâget herwîgen, der hât si ouch gesehen,
und alsô daz uns kunde leider niht geschehen.
nu gedenket, alle ir mâge, ob uns daz sî ein schande:
wir funden hildeburgen und froun kûdrûnen waschen ûf dem sande.>
dô weinten alle mâge, die man dâ gesach.
wate der vil alte zorniclîche sprach:
< ir gebâret alle wîben vil gelîche,
ir enwizzet warumbe. jâ stêt ez helden niht lobelîche.
welt ir kûdrûnen helfen ûz der nôt,
sô sult ir nâch der wîze diu kleider machen rôt,
diu dâ habent gewaschen ir vil wîze hende.
dâ mite sult ir dienen; sô mac si komen ûz ir ellende.>
dô sprach von tenen fruote:< wie viengen wir daz an,
daz wir ze ir lande koemen, ê ludewîges man
und hartmuotes helde erfunden disiu maere,
daz daz hilden ingesinde bî in in ormanîe dem rîche waere?>
dô sprach wate der alde:< daz kan ich râten wol.
ich getrouwe in vor der halde gedienen als ich sol,
gelebe ich die zîte, daz ich in kum sô nâhen.
ir helde, ir sultz hie rûmen unde sult gên ormanîe gâhen.
der luft ist sô heiter, sô rîche und sô breit
der mâne schînet hînte: des bin ich gemeit.
nu gâhet von dem sande, ir tiurlîchen helde,
ê ez morgen tage, daz wir sîn ze ludewîges selde.>
si wurden harte unmüezic durch den waten rât,
ê si zen schiffen braehten ir ros und ir wât.
si îlten, swaz si mohten, des nahtes zuo dem lande.
ê daz ez tagen begunde, si wâren vor der bürge ûf dem sande.
wate der bat swîgen daz here über al,
daz si sich sanfte legten den griez hin ze tal.
den wazzermüeden helden, den wart daz erloubet,
daz si strahten nider die schilde, dar ûf legten sumelîche ir houbet.
< swer an dem morgen früeje gerne welle gesigen>,
sprach wate der vil alte,< der sol sich niht verligen.
jâ hân wir dirre verte erbiten harte kûme,
sô wir den morgen kiesen, daz iuch guote recken ihtes iht dann sûme.
und wil iuch warnen mêre: ûf und ouch ze tal
swer sô hoere diezen mînes hornes schal,
daz der sich sâ ze stunde rihte gên dem strîte.
künde ich iu den morgen, daz iuwer deheiner dâ iht lenger bîte.
sô ich ander stunt geblâse, des sult ir niht lân,
iu ensî gesatelet. zen rossen sult ir gân
und stêt dâ bereite, unz ich den tag erkiese,
ze rehter sturmes zîte daz niemen dâ sîn arbeit verliese.>
si jâhen, daz siz gerne taeten swaz er geriet.
waz er dâ schoener frouwen von ir freuden schiet
mit verchtiefen wunden in dem herten strîte!
si warten algemeine niwan gên des naehsten tages zîten.
< sô ich drî stunt geblâse, ir lieben friunde mîn,
sô sult ir wol gewâfent ûf den rossen sîn.
dannoch sult ir degene mîn dâ gerne bîten,
unz ir mich sehet gewâpent nâch der schoenen hilden zeichen rîten.>
dô legten sich die müeden ûf den wert ze tal.
si wâren dâ vil nâhen vor ludewîges sal.
swie ez bî der naht waere, den sâhen si doch alle.
die stolzen helde maere lâgen dâ mit wênigem schalle.
nu was der morgensterne hôhe ûf gegân.
dô kom ein maget schoene in ein venster stân.
si spehete, wanne ez waere daz ez tagen solte,
dâ mite si grôze miete an froun kûdrûnen dienen wolte.
dô kôs diu maget edele ein teil des morgens schîn,
und gên des wazzers brehene, als ez solte sîn,
sach si liuhten helme und vil der liehten schilde.
diu burc was besezzen; von gewaefen lûhte al daz gevilde.
dô gienc si hin widere dâ si ir frouwen vant.
< wachet, maget edele, allez ditze lant
und disiu burc veste mit vînden ist besezzen.
unser friunt dâ heime habent unser armen niht vergezzen.>
kûdrûn diu hêre ûz dem bette spranc.
gâch was ir in daz venster. si sagete der meide danc
dirre botschefte maere; dâ von wart si rîche.
von ir grôzen swaere si goumte nâch ir friunden vlîziclîche.
dô sach si rîche segele wagen ûf dem sê.
dô sprach diu maget edele:< nu ist mir êrste wê.
owê ich gotes armiu, daz ich den lîb ie gewan!
man siht hie hiute sterben manigen waetlîchen man.>
dô si daz geredete, daz liut noch meisteil slief.
ludewîges wahtaere krefticlîchen rief:
< wol ûf, ir stolzen recken! wâfen, herre, wâfen!
ir küenen von ormanîe, jâ waene ich ir ze lange habet geslâfen.>
ditze erhôrte gêrlint, daz ludewîges wîp.
dô liez si ligen slâfen des alten küniges lîp.
dô gâhte si harte balde selbe in eine zinne.
dâ sach si vil der geste. unmâzen leit was dô der tiuvelinne.
si îlte hin widere dâ si den künic vant.
< wachâ, herre ludewîc! dîn burc und ouch dîn lant
daz ist umbemûret von gesten ungehiure.
daz lachen kûdrûnen koufent dîne recken hiute tiure.>
< swîget>, sprach dô ludewîc,< ich wil si selbe sehen.
wir müezens alles erbîten, swaz uns nu mac geschehen.>
dô gieng er harte snelle in sîn palas schouwen.
er hête des tages geste, der er übele mohte getrouwen.
dô sach er vanen breite vor sîner bürge wagen.
dô sprach der künic ludewîc:< jâ sul wir ez sagen
mînem sune hartmuote. ez sint lîhte pilgerîne
und ligent hie durch koufen vor der stat und vor der bürge mîne.>
man wahte hartmuote. dô ez im wart geseit,
dô sprach der degen guote:< lât iu niht wesen leit.
ich erkenne fürsten zeichen wol in zweinzic landen.
ich waene, daz die vînde wellen rechen an uns ir alten anden.>
dô liez er ligen slâfen alle sîne man.
ludewîg und hartmuot die zwêne giengen dan
schouwen in diu venster. dô si diu here sâhen,
schiere sprach dô hartmuot:< si ligent mîner bürge ein teil ze nâhen
ez sint niht pilgerîne, vil lieber vater mîn.
wate und ouch die sîne mügen ez vil wol sîn,
der helt von sturmlanden und der von nortrîche.
dort sihe ich wagen ein zeichen, daz mac dem maere sich vil wol gelîchen
ez ist ein brûner phelle dâ her von karadê.
ê daz sich der geneige, dâ bî wirt helden wê.
dar inne swebet ein houbet, daz ist von rôtem golde.
alsô küener geste ich hie ze lande gerne enbern wolde.
uns bringet der voget von moeren wol zweinzic tûsent man.
daz sint vil küene degene, als ich gesehen kan.
die wellen an uns werben mit strîte michel êre.
noch sihe ich dort ein zeichen, dâ bî lît der helde noch mêre.
der von ist hôrandes dâ her von tenelant.
dâ bî sihe ich hern fruoten, der ist mir erkant,
und hern môrungen von wâleis dem lande.
der hât uns vil der vînde gefüeret wider morgen zuo dem sande.
noch sihe ich ir einen mit liehten sparren rôt:
dâ stênt örter inne. des koment helde in nôt.
der ist ortwînes dâ her von nortrîche,
dem wir den vater sluogen; der enkumt uns niht ze friuntlîche.
dort sihe ich vanen einen, der ist wîzer danne ein swan.
guldîniu bilde müget ir kiesen dran.
den hât mîn swiger hilde gesendet über ünde.
der haz der hegelinge wirt ê morgen âbent vil wol künde.
noch sihe ich hie bî weiben einen vanen breit
von wolkenblâwen sîden. daz sî iu geseit:
den bringet uns her herwîc dâ her von sêlanden.
sêbleter swebent dar inne. er wil hie vaste rechen sînen anden.
ouch kumt uns her irolt, des mag ich wol jehen.
er bringet vil der friesen, als ich mich kan versehen,
und ouch der holzsaezen: daz sint ziere helde.
ez nâhet ze einem sturme. nu wâfent iuch, ir recken, in der selde!
nu wol ûf>, sprach hartmuot,< alle mîne man,
wan ich den grimmen gesten der êre niht engan,
daz si ze mîner bürge geriten sint sô nâhen.
wir suln si vor der porten mit swertslegen wol enphâhen.>
dô sprungen von den betten die man noch ligende vant.
si ruoften, daz man braehte ir liehtez wîcgewant.
si wolten dem künige helfen wern daz rîche.
wol vierzic hundert degene garten sich dar inne sûberlîche.
dô wâfente sich ludewîc und ouch hartmuot.
die frouwen ellende dûhte ez übel und guot.
si hêten in der bürge ganzen trôst deheinen.
dô sprach einiu drunder:< der vert lachte, den lât hiure weinen.>
vil schiere kom frou gêrlint, daz ludewîges wîp.
< waz welt ir tuon, her hartmuot? zwiu welt ir den lîp
selbe hie verliesen und alle dise helde?
jâ slahent iuch die vînde, kumt ir zuo in ûz den selden.>
dô sprach der ritter edele:< muoter, gêt hin dan.
ir müget niht bewîsen mich und mîne man.
râtet iuwern frouwen, die mügenz sanfte lîden,
wie si gesteine legen mit dem golde in die sîden.
nu sult ir>, sprach hartmuot,< waschen heizen gân
kûdrûn mit ir meiden, als ir ê habt getân.
ir wândet si enhête niht friunt noch ingesinde.
ir müget noch hiute schouwen, daz uns die geste gedankent swinde.>
dô sprach diu tiuvelinne:< dâ mite diente ich dir,
daz ich si wânde twingen. nu solt du volgen mir.
dîn burg ist sô veste, heiz dîniu tor besliezen;
sô mügen dise geste ir reise harte wênic her geniezen.
du weist vil wol, hartmuot, daz si dir sint gehaz,
den du ir mâge slüege; nu hüete dich dester baz.
du hâst vor der bürge gesipter friunde deheinen.
die stolzen hegelinge bringent ie zweinzic wider einen.
ir sult ouch daz bedenken, vil lieber sun mîn:
ir habet in disem hûse brôt unde wîn
unde guote spîse vollen ze einem jâre.
swer hie wirt gevangen, jâ lâzent si den loesen harte undâre.>
dô riet aber dem recken daz ludewîges wîp:
< behüetet iuwer êre, verlieset niht den lîp.
mit armbrusten heizet ûz den venstern schiezen
die grimmen verchwunden, daz ez ir friunt dâ heime beriezen.
antwerc diu besten heizet seilen wol
gên disen gesten. diu burg ist recken vol.
ê ich iuch mit den vînden der swerte lâze brûchen,
ich und mîne meide tragen iu die steine in wîzen stûchen.>
dô sprach in zorne hartmuot:< frouwe, nu gêt hin.
waz müget ir mir gerâten? zwiu solte mir mîn sin?
ê man mich beslozzen in dirre bürge vinde,
ê wolte ich ersterben dâ ûzen bî dem hilden ingesinde.>
dô sprach weinende des alten küniges wîp:
< jâ tuon ichz darumbe, daz du dînen lîp
dester baz behüetest. swer sich lât hiute schouwen
under dînem zeichen, der mag uns alles guotes wol getrouwen.>
< nu wâfent iuch>, sprach gêrlint.< bî dem sune mîn
houwet ûz den helmen den heizen fiures schîn.
ir sult bî dem recken hiute wesen nâhen.
jâ sult ir die geste mit den tiefen wunden wol enphâhen.>
< mîn frouwe saget iu rehte>, sprach dô hartmuot,
< ir vil guote knehte. swer ez mit willen tuot,
und mir ez mit den vînden hiute hilfet tîchen,
swaz der alten stirbet, den wil ich die weisen alle rîchen.>
gewâpent wart dar inne der ludewîges man
tûsent unde hundert. ê daz si füeren dan
ûz des küniges porte, der bürge schuof er huote.
noch liezen si dar inne wol fünf hundert snelle ritter guote.
dô slôz man ûf die rigele ze vier bürgetorn.
si hêten niht gebresten gegen einigem sporn.
die dem jungen künige wolten helfen strîten,
mit helmen ûf gebunden sach man der drîzic hundert nâch im rîten.
nu nâhent ez dem strîte. der helt ûz sturmlant
begunde ein horn blâsen, daz manz über sant
wol von sînen kreften hôrte drîzic mîle.
die von hegelingen begunden zuo dem hilden zeichen îlen.
dô blies er ander stunde; daz tet er umbe daz,
daz ieclîcher recke in den satel saz
und ir schar schihten dar si wolten kêren.
man gefriesch in den strîten nie alten swertdegen alsô hêren.
er blies ze dritten stunden mit einer krefte grôz,
daz im der wert erwagete und im der wâg erdôz.
ludewîges eckesteine ûz der mûre möhten rîsen.
dô hiez er hôranden daz hilden zeichen dannen wîsen.
si vorhten waten sêre. dâ wart niemen lût.
man hôrte ein ros ergrînen. daz herwîges trût
stuont obene in der zinne. statelîche rîten
sach man die küenen recken, die mit hartmuoten wolten strîten.
nu was ouch komen hartmuot unde sîne man,
ze vlîze wol gewâpent, ûz der porten dan.
von fremeden und von kunden durch die venstersteine
erglasten in die helme. jâ enwas ouch hartmuot dâ niht eine.
der bürge in vier enden giengen zuo die schar.
allez ir gewaete was nâch silber var.
dar zuo sach man schînen daz gespenge ab liehten schilden.
si vorhten waten den alten alsam einen grimmen lewen wilden.
die helde von den moeren man sunder rîten sach,
schiezen starke schefte. vil trunzen dâ zerbrach.
dô si den strît erhuoben mit den von ormandîne,
dô sach man ûz ir wâpen und ûz ir brünnen fiures blicke erschînen.
die von tenemarke ze der bürge riten dan.
irolt der vil starke wîsen dô began
der mûre an ein ende sehs tûsent oder mêre;
daz wâren guote helde. ez schadete ludewîgen sêre.
dô reit mit sînen mannen sunder ortwîn.
er fuorte wol ahzic hundert; daz muose schade sîn
dem lande ze ormanîe und ouch den liuten drinne.
gêrlint und ortrûn weinende stuonden an der zinne.
dô kom ouch her herwîc, froun kûdrûnen man,
des vil manic frouwe grôzen schaden gewan,
dâ er begunde strîten nâch sînes herzen trûte.
von den starken wâpen hôrte man die helme erdiezen lûte.
nu was ouch wate der alte mit sînen recken komen.
der helt was grimmes muotes, daz hêten si vernomen.
mit spern ungeneigten reit er unz an die schranken.
leit was ez gêrlinde; dô mohte aber es kûdrûn im gedanken.
dô sach man hartmuoten rîten vor der schar.
ob er ein keiser waere, sô kunde er nimmer gar
vlîziclîcher werben. ez lûhte gên der sunnen
allez sîn gewaete. im was noch hôhes muotes unzerunnen.
dô sach in ortwîn, der künic von nortlant.
er sprach:< und saget uns iemen, dem ez sî erkant,
wer ist jener recke? er vert dem wol gelîche,
sam er mit sîner hende an uns welle erdienen ein künicrîche.>
dô sprach ir einer drunder:< daz ist hartmuot.
dâ man sol helde kiesen, dâ ist er ein ritter guot.
jâ ist ez der selbe, der dînen vater sluoc.
er ist in allen strîten küene und biderbe genuoc.>
in zorne sprach ortwîn:< sô ist er mîn geschol.
er muoz mir sicherlîche hiute gelten wol,
swaz wir von im verlorn hân, daz sul wir hie gewinnen.
des hilfet im niht gêrlint, daz er immer lebentic kome von hinnen.>
dô hête ortwînen hartmuot erkorn.
swie er sîn niht erkante, doch houte er mit den sporn
sîn ros, daz spranc vil wîte. er reit ûf ortwînen.
ir sper si neigten bêde; dâ von man sach liehte brünne erschînen.
ir ietweder des andern mit stiche niht vergaz:
ortwînes ros daz guote ûf die hehsen saz.
der künige ungemüete si mohten niht verdoln.
dô sach man ouch strûchen des künic hartmuotes voln.
diu ros ûf gesprungen. dô huop sich michel klanc
von der künige swerten. man mohte in sagen danc,
daz si den strît erhuoben sô rehte ritterlîchen.
si wâren beide küene; si wolten an einander niht entwîchen.
ir beider ingesinde kom mit geneigten spern.
daz geschadete manigem kinde. einander sach mans wern
mit hurte tiefer wunden, die guoten ritter, sêre.
si wâren alle biderbe unde wurben vaste umbe êre.
tûsent wider tûsent der hartmuotes man
ze waten ingesinde dringen dô began.
der herre von den stürmen leidet ez in sêre:
swer im kom sô nâhen, der gedâhte des dringens nimmer mêre.
dô was underschüttet diu herwîges schar
mit zehen tûsent mannen; die kômen zornic dar.
ê daz si iemen solte von dem lande trîben,
si wâren in dem muote, daz si wolten tôt dâ belîben.
herwîc was ein recke; wie wackerlîche er streit!
er diente vlîziclîchen, daz im diu schoene meit
deste holder waere. wie im dâ gelunge,
wie möhte er des getrouwen? ez sach allez kûdrûn diu junge.
dô hête sich gesamenet mit den von tenelant
ludewîc der alte. der truog an sîner hant
ein vil starkez wâpen. er stuont alsam ein herre.
er und sîne degene wâren komen für die schranken ze verre.
mit den holzsaezen manigen ersluoc
fruote der küene; frum was er genuoc.
von wâleis ûz dem lande môrunc den degen jungen
vor ludewîges bürge sach man die erde mit den tôten tungen.
irolt der junge was ein ritter guot.
der houte ûz den ringen daz heize walbluot.
bî dem hilden zeichen streit daz waten künne.
man sach diu houbet bleichen; jâ tâten si die dicken schar vil dünne.
dô samente sich her hartmuot und ortwîn alsam ê.
die winde waeten verre sô dicke nie den snê,
sô die helde tâten diu swert an den handen.
dô wart aber hartmuot von dem künige ûz nortlant bestanden.
ortwîn der junge biderbe was genuoc.
hartmuot der starke in durch den helm sluoc,
daz im sîn liehtiu brünne mit bluote gar beran.
daz sâhen vil ungerne des küenen ortwînes man.
dô wart ein michel dringen; gemischet wart der strît.
si sluogen durch die ringe vil manige wunden wît.
dô sach man mit den swerten geneiget maniges houbet.
der tôt tet dem gelîche, daz er die liute guoter friunde beroubet.
dô sach von tenen hôrant ortwînen wunt.
dô begunde er frâgen, wer iht ungesunt
gemachete in dem strîte sînen lieben herren.
hartmuot der lachte; jâ wârens von einander vil unverren.
ortwîn sagete im selbe:< daz tet her hartmuot.>
dô gap daz hilden zeichen von im der degen guot,
daz er wol kunde bringen nâch maniger grôzer êre
ze schaden sînen vînden. des drang er nâch hartmuoten sêre.
hartmuot bî im hôrte ungefüegen schal.
er sach daz bluot rîchlîchen vliezen hin ze tal
vil manigen ûz den wunden nider zuo den füezen.
dô sprach der degen küene:< den schaden sol ich mînen helden büezen.>
dô kêrte er sich hin umbe dâ er hôranden sach.
von ir beider ellen balde daz geschach:
daz fiur von den ringen in drâte für diu ougen.
sich bugen swertes ecke von ir handen ûf den helmbougen.
er wundet hôranden, als ouch ê geschach
dem küenen ortwînen, daz im ein rôter bach
flôz ûz sînen ringen von hartmuotes handen.
er was sô rehte biderbe; wer solte muoten dô nâch sînen landen?
geschîtet wart mit strîte von ir beider man
in angestlîcher zîte vil schilde wol getân
mit den guoten swerten, diu si ûf einander sêre
vlîziclîchen sluogen. hartmuot werte sich nâch grôzer êre.
ortwîns und hôrandes friunde huoten sît
daz si ûz der schar wichen, daz man ir wunden wît
frumte gebunden; des gâhten si vil sêre.
dô riten si hin widere. von in wart gestriten sider mêre.
nu lâze wir si muoten swes si nu gezeme.
wer dâ frume gewinne oder wer dâ schaden neme,
daz ist nu unverscheiden vor ludewîges veste.
sîn volc daz werte sich grimme: dô wurben wol nâch êre die geste
man kunde iu von in allen gelîche niht gesagen.
der man dâ gedenket, der wart dâ vil erslagen.
man hôrte in vier enden der swerte vil erschellen.
man mohte dâ zen stunden gescheiden niht die traegen noch die snellen.
wate stuont niht müezic, des ich gelouben wil.
er hête ir vil gegrüezet des lîbes an ein zil,
die von sînen handen vor im zerhouwen lâgen.
daz wolten rechen gerne ûz ormanîe der guoten ritter mâgen.
nu was komen herwîc, als uns ist geseit,
gegen ludewîge mit einer schar breit,
aldâ er sach strîten ludewîgen den alten,
daz er und sîne degene under sînem zeichen vil der recken valten.
lûte ruofte dô herwîc:< ist iemen daz erkant,
wer ist jener alte? der hât mit sîner hant
sô vil der tiefen wunden allez hie gehouwen
von sînem starken ellen, daz ez beweinen müezen schoene frouwen.>
daz erhôrte ludewîc, der voget ûz ormanîn.
< wer ist der in der herte hât gefrâget mîn?
ich bin geheizen ludewîc von ormanîe dem rîche.
möhte ich mit den vînden gestrîten wol, daz taete ich sicherlîche.>
dô sprach der künic herwîc:< du hâst verdienet daz,
nû du heizest ludewîc, daz ich dir bin gehaz,
wan du uns vil der helde slüege ûf einem sande.
von dir erstarb ouch hetele; der was ein küener helt ze sîner hande.
du taete uns schaden mêre, ê daz du schiedest dan.
den klage wir noch vil sêre. dâ von ich gewan
sô vil der herzen swaere. du staele mir mîn frouwen.
ûf dem wülpensande du lieze mîner helde vil verhouwen.
ich bin geheizen herwîc. du naeme mir mîn wîp;
die muost du geben widere, oder unser eines lîp
muoz darumbe sterben, dar zuo der recken mêre.>
dô sprach der künic ludewîc:< du dröuwest mînem lande gar ze sêre.
du hâst mir dîne bîhte âne nôt getân.
ir ist hie noch mêre, den ich genomen hân
ir guot und ir mâge. des solt du mir getrouwen:
ich sol ez alsô schaffen, daz du nimmer küssest dîne frouwen.>
nâch dem selben worte liefens einander an,
dise zwêne rîche künige. swer ez dâ guot gewan,
der holte ez unsanfte. von ir ungelinge
von ir beider zeichen sach man manigen guoten zuo in springen.
herwîc was biderbe und küene genuoc.
der vater hartmuotes den jungen künic sluoc,
daz er begunde strûchen vor ludewîges handen.
er wolte in hân gescheiden von sînem lîbe und von sînen landen.
waeren niht sô nâhen die herwîges man,
die im mit vlîze hulfen, sô kunde er nimmer dan
âne sîn ende von im sîn gescheiden.
alsô kunde ludewîc der alte den kinden bî im leiden.
die hulfen herwîge, daz er dâ genas.
dô er sînes valles wider komen was,
dô blihte er harte schiere ze berge gegen der zinne,
ob er indert saehe dar inne stên sîns herzen triutinne.
er gedâhte in sînem muote:< ach wie ist mir geschehen!
ob mîn frouwe kûdrûn ditze hât gesehen,
gelebe wir daz immer, daz ich si sol umbevâhen,
si tuot mir itewîze, sô ich bî mîner frouwen lige nâhen.
daz mich der altgrîse hie nider hât geslagen,
des scham ich mich vil sêre.> sîn zeichen hiez er tragen
hin nâch ludewîge mit den sînen mannen.
si drungen nâch den vînden; si wolten in lâzen niht von dannen.
ludewîc der hôrte hinder im den schal.
dô kêrte er wider umbe gegen im ze tal.
dô hôrte man ûf den helmen swerte vil erdiezen.
die dâ bî in wâren, die mohte ir beider grimmes wol verdriezen.
si sprungen zuo einander durch strît in daz wal,
dâ herte wider herte in dem sturme ergal.
waz dâ liute ersturbe, wer kunde des wizzen aht?
des verlôs den sige ludewîc, dô er mit herwîge vaht.
der kûdrûnen friedel under helme über rant
erreichte ludewîgen mit ellenthafter hant.
er wundet in sô sêre, daz er niht mohte gestrîten.
dâ von muoste ludewîc des grimmen tôdes dâ vor im erbîten.
er sluog im ander stunde einen vesten swanc,
daz des küniges houbet von der ahsel spranc.
er hête im wol vergolten, daz er was gevallen.
der künic was erstorben; des muosten schoeniu ougen überwallen.
die ludewîges helde daz zeichen wolten tragen
wider zuo der selde, als er wart erslagen.
dô wâren si der porten komen gar ze verre.
dô nam man in daz zeichen, ir muoste vil belîben bî ir herren.
dô sach der bürge huote, wie er verlôs den lîp.
dô hôrte man weinen man unde wîp.
si westen wol erstorben den alten künic rîchen.
kûdrûn und ir gesinde stuonden dâ ze hove angestlîchen.
dô weste niht der maere der degen hartmuot,
daz er erslagen waere mit manigem ritter guot,
sîn vater und manic tumbe, die ir mâge wâren.
dô hôrte er in der bürge schrîen lûte und angestlîche gebâren.
dô sprach zuo sînen mannen hartmuot der degen:
< nu wendet mit mir dannen. ir ist hie vil gelegen,
die uns slahen wolten in den herten strîten.
nu kêret zuo der bürge, unze daz wir bezzer wîle erbîten.>
des wolten si im volgen; si kêrten dâ er reit.
si hêtenz überhouwen mit grôzer arbeit,
dâ si gewesen wâren bî grimmen vîanden.
daz bluot flôz wîten von hartmuotes und sîner recken handen.
< ir habet mir sô gedienet, ir mâge und mîne man,
daz ich iu mîner erbe mit mir ze habene gan.
nu sul wir rîten ruowen zuo der veste mîn.
man tuot uns ûf die porten und schenket uns mete unde wîn.>
si hêten vil der degene hinder in verlân.
waer daz lant ir eigen, si enkunden hân getân
niht bezzers in dem strîte. si wolten zuo den selden.
wate sûmte si starke mit tûsent sîner helde.
er was unz an die porte mit grôzer kraft gegân,
dâ hartmuot hin wolte mit den sînen man.
si kundenz niht verenden; in zouwet es harte kleine:
si sâhen ab der mûre werfen mit manigem lassteine.
ûf waten und sîne helde sô grimme man dâ schôz,
sam von dem lufte nidere gienge ein schûr grôz.
wer lebete oder sturbe, daz ahte waten ringe.
wie er den sige erwurbe, dar nâch stuont aller sîn gedinge.
dô sach in her hartmuot vor dem bürgetor.
er sprach:< daz wir verdienet haben hie bevor,
daz wil sich waerlîche hiute an uns erzeigen.
die gesunden haben sorge; jâ lît hie vil der veigen.
daz ich der starken vînde ie sô vil gewan,
daz müet mich nu vil sêre. waten und sîne man
den sihe ich an dem bürgetor dort mit swerten houwen.
sol er sîn portenaere, sô mag ich im deheines guotes niht getrouwen.
ir recken, schouwet selbe: die mûre und ouch diu tor
sint vaste umbezimbert; dâ ist vil der helde vor.
in allen vier enden bouwent si die strâze.
kûdrûnen friunde werbent nâch dem sige âne mâze.
daz müget ir selbe kiesen, als ich hân gesehen.
wir müezen friunde verliesen: swie daz sî geschehen,
vor der ûzern porten sihe ich von môrrîchen
wagen des landes zeichen. daz wernt mîne helde vlîziclîchen.
dâ bî in der naehsten sihe ich die vînde mîn.
der wint diu örter rüeret. dâ ist her ortwîn,
froun kûdrûnen bruoder; der wil hie dienen frouwen.
ê im der muot erkuolet, sô wirt mêre helme hie verhouwen.
sô sihe ich bî der dritten herwîgen stân;
dem hânt dar gevolget wol siben tûsent man.
er dienet ritterlîche nâch sînes herzen wünne.
daz siht hiute gerne frou kûdrûn und ouch der magede künne.
nu hât sich versûmet mînes herzen sin.
nu enweiz ich wâ ich wende mit mînen recken hin,
sît daz wate der alte zer vierden porten strîtet.
mîn gesinde darinne daz waen et sîner friunde lange bîtet.
ich mac niht gefliegen, vedere hân ich niht.
ich enmag ouch under die erde, swaz anders mir geschiht.
wir mügen ouch vor den vînden niht kêren zuo den ünden.
den besten mînen willen wil ich iu bescheidenlîchen künden.
sîn kan niht anders werden, ir edele ritter guot.
erbeizet zuo der erden und houwet heizez bluot
ûz den liehten ringen; des lât iuch niht verdriezen.>
si stuonden von den satelen; diu ros si hinder sich ze rugge stiezen.
< nu zuo, ir maeren helde>, sprach dô hartmuot.
< gêt nâher zuo der selde. ez sî übel oder guot,
ich muoz ze waten dem alten, swie mir dâ gelinge,
ich wil doch versuochen, ob ich in hôher von der porte bringe.>
mit ûf geworfen swerten begunden si dô gân,
hartmuot der küene und ouch sîne man.
dô bestuont er waten den grimmen; daz was dem helde ein êre.
dô hôrte man swert erklingen; dô starp guoter ritter dester mêre.
dô wate hartmuoten zuo im dringen sach
- den vanen truoc her fruote -, der helt mit zorne sprach:
< jâ hoere ich zuo uns vaste vil guoter swerte erklingen.
vil lieber neve fruote, lât iuch niemen von der porten dringen.>
wate vil zorniclîchen lief hartmuoten an.
dô wolte im niht entwîchen der waetlîche man.
der melm gên der sunnen truobte harte sêre.
ir kraft was unzerunnen. hartmuot und wate wurben vaste umb êre.
waz half daz man sagete, sehs und zweinzic manne kraft
hête wate der alte? doch gab im ritterschaft
hartmuot der junge, der herre von ormandîne.
swie die geste taeten, er versuochte ez vaste mit den sînen.
er was ouch ein recke und tet in strîte wol.
der berc von den tôten lag allenthalben vol.
ez was ein michel wunder, daz dâ hartmuot
von waten niht muoste sterben; vil grimme was der recke gemuot.
er hôrte lûte erschrîen daz ludewîges wîp.
sîn muoter gêrlint klagete des alten küniges lîp.
si bôt vil grôze miete, daz manz iht vertrüege,
daz man kûdrûnen mit allem ir ingesinde slüege.
dô lief ein ungetriuwer, dem was liep daz guot,
daz er beswârte sêre der schoenen frouwen muot,
dâ bî einander sâzen diu kint von hegelingen.
durch die vil hôhen miete wolte er si alle von dem lebene bringen.
als diu hilden tohter sach blôz ein wâfen tragen
gegen ir zorniclîche, si mohte balde klagen,
daz si sô verre waere von ir friunden komen.
und saehe ez niht her hartmuot, ir waere ir houbet dâ benomen.
si vergaz ein teil ir zühte; wie lûte si schrê,
als si ersterben solte! diu angest tet ir wê.
alse tâten die andern frouwen, die dâ bî ir wâren
obene in den venstern. jâ sach man si vil übele gebâren.
si erkante bî ir stimme der recke hartmuot.
in wundert waz ir waere. dô sach der helt guot
einen ungezogenen mit dem swerte stân,
als er si slahen wolte. der helt rüefen dô began:
< wer sît ir, zage boese? waz twinget iuch des nôt,
daz ir die juncfrouwen wellet slahen tôt?
und slüeget ir ir eine, iuwer leben waer zergangen.
allez iuwer künne müese sicherlîchen drumbe hangen.>
jener sprang ûf hôher; er vorhte sînen zorn.
dô hête der künic selbe nâch den lîp verlorn,
daz er die gotes arme durch sîne triuwe trôste,
dô er selbe stuont in sorge, daz er si von dem grimmen tôde erlôste.
schiere kom ortrûn von ormanîelant,
diu junge küniginne, mit windender hant
zuo froun kûdrûnen. diu junge maget hêre
viel ir für die füeze; si klagete ir vater ludewîgen sêre.
si sprach:< lâ dich erbarmen, edelez fürsten kint,
sô vil mîner mâge, die hie erstorben sint,
und gedenke wie dir waere, dô man sluoc den vater dînen.
edele küniginne, nu hân ich hiute vloren hie den mînen.
nu sich, maget edele: ditz ist ein grôziu nôt.
mîn vater und mîne mâge sint aller meiste tôt.
nu stêt der recke hartmuot vor waten in grôzer freise.
verliuse ich den bruoder, sô muoz ich immer mêre sîn ein weise.
und lâz mich des geniezen>, sprach daz edele kint,
< sô dich niemen klagete aller die hie sint,
du hêtest friunde niht mêre danne mich vil einen.
swaz dir iemen taete, sô muoste ich ze allen zîten umb dich weinen.>
dô sprach diu hilden tohter:< des hâst du vil getân.
ich enweiz niht wie ich müge den strît understân,
ich enwaere danne ein recke, daz ich wâpen trüege:
sô schiede ich ez gerne, daz dir dînen bruoder niemen slüege.>
si weinte angestlîche. wie tiure si si bat,
unze daz frou kûdrûn in daz venster trat.
si winkte mit der hende und frâgte si der maere,
ob von ir vater lande iemen guoter dar komen waere.
des antwurte herwîc, ein edel ritter guot:
< wer sît ir, juncfrouwe, diu uns frâgen tuot?
hie ist von hegelingen nâhen bî iu niemen.
wir sîn her von sêwen. nu saget uns, maget, waz sul wir iu dienen?>
dô sprach daz küniges künne:< ich wolte iuch gerne biten,
möhtet irz gescheiden - hie ist doch vil gestriten -,
daz wolte ich immer dienen, swer mich des getrôste,
daz er mir hartmuoten ûz strîte von dem alten waten erlôste.>
dô sprach gezogenlîche der helt von sêwenlant:
< nu saget mir, maget edele, wie sît ir genant?>
si sprach:< ich heize kûdrûn, und bin daz hagenen künne.
swie rîche ich hie vor waere, sô sihe ich hie vil wênic deheine wünne
er sprach:> sît irz kûdrûn, diu liebe frouwe mîn,
sô sol ich iu gerne immer diende sîn:
sô bin ichz herwîc und kôs iuch mir ze trôste,
und lâze iuch daz wol schouwen, daz ich iuch von allen sorgen gerne lôste
si sprach:< welt ir mir dienen, ritter ûz erkorn,
sô sult ir uns vervâhen daz für deheinen zorn:
mich bitent vlîziclîche hie die schoenen meide,
daz man hartmuoten ûz strîte von dem alten waten scheide.>
< daz sol ich gerne leisten, vil liebiu frouwe mîn.>
lûte ruofte dô herwîc zuo den recken sîn:
< nu bringet mîniu zeichen waten hin engegene.>
dô sach man sêre dringen herwîgen und alle sîne degene.
ein herter frouwen dienest wart von im getân.
herwîc ruofte dô lûte den alten waten an.
er sprach:< wate, lieber friunt, gunnet daz man scheide
disen strît vil swinden; des bitent iuch die minniclîche meide.>
wate sprach mit zorne:< her herwîc, nu gêt hin!
solte ich nu frouwen volgen, war taete ich mînen sin?
solte ich sparn die vînde, daz taete ich ûf mich selben.
des volge ich iu nimmer. hartmuot muoz sîner frevele engelden.>
durch kûdrûnen liebe zuo in beiden spranc
herwîc der küene. der swerte vil erklanc.
wate was erzürnet; er kunde daz wol leiden,
daz in strîte niemen in von sînen vînden torste scheiden.
dô sluog er herwîgen einen tiuren slac,
der dâ wolte scheiden, daz er vor im lac.
dar sprungen sîne recken und hulfen im von dannen.
genomen wart dô hartmuot vor herwîge und vor allen sînen mannen.
wate tobete sêre; dô gieng er für den sal
gegen der porten hôher. manigen enden schal
hôrte man von weinen und von swerte klingen.
hartmuot was gevangen. dô muoste ouch sînen helden misselingen.
dô vienc man bî dem künige ahzic ritter guot.
die andern sluoc man alle. dô wart hartmuot
ûf ir schif gefüeret und beslozzen sêre.
ez hête noch niht ende; si muosten lîden arbeit dannoch mêre.
swie dicke man si schiede von der bürge dan
mit würfen und mit schüzzen, wate doch gewan
die burc mit grimmen stürmen. sît wurden ûf gehouwen
die rigele ûz der mûre. daz beweinten dô die schoenen frouwen.
hôrant von tenemarke daz hilden zeichen truoc.
im volgten vil der recken - der hête er dâ genuoc -
für einen palas wîten ûf den turn aller besten,
den die hegelinge indert in der bürge dâ westen.
diu burc was gewunnen, als ich iu hân geseit.
die si dâ inne funden, den was grimme leit.
dô sach man nâch gewinne dringen vil der recken.
dô sprach wate der grimme:< wâ sint nu die knehte mit den secken?>
dô wart ûf gehouwen vil manic rîchez gadem.
dô hôrte man dar inne vil ungefüegen kradem.
ouch wâren die geste niht in einem muote:
genuoge sluogen wunden, die andern wurben vaste nâch dem guote.
si fuorten ûz der bürge, sô wir hoeren sagen,
daz ez zwêne kiele kunden niht getragen,
von phelle und ouch von sîden, von silber und von golde,
der ûf tiefer flüete sîniu schef dâ mite laden wolde.
in der bürge niemen deheiner freude gezam.
daz volc von dem lande grôzen schaden nam.
dô sluoc man dar inne man unde wîp.
der kindel in den wiegen verlôs dâ manigez sînen lîp.
irolt der starke ruofte waten an:
< jâ hânt iu den tiuvel diu jungen kint getân.
si hânt an unsern mâgen deheiner slahte schulde.
durch die gotes êre sô lât die armen weisen haben hulde.>
dô sprach wate der alte:< du hâst kindes muot.
die in der wiegen weinent, diuhte dich daz guot,
daz ich si leben lieze? solten die erwahsen,
sô wolte ich in niht mêre getrouwen danne einem wilden sahsen.>
bluot in manigen ende ûz den gademen flôz.
ir friunde die daz sâhen, wie sêre sis verdrôz!
dô kom vol sorclîche ortrûn diu hêre
dâ si sach kûdrûnen. jâ vorhte si des schaden dannoch mêre.
dô neigte si ir houbet für die schoenen meit.
si sprach:< mîn frou kûdrûn, lâz dir wesen leit
mînen starken jâmer und lâ mich niht verderben.
ez enstê an dînen tugenden, ich muoz von dînen friunden hie ersterben>
< ich wil dich nern gerne, ob ich mit rehte kan,
wan ich dir aller êren und alles guotes gan.
ich wil dir fride gewinnen; du maht lebentic wol belîben.
sô stant mir deste nâher mit dînen meiden und mit dînen wîben.>
< daz tuon ich harte gerne>, sprach ortrûn daz kint.
mit drî und drîzic meiden ernerte si si sint.
zwêne und sehzic degene stuonden bî den frouwen.
waeren die niht entwichen, si waeren von den gesten gar zerhouwen.
dô wart ir wate der alte in der zît gewar.
mit grisgramenden zenden zehant huob er sich dar,
mit schînenden ougen, mit ellenbreitem barte.
alle die dâ wâren vorhten den helt von den stürmen harte.
mit bluote was er berunnen, naz was sîn wât.
swie gerne in saehe kûdrûn, doch hête si des rât,
daz er sô tobelîche gegen ir iht gienge.
jâ waen ich ir deheiniu vor vorhte in iht minniclîche enphienge.
niwan kûdrûn diu frouwe gienc dâ si waten sach.
diu reine hilden tohter sorgende sprach:
< wate, nu bis willekomen! wie gerne ich dich saehe,
ob sô vil der diete hie niht leide von dir geschaehe.>
< genâde, maget edele! sît ir daz hilden kint?
wer sint dise frouwen, die iu sô nâhen sint?>
dô sprach diu frouwe kûdrûn:< daz ist ortrûn diu hêre;
der soltu, wate, schônen. jâ fürhtent dich die frouwen harte sêre
daz ander sint die armen, die mit mir über mer
von hegelingen brâhte daz ludewîges her.
ir sît von bluote sweizic; nu gêt uns niht sô nâhen.
swaz ir uns danne gedienet, daz lâze wir uns armen niht versmâhen.>
wate gieng ûf hôher, dâ er herwîgen vant
unde ortwînen, den künic von nortlant,
irolden und môrungen und ouch von tenen fruoten.
die wâren vil unmüezic; si sluogen dô vil manigen ritter guoten.
vil schiere kom hergart, diu junge herzogîn:
< kûdrûn vil edele, du solt genaedic sîn
mir vil armen wîbe. gedenke, daz wir hiezen
und bin noch dîn gesinde; des lâz mich, edele frouwe, geniezen.>
in zorne sprach frou kûdrûn:< ir sult ûf hôher stân.
allez daz uns armen leides wart getân,
daz klagetet ir vil kleine und ahte ez iuch ringe.
nu ist ouch mir unmaere, ob iu übele oder wol gelinge.>
dô kom ouch dar gegâhet diu übele gêrlint.
diu bôt sich für eigen für daz hilden kint:
< nu ner uns, küniginne, vor waten und sînen mannen.
ez enstê an dir alleine, ich waene ez sî umbe mich ergangen.>
dô sprach diu hilden tohter:< nu hoere ich iuch gern,
daz ich iu sî genaedic. wie möhte ich iuch gewern?
ich bat iuch nie zer welde des ir mir woltet volgen.
ir wârt mir ungenaedic; des müeste ich iu von herzen sîn erbolgen.>
< iedoch stêt mir dar nâher under diu magedîn.>
noch suochte wate der alte die widerwarten sîn,
wâ er vinden solte die übelen gêrlinden.
bî froun kûdrûnen was diu tiuvelinne mit ir ingesinde.
wate grimmiclîche gienc hin für den sal.
er sprach:< mîn frou kûdrûn, gebt mir her ze tal
gêrlint mit ir friunden, die iuch der wesche nôten,
und der selben künne, die uns dâ heime manigen recken tôten.>
dô sprach diu minniclîche:< der ist deheiniu hie.>
wate in sînem zorne dô dar nâher gie.
er sprach:< welt ir niht balde mir die rehten zeigen,
die fremeden zuo den friunden müezen alle wesen hie die veigen.>
er zurnte harte sêre, des wurden si gewar.
im winkte ein maget schoene mit den ougen dar.
dâ von er bekante die übelen tiuvelinne.
er sprach:< sagt mir, frou gêrlint, welt ir der weschen mêre gewinnen>
er vienc si bî der hende und zôch si von in dan.
gêrlint diu übele trûren dô began.
er sprach in tobeheite:< küniginne hêre,
iu sol mîn juncfrouwe iuwer kleider waschen nimmer mêre.>
als er si danne brâhte für des sales tür,
wes er mit ir gedâhte, des goumten si hin für.
er vienc si bî dem hâre. wer hête im daz erloubet?
sîn zürnen was gar swaere; er sluoc der küniginne ab daz houbet.
die frouwen schrirn alle; des twanc si michel sêr.
dô gieng er hin widere. er sprach:< wâ ist ir mêr,
die ir dâ heizent sippe? die sult ir mir zeigen.
ir deheiniu ist sô tiure, ichn getürre ir houbet wol geneigen.>
dô sprach weinende daz hetelen kint:
< nu lât mîn geniezen die durch fride sint
her ze mir gegangen und bî mir gestanden.
daz ist ortrûn diu edele und ir gesinde von ormanîelande.>
den si hêt fride gewunnen, die hiez man hôher stân.
wate ungüetlîche frâgen began:
< wâ ist mîn frou hergart, diu junge herzoginne,
diu in disem lande des küniges schenken nam durch hôhe minne?>
si wolten si niht zeigen; dô trat er aber dar.
er sprach:< ob ir für eigen hêtet diu rîche gar,
solher hôchverte wer möhte iu der getrouwen?
ir habet gedienet kleine in disem lande kûdrûn iuwer frouwen.>
si ruoften algemeine:< lât si noch genesen.>
dô sprach wate der alte:< des enmac niht wesen.
ich bin kameraere; sus kan ich frouwen ziehen.>
er sluog ir ab daz houbet; si begunden hinder kûdrûnen vliehen.
si hêten nu gemuozet des strîtes über al.
dô kom der künic herwîc ze ludewîges sal
mit sînen walgenôzen nâch bluote var gegangen.
als in ersach frou kûdrûn, dô wart er von ir minneclîche enphangen.
sîn swert der degen schiere von der sîten bant.
dô schutte er sîn gewaefen in des schildes rant.
dô gie er îsenvarwer dâ stên zuo der frouwen.
er hête durch ir liebe daz wal des tages dicke durchhouwen.
dô kom ouch her ortwîn der künic von nortlant.
irolt unde môrunc die zugen ab ir gewant,
durch daz si erkuolten ûzerhalp der ringe.
si wolten zuo den frouwen; die helde hêten des vil guot gedinge.
dô sich erhouwen hêten die helde ûz tenelant,
ir schilde und ouch ir wâpen legtens ûz der hant.
ir helme si ab gebunden und giengen zuo den meiden.
ein gruoz vil minneclîche wart von kûdrûnen in beiden.
irolt und môrunc nigen sâ zehant
der minniclîchen meide. wie schiere man daz bevant,
daz si gerne saehe daz edele ingesinde!
dô was wol ze muote ûz hegelinge lant dem hilden kinde.
der künic von den moeren der wart enphangen wol,
als man guote recken nâch arbeite sol.
gedanket von der frouwen wart dô dem guoten herren,
daz er von karadîne hête gehervertet alsô verre.
dô wurden ze râte die herren und ir man,
sît man kassîâne die guoten burc gewan,
dâ mite betwungen waeren die bürge zuo den landen.
dô riet wate der alte, daz man türne unde palas brande.
dô sprach von tenen fruote:< des enmac niht sîn.
hie inne muoz belîben diu liebe frouwe mîn.
nu heizet ir die tôten tragen ûz den selden.
ez mac deste minner gewerren hie ze lande allen disen helden.
diu burc ist vil veste, wît unde guot.
heizet ab den wenden waschen daz bluot,
daz iht verdrieze hinne die minniclîchen frouwen.
daz hartmuotes erbe sul wir baz mit herverte schouwen.>
des wart gevolget fruoten; wîse was er genuoc.
vil manigen ritter guoten man ûz der bürge truoc
sêre verhouwen mit tiefen verchwunden.
dô fuortens zuo den ünden die si erslagen vor der porten funden.
der bevulhen si dem wâge vier tûsent oder baz.
daz was ein ungenâde; fruote riet in daz.
des si phlegen solten, daz was noch unergangen.
in ludewîges bürge wart ortrûn diu künigîn gevangen
mit zwein und sehzic degenen und drîzic magedîn;
die wurden mit ir gîsel. dô sprach diu künigîn:
< der meide wil ich hüeten; si nâmen fride den mînen.
nu tuo, swaz er welle, wate mit den gîselen sînen.>
dô bevalch man hôrande, dem helde ûz tenelant,
swaz man dâ der gîsel ze kassîâne vant.
man bevalch im kûdrûnen, si und alle ir frouwen.
er was ir naehstez künne; man mohte ime dester baz getrouwen.
man hiez in wesen meister der vierzic türne guot
und sehzic sale wîter, die stuonden bî der fluot,
und drî palas rîche. ein herre er was dar inne.
dô muoste noch belîben bî im frou kûdrûn diu küniginne.
dô hiez man schaffen huote den schiffen bî der fluot.
hin wider wart gefüeret der degen hartmuot
ûf kassîânen ze andern sînen mâgen,
dâ die schoenen frouwen ouch bî den helden dô gevangen lâgen.
man hiez ir alsô hüeten, daz niemen in entran,
und liez ouch dâ belîben tûsent küener man,
die mit dem tenemarken huoten dâ der frouwen.
wate und der küene fruote wolten noch der schilde mêr zerhouwen.
dô schihtens ir reise mit drîzic tûsent man.
daz fiur allenthalben hiez man werfen an.
dô begunde ir erbe an manigen enden brinnen.
dem edelen hartmuote wart êrste leit von allen sînen sinnen.
die helde von den stürmen und von tenelant,
die brâchen guote bürge, swaz man der dâ vant.
si nâmen roup den meisten, den iemen möhte bringen.
vil manic schoeniu frouwe wart dô gevangen von den hegelingen.
ê daz die hilden friunde ir reise kêrten wider,
sehs und zweinzic bürge brâchen si dâ nider.
si wâren ir urliuges vil stolz unde hêre.
sît brâhten si froun hilden tûsent gîsel oder dannoch mêre.
man sach daz hilden zeichen durch ormanîelant
füeren unverirret hin wider ûf den sant,
dâ si hêten lâzen die edelen maget hêre.
si wolten dannen scheiden; si muoten dâ ze wesene niht mêre.
die si dâ hêten lâzen in hartmuotes sal,
die riten gên ir friunden ûz der burc ze tal.
si gruozten williclîche die alten zuo den jungen.
dô sprâchen die von tenelant:< wie ist iu jungelingen dort gelungen?>
dô sprach der künig ortwîn:< daz ist die mâze wol,
daz ichs mînen friunden immer danken sol.
wir haben in vergolten mit strîte alsô sêre,
swaz si uns ie getâten, wir nâmen in wol tûsent stunde mêre.>
dô sprach wate der alte:< wen wellen wir hie lân,
der uns phlege der lande? nu heizet abe gân
die schoenen kûdrûnen. wir suln gên hegelingen
und lâzen dâ froun hilden sehen waz wir ir ze lande bringen.>
dô sprâchens algemeine alt unde junc:
< dâ tuon die tene hôrant unde môrunc.
die suln hie belîben mit tûsent küener manne.>
dô muosten si in volgen. die herren fuorten manigen gîsel dannen.
dô si ze hegelingen der verte hêten muot,
si brâhten zuo den schiffen maniger slahte guot,
daz si genomen hêten und daz was ir eigen.
die fremedez gerne brâhten, die mohten ez dâ heime vil wol zeigen.
dô hiez man hartmuoten ûz dem sale gân,
den recken vil guoten, mit fünf hundert man,
die alle gîsel hiezen und wâren dâ gevangen,
si gewunnen bî ir vînden sider manigen zaehen tac vil langen.
man brâhte ouch ortrûnen, die hêrlîchen meit,
mit ir ingesinde ze grôzer arbeit.
dô si von dem lande und von friunden muosten scheiden,
dô mohten si wol gelouben wie kûdrûnen waere und al ir meiden.
die gevangen liute fuorten si dan,
und die gewunnen bürge wurden undertân
môrunge und hôrande. dô si fuoren dannen,
si beliben in ormanîe wol mit tûsent ir vil küenen manne.
< nu baete ich iuch gerne>, sprach dô hartmuot,
< darumbe wolte ich setzen lîb unde guot,
daz ir mich ledic lâzet in mînes vater rîche.>
dô sprach wate der alte:< jâ behalten wir iuch selben vlîziclîche.
ich enweiz von welhen schulden ez mîn neve tuot,
der im gerne naeme lîb unde guot,
daz er den heizet füeren heim ze sînem lande.
wolte er, ich schüefez schiere, daz er gesorgte nimmer in den banden.>
< waz hulfe, ob ir si alle>, sprach her ortwîn,
< hie ze tôde slüeget in dem lande sîn?
hartmuot und sîn gesinde die suln baz gedingen.
ich wil si lobelîche ze lande mîner muoter hilden bringen.>
si brâhten zuo den schiffen den kreftigen rât,
mit golde und mit gesteine ros unde wât.
des si gedingen hêten, dar an was in gelungen.
die vor vil harte klageten, man hôrte daz si sumelîche sungen.
sich huop mit freuden widere daz hegelinge her.
die si mit in hêten gefüeret über mer,
der muoste dâ belîben, tôter unde wunder,
driu tûsent unde mêre. si klagten ir friunt heimlîch besunder.
ir schif giengen ebene, ir winde wâren guot.
die den roup dâ brâhten, die wâren hôchgemuot.
swie si daz gefuogten, ir boten si für sanden,
die braehten disiu maere froun hilden heim ze hegelinge lande.
si gâhten swaz si mohten, daz wil ich iu sagen.
si kômen heim ze lande in neiz wie manigen tagen.
ez gehôrte frou hilde nie sô liebiu maere,
dô si ir daz sageten, daz der künic ludewîg erslagen waere.
si sprach:< wie lebet mîn tohter und ir magedîn?>
< dâ bringet iu her herwîc die triutinne sîn.
ez darf niht baz gelingen helden alsô guoten.
si bringent ortrûnen gevangen und ir bruoder hartmuoten.>
< daz sint mir liebiu maere>, sprach daz edele wîp.
< ez was von in bekumbert mîn herze und ouch mîn lîp.
ich solz in itewîzen, gesehent si mîn ougen.
michel ungemüete leit ich offenlîchen unde tougen.
ir boten, ich sol iu lônen daz ir mir habt geseit
dâ von mir ist entwichen mîn ungefüegez leit.
ich gibe iu golt daz mîne und tuon daz billîchen.>
si sprâchen:< frouwe hêre, jâ müget ir uns sanfte gerîchen.
des wir dâ hân geroubet, des bringen wir sô vil:
wir tuonz niht durch versmâhen, swer daz iuwer niht enwil.
jâ sint unser kocken von liehtem golde swaere.
wir haben ûf unser verte lâzen vil guote kameraere.>
frou hilde hiez bereiten, sô siz hêt vernomen,
gên ir vil lieben gesten, die ir dâ solten komen,
trinken unde spîse, stüele zuo den benken,
dâ si dâ sitzen solten. jâ kunde siz nâch êren wol bedenken.
die ze matelâne unmüezic man dô vant.
dâ niden ûf dem plâne und ouch ûf dem sant
schuof man zimberliute; die îlten des vil sêre,
wie dâ nâch êren saeze herwîc und kûdrûn diu hêre.
ich kan iu niht bescheiden, ob si ûf dem mer
hêten iht der leide. daz ortwînes her
was in sehs wochen hin ze matelâne.
si brâhten dar die frouwen unde manige maget wol getâne.
dô si nu komen wâren - daz saget man uns für wâr -,
dô hête ir herverten geweret wol ein jâr.
ez was in einem meien, dô si ir gîsel brâhten.
nu fuoren si mit schalle, swie si maniger arbeit gedâhten.
dô man nu ir kocken vor matelâne sach,
von trumben und pusûnen hôrte man manigen krach,
floiten unde blâsen, ûf sumber sêre bôzen.
waten schif des alten wâren nû in eine habe gestôzen.
dô kômen ouch die degene ûz nortlant.
dô reit in engegene nider ûf den sant
frou hilde und ir gesinde ûz der burc ze matelâne.
dô was ouch komen kûdrûn; dâ sach man manige frouwen wol getâne.
si wâren von den rossen gestanden ûf den sant,
frou hilde und ir gesinde. dô fuorte an sîner hant
die schoenen kûdrûnen irolt der maere.
swie si hilde erkante, si weste niht wer ir deheiniu waere.
si sach mit ir gesinde wol hundert frouwen gân.
< nu enweiz ich>, sprach frou hilde,< wen ich sol enphân
für mîne liebe tohter; diu ist mir gar unkünde.
willekomen sîn mîn friunde, die getreten sint ab der ünde.>
< daz ist iuwer tohter>, sprach irolt der degen.
dô gienc si ir dar nâher. wer möhte in widerwegen
mit guote dise freude, die si dô gewunnen,
dô si einander kusten? dô was in ir leides zerunnen.
frou hilde enphieng irolden und alle sîne man.
waten si vil tiefe nîgen began:
< willekomen, helt von stürmen! du hâst gedienet schône.
wer möhte dich versolden, man engebe dir danne lant und eine krône?>
dô sprach er zuo der frouwen;< swaz ich iu gedienen mac,
des bin ich iu vil willic unz an den lesten tac.>
dô kuste si in vor liebe; alsô tetes ouch ortwînen.
dô was ouch komen herwîc mit den stolzen werden recken sînen.
der fuorte an sîner hende ortrûn daz kint.
kûdrûn bat ir muoter güetlîchen sint:
< nu küsset, liebiu frouwe, dise maget hêre.
in mînem ellende bôt si mir manigen dienest und êre.>
< ich wil hie niemen küssen, er ensî mir danne bekant.
wer sint der frouwen mâge, oder wie sint si genant,
die du mich heizest küssen sô rehte friuntlîche?>
si sprach:< ez ist ortrûn, diu junge maget von ormanîe dem rîche.>
< ich sol ir niht küssen; zwiu raetest du mir daz?
daz ich si hieze toeten, daz zaeme mir vil baz.
jâ habent mir ir mâge getân vil der leide.
swaz ich hân her geweinet, daz was ir kunden bestiu ougenweide.>
< frouwe, dir riet selten disiu schoene meit>,
sô sprach aber kûdrûn,< dehein herzenleit.
gedenke, liebiu muoter, waz ich des hiete schulde,
swen slüegen mîne mâge, lâz die armen haben dîne hulde.>
si wolte es ir niht volgen. weinende allez an
kûdrûn ir muoter vlêhen dô began.
si sprach:< ich wil dich lenger niht sehen alsô riezen.
hât si dir iht gedienet, des muoz si in disem lande geniezen.>
dô kuste diu schoene hilde daz ludewîges kint.
si gruozte ouch mêr der frouwen durch kûdrûnen sint.
dô kom ouch frou hildeburc ûz fremeden landen,
diu mit ir hête gewaschen; die fuorte her fruote an sîner hande.
dô sprach aber kûdrûn:< vil liebiu muoter mîn,
nu grüezet hildeburgen. möhte iht bezzers sîn
dan friuntlîchiu triuwe? golt oder edel gesteine,
swaz des ein rîche hête, daz solte man hildeburgen geben eine.>
dô sprach diu küniginne:< ez ist mir wol geseit,
wie si mit dir getragen hât lieb unde leit.
ich gesitze nimmer froelîch under krône,
des si dir hât gedienet, unze ich irs mit rehten triuwen gelône.>
dô si die maget kuste - die andern tete si sam -,
frou hilde sprach ze fruoten:< daz ist mir âne scham,
daz ich dir gienge engegene und dînen wîganden.
willekomen sît ir degene alle her ze hegelinge lande.>
si nigen ir vlîziclîchen. dô ir gruoz geschach,
den künic von den moeren komen man dô sach
mit den sînen recken ûf den griez mit schalle.
ein wîse von arabê sungen dô die bezzisten alle.
frou hilde dô gebeite, daz er zem stade gie.
den voget von karadîe si vlîziclîch enphie:
< sît willekomen, her sîfrit, ein künig ûz môrlande.
ich sol ez immer dienen, daz ir hulfet rechen mînen anden.>
< frouwe, ich tuon ez gerne, swâ ich iu gedienen mac.
sô ich in diu lant nu kume, diu mîn vil manigen tac
sint her gewesen von jugende, sît ich begunde rîten
ûf schaden herwîges, nu wil ich nimmer mêr mit im gestrîten.>
dô entluoden si die kocken und truogen ûf den sant
vil dinges, des si brâhten mit in in daz lant.
sach man si gegen herwîge gâhen.
frou hilde mit ir gesten reit ûf daz velt.
man sach vor matelâne hütten und ouch gezelt
von golde gezieret; manic sedel rîche
hêten si dâ funden. dar inne phlac man ir vlîziclîche.
frou hilde hête heizen füeren in ir lant,
daz si dâ niht liezen ir bürgen noch ir phant.
ez wart in allen rîchen ein wirt nie sô guoter
sam diu edele witewe. ir geste gulten weder wîn noch fuoter.
dô ruoweten die müeden unz an den fünften tac.
swie wol man doch ir aller mit handelunge phlac,
dar under wart hartmuot mit sorgen doch berâten,
unz daz die schoenen meide froun hilden umb einen fride bâten.
ir tohter und ortrûn giengen dâ si saz.
si sprach:< vil liebiu muoter, gedenket an daz,
daz niemen mit übele sol deheines hazzes lônen.
ir sult iuwer tugende an dem künige hartmuoten schônen.>
si sprach:< vil liebiu tohter, des solt du mich niht biten.
ich hân von sînen schulden grôzen schaden erliten.
im sol mîn karkaere sîns übermuotes büezen.>
wol mit sehzic meiden vielen ir die frouwen dô zen füezen.
dô sprach aber ortrûn:< frouwe, lât in genesen;
daz er iu gerne diene, des wil ich bürge wesen.
ir sult genaediclîchen mînen bruoder halten.
ez kumt iu zallen êren, sol er noch der sîner krône walten.>
si weinten algemeine daz er gevangen saz
in vil starken banden. ir ougen wurden naz
umbe hartmuoten, den künic von ormandîne.
die vil grôzen boien lâgen an im und an den sînen.
dô sprach diu küniginne:< ir sult daz weinen lân.
ich wil si ungebunden ze hove lâzen gân.
si müezen mir erstaeten, daz si uns iht entrinnen,
und müezen swern eide, daz si âne mîn gebot iht rîten von hinnen.>
die vil edele gîsel man ûz den banden liez.
kûdrûn die helde tougen baden hiez
unde schône kleiden und hin ze hove bringen.
si wâren guote degene; des muoste in dester baz dâ gelingen.
dô man hartmuoten sach bî den recken stân,
man vant waetlîcher nie deheinen man.
in allen sînen sorgen stuont er in der gebaere,
als er mit einem pensel an ein permint wol entworfen waere.
dô sâhen in die frouwen güetlîchen an;
dâ von er heimlîche bezzer sît gewan.
mit vollen wart versüenet der haz, den si dâ truogen,
daz si des gar vergâzen, daz ir recken ê einander sluogen.
herwîc dô gedâhte, wie er hegelinge lant
mit êren möhte rûmen. wâpen und gewant
hiez er zen rossen bringen. man ladete sîne soume.
daz gefriesch frou hilde; si werte in der reise harte koume.
si sprach:< mîn her herwîc, ir sult hie bestân.
mir ist sô vil der liebe von iuwer schult getân,
daz ichz immer diene. jâ sult ir nindert rîten.
ê sich die geste scheiden, ich wil mit mînen friunden hôchzîten.>
dô sprach der fürste herwîc:< frouwe, ez ist wol erkant,
die ir mâge sendent in ander künige lant,
daz ir ieteslîcher die sîne gerne saehe.
si erbeitent des vil kûme, wann unser widervart hin heim geschaehe.>
dô sprach aber hilde:< ir sult mir gunnen hie
der êren und der freude; sô wart mir sanfter nie.
vil edel künic herwîc, nu gebet mir daz ze lône,
daz mîn liebiu tohter bî mir armen frouwen trage krône.>
er volgte des ungerne. si bat und ouch gebôt;
dâ mite die ellenden kômen sît ûz nôt.
dô er verjehen hête, daz erz gerne taete,
dô wart frou hilde berâten mit hôhen freuden staete.
den helden hiez si sidelen ie baz unde baz,
dâ sît vil manic recke mit êren bî ir saz
ze einer hôchzîte, die erkante man sît verre.
die schoenen kûdrûnen hiez dô kroenen herwîc der herre.
die mit in komen wâren, der schiet ê niemen dan,
unz man der hôchzîte vor matelâne began.
dar zuo kleidete hilde wol sehzic oder mêre
minniclîcher meide. vil liep was ir ir lob und ouch ir êre.
wol hundert schoenen wîben gap man guot gewant.
man liez der niht belîben, die man in daz lant
dar ze gîsel brâhte; die kleidete man besunder.
diu vil schoene hilde tet mit ir gâbe michel wunder.
irolt wart kameraere; der degen in ir lant
muoste komen gaehes. vil schiere man den vant.
wate wart truhsaeze, der helt von sturmlande.
nâch dem starken fruoten von tenemarke man dô schiere sande.
man hiez in wesen schenke. der helt sprach ir zuo:
< ich leiste ez gerne, frouwe. welt ir daz ichz tuo,
diu lêhen sult ir lîhen mit zwelf vanen rîchen;
sô wirde ich herre in tenelant.> des lachte dô frou hilde minneclîchen
dô sprach diu küniginne:< des mac niht gesîn.
in tenelant ist herre hôrant der neve dîn.
du solt in friundes mâze an sîner stat schenken.
swie er sî ze ormanîe, sô solt du doch hie heime in bedenken.>
daz liut hiez man berihten, wes si solten phlegen.
frou hilde hiez zerfüeren, daz lange was gelegen
in kisten und in kameren, manigen phelle rîchen.
die truogen kameraere; die teilte man den gesten williclîchen.
dâ was sô swacher niemen, man engaebe im guot gewant.
ob si noch fremeder iemen brâhten in daz lant,
daz ist mir ungewizzen, wes si dâ mite gedâhten.
der was wol drîzic tûsent, die si von ormanîe dar brâhten.
der si alle wolte kleiden, wâ solte er daz hân?
ob ze arabê daz rîche im waere undertân,
sô waene ich darinne niemen funde bezzer waete,
dan man dâ gap den gesten. daz wâren ouch froun kûdrûnen raete.
dô diu vil minniclîche bî den gesten saz,
nâch ortwîn si sande. darumbe tet si daz,
daz si im râten wolte nâch ortrûnen minne.
diu ludewîges tohter saz bî kûdrûnen ouch dar inne.
der helt von nortrîche zir kemenâten gie.
ortwînen vlîziclîche manigiu maget enphie.
sîn swester stuont von sedele und nam in bî der hende.
kûdrûn diu edele gie mit im des hoves an ein ende.
si sprach:< vil lieber bruoder, nu solt du volgen mir.
mit vil rehten triuwen sô wil ich râten dir.
wilt du bî dînem lebene freuden iht gewinnen,
swie du daz gefüegest, sô solt du hartmuotes swester minnen.>
dô sprach der ritter küene:< diuhte dich daz guot?
wir sîn sô niht gefriunde, ich und hartmuot.
wir sluogen ludewîgen. swann si dar an gedaehte
und si bî mir laege, ir waen ez under wîlen siuften braehte.>
< dâ solt du daz verdienen, daz si des niht entuo.
an mînen rehten triuwen sô râte ich dir dar zuo,
die ich zer welte ze iemen bî mîner zît gewan.
du hâst mit ir wünne, sols dir werden ze frouwen undertân.>
dô sprach der ritter edele:< ist si dir sô bekant,
daz ir hie suln dienen liute unde lant,
weist dus in den zühten, ich wil si gerne minnen.>
dô sprach aber kûdrûn:< jâ kanst du bî ir nimmer leiden tac gewinnen.>
er sagete ez sînen friunden. frou hilde ez widersprach,
unz er sîn herwîgen dem recken ouch verjach.
der riet ez im mit triuwen. ouch sagete er ez fruoten.
er sprach:< du solt si minnen; du hâst von ir manigen recken guoten.
man sol den haz versüenen, den wir hân getragen.
mit wie getânen dingen, daz wil ich dir sagen.>
alsô redete der snelle degen fruote.
< dâ sul wir hildeburgen gemahelen dem künic hartmuoten.>
herwîc der biderbe mit triuwen sprach dar zuo:
< ich wilz gerne râten daz ez diu maget tuo.
von hartmuotes landen ist si frouwe rîche.
under sînen handen hât er wol tûsent bürge hêrlîche.>
kûdrûn diu schoene in heimlîche sprach
zuo der edelen hildeburgen, si fuogte ir gemach;
si sprach:< trûtgespil mîn, wilt du daz ich dir lône
des du mir hâst gedienet, sô wirt dir ze ormanîe ein rîchiu krône.>
dô sprach diu schoene hildeburc:< unsanfte mir daz tuot,
sol ich einen minnen, der herze noch den muot
nie an mich gewande zuo deheinen stunden.
sol ich mit im alten, wir werden etewenne in zorne funden.>
dô sprach diu frouwe kûdrûn:< daz solt du understân.
ich wil nâch hartmuoten balde heizen gân,
ob im daz gevalle, daz ich in ûz banden
loese mit den recken und in sende heim ze sînen landen.
sô saget er mir genâde; zehant râte ich daz,
daz erz immer gerne diene deste baz;
sô wil ich in frâgen, ob er welle minnen,
dâ mite er mîne mâge unde mich ze friunden müge gewinnen.>
man brâhte hartmuoten, den künic von normandîn.
mit im gie dô fruote dâ stolziu magedîn
vor der hilden tohter ze kemenâten sâzen,
die sît vil maniges leides von der frouwen râte vergâzen.
dô sun der ludewîges durch den palas gie,
diu beste noch diu boeste deheiniu daz verlie.
si tâtenz im ze liebe und stuonden von dem sedele.
er was bevollen küene, dar zuo was er beide rîch und edele.
dô bat in sitzen kûdrûn, diu minniclîche meit.
ez hête niht ir grüezen deheiniu im verseit.
dô sprach diu hilden tohter:< zuo der gespiln mînen
solt du sitzen, hartmuot, diu ê mit mir wuosch den helden dînen.>
< ir welt mirz itewîzen, küniginne hêr.
swaz man iu tet ze leide, daz wâren mîniu sêr.
jâ hiez ez mich alle zîte heln diu frouwe mîne,
daz ichs niht erfunde noch mîn vater und al die helde sîne.>
dô sprach diu juncfrouwe:< ich kan des niht verlân;
ich muoz mit iu, hartmuot, sundersprâchen gân.
daz sol niemen hoeren wan ich und ir eine.>
dô gedâhte im hartmuot:< nu gebiete ir got daz siz mit triuwen meine.>
dar zuo hiez si niemen wan fruoten gân.
dô sprach zuo dem künige diu maget wol getân:
< welt ir des volgen, hartmuot, alsô ich iuch lêre,
tuot ir daz williclîche, sô scheidet ir iuch von aller hande sêre.>
< ich weiz iuch in den tugenden>, sprach dô hartmuot,
< daz ir mir niht râtet wan êre unde guot.
ich weiz in mînem herzen niht alsölher sinne,
ich entuo swaz ir mir râtet, edele küniginne.>
si sprach:< sô râte ich gerne dir fristen dînen lîp.
ich und mîne mâge wir geben dir ein wîp,
dâ mite wirt behalten dîn lant und ouch dîn êre,
und ouch der vîntschefte dâ von wirt gewahenet nimmer mêre.>
< sô lât mich wizzen, frouwe, wen welt ir mir geben?
ê daz ich alsô minte, ê lieze ich mîn leben,
daz ez mîne mâge dâ heime diuhte smaehe:
sô wolte ich waerlîche, daz man mich ê veigen saehe.>
< dâ wil ich ortrûnen, die schoenen swester dîn,
geben hie ze wîbe dem lieben bruoder mîn.
sô nim du hildeburgen, die edelen küniginne.
du kanst in der welte tiurer maget nindert dir gewinnen.>
< müget ir daz gefüegen, als ir mir hât geseit,
daz iuwer bruoder ortwîn ortrûn die schoenen meit
nimet waerlîchen hie ze einem wîbe,
sô nim ich hildeburgen, daz ez immer âne haz belîbe.>
si sprach:< ich hânz gefüeget, daz erz gelobet hât.
ob dich des genüeget, daz er dir wider lât
dîn lant und ouch dîn erbe und ouch die bürge drinne,
sô mac dich des wol lusten, daz hildeburc dâ werde küniginne.>
er sprach:< daz lobe ich gerne>, und lobete ez an ir hant.
< swie schiere sô mîn swester bî dem von nortlant
stêt under krône, sô wil ich niht verzîhen
die schoenen hildeburge, si enmüeze mit mir geben unde lîhen.>
dô erz gelobet hête, dô sprach diu maget hêr:
< ich wil der friuntschefte gerne machen mêr,
daz si mit uns staete immer mêr belîbe.
wir geben ouch dem von karadê herwîges swester ze einem wîbe.>
ich waene als grôziu süene nie wart als tet daz kint.
die tiure helde küene kômen zesamene sint.
daz riet allez fruote ûz tenelande,
daz man nâch ortwîne unde nâch der moere künige sande.
ze hove si dô giengen und truogen guot gewant.
dô schuof daz frou kûdrûn, daz ez wate ervant.
man hiez ouch irolden sagen diu selben maere.
si giengen sundersprâchen; dô wart der helde rât vil lobebaere.
dô sprach wate der alte:< wer möhte ez süenen ê,
unz ortrûn und hartmuot für froun hilden gê
und biete sich ze füezen der edelen küniginne?
und lobet siz al eine, sô müge wirs alle wol ze hulden bringen.>
dô sprach diu edele kûdrûn:< daz wil ich iu sagen:
si ist in niht ungenaedic. nu sehet ir si doch tragen
diu kleider, diu mîn muoter gap mir und mînen frouwen.
ich wil ez gerne süenen; des mügen die ellenden mir getrouwen.>
dô hiez man ortrûnen zuo dem ringe gân
und ouch hildeburge, die maget wol getân.
ortwîn und hartmuot die nâmen si ze wîbe.
< nu wil ich>, sprach frou hilde,< daz ez immer mit fride belîbe.>
ortwîn von dem ringe ze im daz magedîn
zuhte minniclîchen. ein guldîn vingerlîn
gab er der küniginne zuo ir vil wîzen henden.
dâ mite was verdrungen von ir daz michel ellende.
dô umbeslôz ouch hartmuot die meit ûz irlant.
ir ietwederz dem andern daz golt stiez an die hant.
si hête niht untugende, diu si im möhte leiden.
hartmuot und hildeburc die wâren sît mit triuwen ungescheiden.
dô sprach hilden tohter:< lieber herre mîn,
mügen dîniu erbe hie sô nâhen sîn,
daz man dîne swester, swie man daz bedaehte,
dem künige ûz karadîe her ze mîner muoter lande braehte?>
dô sprach der künic herwîc:< daz wil ich dir sagen.
der sîn wolte gâhen, ez geschaehe in zwelf tagen.
der die maget junge braehte her ze lande,
er müeste sîn hân arbeit, ê ich ir mîn geleite dar sande.>
dô sprach hilden tohter:< wie gerne ichs biten wil!
sô brüevet ir iu selben maniger hande spil.
dar zuo gît iu mîn muoter kleider unde spîse.
nu bringet uns die frouwen, daz ich iuz mit rehten triuwen prîse.>
dô sprach der fürste herwîc:< wâ naeme si gewant?
der von karadîe wuoste mir mîn lant
und brante mîne bürge. dô verlôs ich ir gewaete.>
dô sprach der künic von moeren, daz er ir wan in einem hemede baete.
herwîc hundert recken nâch ir sande dan.
dô hiez er ûf der verte gâhen sîne man.
waten bat er rîten mit in und den snellen fruoten.
daz was in ein arbeit; iedoch gewerten si den degen guoten.
si strichen, swaz si kunden, die tage zuo der naht.
dô si die maget funden, daz wate dô niht vaht,
daz understuonden kûme die herwîges helde.
mit vier und zweinzic frouwen brâhten si die recken von der selde.
wate was ir geleite von der bürge unz ûf den sant,
dâ er zwô galeide und zwêne kocken vant.
der nâmen si den einen; si begunden îlen.
des hulfen in die winde. si kômen wider in zwelf tagewîlen.
dô si die maget brâhten ze hegelinge lant,
die ritter des gedâhten, wie si über sant
îlten gên der schoenen, mit banieren si fuoren.
si behielten wol ir eide, die nâch der edelen frouwen minnen swuoren.
wie möhte ein gruoz iht schoener von edelen kinden sîn?
ir fuoren hin engegene diu schoenen magedîn
und hilde diu edele mit den frouwen vil gemeine.
swie ir lant verbrennet waere, herwîges swester fuor niht eine.
ir volgete ûz dem hûse wol driu hundert man.
dô ir der künic herwîc nâhen nu began,
manigen puneiz rîchen reit er durch ir êre.
sam tâten die andern alle; man hôrte wol schilde stôzen helde sêre.
die vier künige rîche ir hin engegene riten.
dô si zesamene kômen, von helden wart gestriten
umbe ir aller schoene, welhiu diu beste waere.
man lobete ir aller tugende. hie mite sô gestuonden disiu maere.
dô kuste si frou kûdrûn und die andern al zehant.
si giengen ûf dem grieze dâ man ein hütte vant
von vil rîchen sîden, dâ si gestuonden under.
wes man dâ phlegen wolte, des nam herwîges swester wunder.
den künic von karadîe hiez man dar gân.
si sprâchen zuo der frouwen:< welt ir disen man?
der machet iuch gewaltic niun künicrîche.>
bî dem sach si salwen stên vil manigen ritter lobelîchen.
sîn vater und sîn muoter diu wâren niht enein.
sîn varwe kristenlîche an dem helde schein.
sîn hâr lag ûf dem houbte als ein golt gespunnen.
si waere gar unwîse, solte si im ir minne niht engunnen.
doch lobete si in trâge, als dicke ein maget tuot.
dô bôt man im ir minne; dô sprach der degen guot:
< si behaget mir in der mâze, daz ich niht erwinde,
ichn gediene sô der frouwen, daz man mich an der schoenen bette vinde>
dô lobetens einander, der ritter und daz kint.
si erbiten alle kûme der naht des tages sint.
ir aller heimlîche fuogte sich alsô schône.
vier künige tohter die wîhte man vor den helden zuo der krône.
dô wâren ouch die künige gewîhet nâch ir ê.
dô wurden swertdegene fünf hundert oder mê.
diu werde hôchzîte geschach in hilden lande.
ez was ze matelâne vor der bürge nidene ûf dem sande.
dô gap diu schoene hilde al ir gesten kleit.
hei wie vor dem gesidele der alte wate reit,
irolt und fruote, die recken ûz tenelande!
man hôrte vil schefte brechen, die dâ die helde neigten in ir handen.
swie lützel windes waete, der stoup wart sam diu naht.
die helde lobebaere hêtens lützel aht,
ob dâ an schoenen frouwen salwet iht guoter waete.
si nâmen dâ buhurt manigen vor dem gesidele in matelâne staete.
man wolte dô niht lâzen belîben dâ diu kint.
mit der schoenen hilden brâhte man si sint.
in diu wîten venster den recken ze ougenweide.
dô sach man bî den vieren wol hundert meide in wünniclîchem kleide.
der varnden kunst muoste schînen den tac.
swaz ieclîcher kunde, wie gerne er des phlac!
an dem andern morgen nâch fruomesse zîte,
als dâ wart gote gedienet, dô sâhen si aber die swertdegene rîten.
waz möhte dâ sîn mêre dan freude unde schal?
von maniger hande dône der palas ofte erhal.
daz werte volliclîche unz an den vierden tac.
daz edele ingesinde selten müezic dâ gelac.
dô was der milten einer hin ze hove komen.
der hête von den varnden daz vil wol vernomen,
daz si alle wurden rîche, dar nâch stüende ir gedinge.
dô erhuob erz williclîche, daz den varnden möhte dester baz gelingen
ez was der voget von sêwen, der die êrste gâbe swanc
sô williclîch von hende, daz im des sageten danc
alle die ez sâhen unde sît erfunden.
des sînen rôten goldes gap dô her herwîc wol ze tûsent phunden.
dar zuo gâben kleider sîne mâge und sîne man.
ros mit guoten satelen maniger dô gewan,
der si selten hête geriten vor disen zîten.
daz sach dô ortwîn: si begunden mit der milte strîten.
der künic von nortlande gap sô rîche wât,
ob iemen bezzer deheine sît getragen hât,
des wizzen wir niht maere noch habens niht erfunden.
er und sîne degene gestuonden kleider blôz in kurzen stunden.
ez kunde erahten niemen, wie manige rîche wât
die von môrlanden, als man uns gesaget hât,
liezen dâ belîben ze rossen den vil guoten.
den si dâ geben wolten, die dorften dâ hoehers niht enmuoten.
die jungen zuo den alten die wurden guotes rîch.
dô sach man hartmuoten; der tet dem wol gelîch,
ob er niht verheret waere, der junge künic hêre.
den wiste man sô milten, daz deheiner hête niht gegeben mêre.
er und sîne friunde, die im volgten dan,
die dâ gîsel hiezen, wie sanfte man gewan
swaz si haben mohten und iemen an si gerte!
hartmuot mit den sînen die liute des güetlîchen werte.
kûdrûn diu schoene diu was holt genuoc
hildeburgen ûz irlande, diu ofte mit ir truoc
diu kleider zuo dem grieze, dâ si waschen solden.
si waen des ouch niht lieze, sine gewünne ir hartmuoten holden.
dem hiez si von ir kameren der mâze guotes tragen,
swem si daz geben wolte, daz man daz möhte sagen,
daz im diu junge künegîn sô guotes willen waere,
daz er ze gebene hête wât und golt daz swaere.
man sach die von den stürmen von dem sedele stân
in sô guoter waete, daz künic noch küniges man
bezzer nie getruogen in deheinen zîten.
die dâ ir gâbe wolten, die liezen si dar nâch niht lenger bîten.
wate der gab eine alsô guot gewant,
daz man an küniges lîbe bezzer nie bevant.
von golde und von gesteine was ez überhangen
mit einem netze rîche. dâ mite kom der helt ze hove gegangen.
in ieclîchem stricke lag ein edelstein.
swie sîn name hieze, dâ bî wol daz schein,
daz si versliffen wâren ze abalî dem lande.
waten und sîne helde nâmen dô die helde bî ir handen.
si muosten al gelîche, die ez hêten dâ gesehen,
waten dem küenen degene der wârheite jehen,
daz für küniges gâbe sîn gâbe reichte verre.
dem si dâ kom ze handen, der was von hôhem guote lange ein herre.
irolt der liez schouwen willic sînen muot,
daz im niht erbarmte deheiner slahte guot.
von tenemarke fruote was hilden kameraere.
er diente sîner frouwen, daz man dâ von lange sagete maere.
dô wolten si sich scheiden; diu hôchzît ende nam.
dô liez man hartmuoten die mâze als im gezam
gedingen mit den vînden in fride sîner frouwen.
si kômen sît ze lande baz dan sîn iemen möhte getrouwen.
frou hilde minniclîchen si scheiden von ir lie.
si und ouch ir tohter mit hildeburge gie
und allez daz gesinde von der bürge verre.
dô si von dannen wolten, urloup nam dô hartmuot der herre.
frou hilde in gap geleite ûf erde und ûf dem mer.
si gewunnen sunder ein sûberlîchez her,
die ortwîn und her herwîc hin wider mit in sanden.
die ir gesinde hiezen, der brâhten si wol tûsent zuo den landen.
küssen manigen enden man sich die frouwen sach.
ir sumelîcher scheiden alsô dâ geschach,
daz si dar nâch selten gesâhen einander mêre.
si beleite unz ûf ir kocken ortwîn und herwîc der herre.
ir geleite muoste werden irolt unz an ir lant.
den hiez der künic sô werben, daz er ez taete erkant
hôrande von tenemarke, wie si gescheiden waeren.
sît fuorte er ze lande mit im heim vil manigen degen maere.
ich enweiz in welher zîte, spâte oder fruo,
daz si begunden segelen kassiânen zuo.
sich freute dô williclîche alliu diu diet.
ich waen nâch arbeite got vil manigen dâ beriet.
irolt saget hôrande in normanîelant,
wie in die künige hêten mit in dar gesant.
er sprach:< sô ist ez billîch, daz manz den recken rûme.
si sint hie heime gerne; sô erbîte ouch ich ze mînen landen kûme.>
si enphiengen hartmuoten und rûmten im sîn lant.
wie er der lande phlaege, daz ist mir unbekant.
hôrant und sîne friunde gâhten des vil starke,
dô si von dannen schieden, daz si koemen schiere in tenemarke.
ir vart wir lân belîben und wellen ahten daz,
daz von hôchgezîten nie geschieden baz
recken al deheine noch ir mâgen.
dannoch hôchverte die von karadîe dem lande phlagen.
dâ ze hegelingen biten si niht mê.
herwîges swester gegen alzabê
fuorten si mit schalle. in was dâ wol gelungen.
dô si ûf der strâze wâren, die stolzen ritter froelîchen sungen.
frou hilde liez si alle minniclîchen dan.
swie rîche si ir koemen, herwîges man,
si liez si âne ir gâbe dannoch niht belîben.
der nu sô milte waere, jâ müeste man imz für ein wunder schrîben.
frou kûdrûn sprach zir muoter:< nu solt du saelic sîn.
getroeste dich der veigen. ich und der herre mîn
suln dir alsô dienen, daz selten dîn gemüete
belîbe in deheiner swaere. du solt geniezen herwîges güete.>
dô sprach diu küniginne:< vil liebiu tohter mîn,
wil du mir sîn genaedic, mich suln die boten dîn
drî stunt des jâres hie sehen zen hegelingen.
ân michel ungemüete getrouwe ich sus nimmer hie gedingen.>
dô sprach diu edele kûdrûn:< muoter, daz sol sîn.>
mit lachen und mit weinen si und ir magedîn
verwendiclîche giengen ûz matelâne.
ir sorge hête nu ende. man gesach nie niht sô wol getânes.
dô brâhte man gesatelet, diu solden tragen dan
si und ouch ir meide, diu ros vil wol getân
mit goltrôten zoumen, mit smalen fürbüegen.
langer dâ ze wesene ich waen die frouwen dô iht gewüegen.
die ir ungebunden under golde riten bî,
ich waene die des hazzes iht waeren frî,
dô si von ortrûnen schieden und ouch ir meiden.
ob iemen schôner lebete, daz waere kûdrûn der frouwen leide.
diu triutinne ortwînes danken dô began
der edelen kûdrûnen, daz von ir schult gewan
hartmuot ir bruoder daz lant ze normandîe.
< des lône dir got, kûdrûn; des bin ich immer mêr diu sorgen frîe
des begunde si ouch genâde ir muoter hilden sagen,
daz si ze nortlande krône solte tragen
bî ortwîne dem künige, daz si dâ frouwe hieze.
dô sprach diu küniginne, daz siz immer ungeniten lieze.
ortwîn und herwîc die swuoren beide ensamt
mit triuwen staete einander, daz si ir fürsten amt
nâch ir hôhen êren vil lobelîche trüegen;
swelhe in schaden wolten, daz si die beide viengen unde slüegen.