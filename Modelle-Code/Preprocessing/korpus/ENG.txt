ein maere waere guot gelesen,
daz triuwe niuwe möhte wesen.
ir liehten kleider leider blint
durch valschen orden worden sint.
ûz wünneclîcher waete,
die si vor zîten haete,
gezogen ist diu staete
durch valscher liute raete.
ir varwe garwe siuberlich
von swachen sachen trüebet sich.
ir lop kan üeben trüeben glast:
si wil ûf erden werden gast.
ir roeselehten wangen
mit bleiche sint bevangen.
wen sol nâch ir belangen?
ir schoene ist gar zergangen.
die rîchen wîchen man ir siht,
ir wirde girde vindet niht.
si treit verborgen sorgen vil:
nieman si reinen meinen wil.
vil selten man si rüemet:
ir name ist gar vertüemet,
der wîlen stuont geblüemet
und schône was gesüemet.
man solte, wolte man ir pflegen,
ir stiure tiure widerwegen.
si kan wol vinden swinden rât
der zuo den êren kêren lât.
triuw ist an tugenden veste.
swie truobe ir lop nû gleste,
si weret doch daz beste
die kunden und die geste.
ir raete staete machent wîp,
ir lêre sêre mannes lîp
ze wâren dingen bringen wil.
an ir ich merke sterke vil.
ein wîp unstaete schiuhet
diu triuwe inz herze diuhet,
ein man dem valsche enpfliuhet
der triuwe an sich dâ ziuhet.
ir huote guote bürge mac
besorgen morgen unde tac.
ir hant ûf erden werden man
besliezen sîne schrîne kan.
swer wil in triuwen alten,
der kan der bürge walten:
man lât in hort behalten
in kisten manicvalten.
kein herze - smerze trûren birt
swâ triuwe niuwe gerne wirt,
wan si mit süezen grüezen gît
der minne diebe liebe zît.
von triuwe leit verswindet
und alliu sorge erwindet:
swer triuwe an liebe vindet,
ze freuden sich der bindet.
ir güete blüete sam ein dorn.
ir kluoge fuoge friunde zorn
kan wol gescheiden: leiden sin
tuot si besunder under in.
swâ vîntschaft mit gedrange
tuot zwein geblieben ange,
ist dâ der triuwen zange,
ir zorn der wert unlange.
ir klâriu wâriu lêre ist guot.
si ruoret vuoret rehten muot,
wan si nâch êren mêren wil
an sippeschefte krefte vil.
got saelden im erbünne
der triuwen leides günne,
wan triuwe ist under künne
ein freudeberndiu wünne.
ir ougen tougen nâhe sehent,
heinlîchiu rîchiu dinc si spehent.
man darf ir wunder sunder wân,
swer muoz an staete raete gân.
swie kleine man si triute,
man lât iedoch ze diute
heinlîchiu dinc noch hiute
verstân getriuwe liute.
si wîsen prîsen ich hie sol.
mit henden swenden kan si wol
vil witzeclîche rîche wât:
si tuot den armen warmen rât.
wol ir vil süezen listen!
si ziuhet ûz der kisten
dâ mite si kan vristen
die armen ebenkristen.
sît triuwe nû diz allez kan
und ir bedarf sô manic man,
wie mac ir lêre danne
sô rehte manegem manne
geleiden ûf der erden?
den rîchen und den werden
solte si wol lieben
und niht wan argen dieben
von schulden widerzaeme sîn.
ir liehter wünneclicher schîn
die hôhen solte erliuhten
und mit ir süeze erviuhten
ir herze an êren dürre,
wan ez in vaste würre,
ob man niht triuwe haete noch.
die rîchen die bedürfen doch
triuwen baz dan iemen.
ob triuwe pflaege niemen,
sô würde kranc der rîchen habe.
man züge in unde braeche in abe
ir guot und al ir êre.
des solte ir herze sêre
in lûterlichen triuwen sweben,
durch daz si bilde künden geben
ûf alsô triuwebaeren sin
daz niemen triuwe braeche an in
und inneclîche wârheit.
owê daz triuwe ist worden leit
und man ir doch sô wol bedarf!
der si zem êrsten ie verwarf,
der müeze unsaelic werden.
man hât ir ûf der erden
haz umb anders niht getragen
wan daz si guotes nie bejagen
mohte alsam untriuwe tuot.
haete si gewunnen guot,
ir waere deste baz gegert.
swaz guot gewinnet, daz ist wert.
dâ von der valsch nû brichet für
und wirt gedrungen ûz der tür
frou triuwe an manegen enden.
bî der liute wenden
wirbet si genôte
nâch dem wibelbrôte
und stât vil hungermaelec.
si dunket unliutsaelec
beide frouwen unde man.
herberge si gewinnen kan
niender an den gazzen.
man wil si leider hazzen
und treit ir lützel iemen gunst.
het ich nû sô getâne kunst
daz ich nâch mîner girde
erhoehen möchte ir wirde,
des wolte ich gerne vlîzic sîn.
künd ich ir lobes trüeben schîn
ze liehte wider bringen,
dar nâch sô wolte ich ringen
alsam ein triuwe gernder man.
und ob ich niht erwerben kan
daz man ir welle ruochen,
sô wil ich doch versuochen
mîn heil an dirre stunde.
mit herzen und mit munde
wil ich von hôhen triuwen
ein wârez maere erniuwen
ellîche hie ze diute
darumbe daz die liute
ein saelic bilde kiesen dran,
daz si triuwe noch erman
unde in ganze wârheit gebe:
ob ieman noch getriuwer lebe,
daz er sich dâ von sterke,
ein valschgemuoter merke
und kenne sîne unstaeten art,
sô daz er ûf die rehten vart
der ganzen triuwen kêre sich.
wan ez ist wâr und endelich
daz der triuwebaere
von triuwe rîchem maere
an sînen triuwen staete wirt,
und daz der valschgemuote enbirt
untriuwen lîhte gar dâ bî,
durch daz er dâ zerkennen sî.
swer aber valscheit ist gewon,
dem tuot untriuwe vil gedon,
und mac si lâzen kûme.
ich waene daz ich sûme
mich selben an den dingen
daz ich künne bringen
den valschen ûzer sînem site,
zwâr ich bewaere ez niht hie mite
daz ich von hôhen triuwen sage.
wan der ungetriuwe zage
ungerne dâ belîbet
dâ man vil gerne trîbet
von triuwen guoter maere vil.
dâ von sô muoz ich unde wil
komen ûz der zuoversiht
daz ein triuwelôser wiht
von disem maere ûf triuwe kome.
ich wil daz den getriuwen frome
dis âventiure aleine,
sô daz ir triuwe reine
dâ von gesterket werden.
swer nû wil ûf erden
vernemen ganzer triuwen hort,
der ruoche hoeren disiu wort
und neige herze und ôren her.
ich bin des offenlichen wer
daz er gehoeret nimmer mê
kein maere dâ von er bestê
ze triuwen alsô girhaft.
ob er durch edele bîschaft
an triuwen staete wil bestân,
sô wirt im von mir ûf getân
ein âventiure wilde
dran er vil saelic bilde
ze triuwen schiere funden hât.
von wirzeburc ich kuonrât
hân si ze saelden für geleit
den liuten von der kristenheit
in tiuscher worte schîne.
ich hân si von latîne
in rîme alsô gerihtet
und ûf den wân getihtet
daz sich nâch mînes herzen ger
dâ bî gebezzer etewer.
wîlen dô diu triuwe
den liuten was sô niuwe
daz man ir staetlichen pflac
und man ir wirde hôhe wac,
dô lebte in burgundrîche
vil getriuweclîche
ein herre von gebürte frî.
dem wonte zuht und êre bî,
milt unde ganziu staete.
ein schoenez wîp er haete
an herzen und an lîbe.
bî dem selben wîbe
het er gezogen zehen süne
die vil hôher êren büne
het überdaht mit flîze.
vor allem itewîze
wâren si gefrîet.
got haete ûf si gezwîet
hôher saelde ein wunder.
doch kunde ir einer drunder
liuhten für si alle,
rehte als ein kristalle
ûz kiselingen schînet.
sus haete er sich gepînet
ûf tugent für die bruoder sîn,
und gap sîn lop sô liehten schîn
daz alle die des jâhen
die sîn antlitze sâhen
daz niender ûf der erden
geschouwet möhte werden
der ginge ein rîcher jungelinc.
ûf alliu saeleclîchiu dinc
stuont sînes herzen girde.
sîn muot nâch hôher wirde
kunde ringen unde streben.
sîn junger lîp, sîn werdez leben
was niender wandelmaelec.
sô rehte gar liutsaelec
was sîn tugentrîcher lîp
daz vil manic edel wîp
nâch sîner minne was versent.
er haete ûf triuwe sich gewent
nâch sîner väterlichen art.
er was geheizen engelhart
und haete gar an sich genomen
swâ mite ein man ze lebe komen
in dirre wilden werlde sol.
er was gar aller saelde vol,
wan daz im brast an guote,
daz edeles herzen muote
bieten muoz geleite
ze hôher werdekeite.
wan zwâre, als ich erkennen kan,
sô mac vil kûme ein edel man
wert gesîn in kranker habe.
an hôher wirde gât im abe,
swenn er geldes niht enhât.
als ez nû in der werlde stât,
sô darf ein man wol guotes
der edeles herzen muotes
wil pflegen unde spulgen.
daz silber in den bulgen
dringet für die hôhen tugent.
daz kunde wol in sîner jugent
gedenken engelhartes lîp.
sîn muoter, daz vil reine wîp,
und ouch sîn vater wol gemuot,
die haeten vil gefüegez guot
und wâren kinde rîche.
darumbe er tougenlîche
alsô gedâhte wider sich.
< sich, got herre, wie sol ich
gedienen werder liute gruoz?
ich waene, an mir verderben muoz
ritters name und ouch sîn amt.
ich fürhte, ich müeze ir beider samt
ledic unde blôz gestân,
swenn ich des geldes niht mac hân
dâ mite ich mir gewinnen müge
lop daz mînen êren tüge
die von geburt mich erbent an.
wan swaz mîn vater geldes kan
geleisten und diu muoter mîn,
des dürfens unde ir kindelîn
âne mich ze rehter nôt.
wan zwâre, ich wolte ê ligen tôt
ê dan daz ich in naeme daz.
ich muoz begân sus etewaz:
daz wil ich niht langer sparn.
ich sol ze fremden landen varn
biz daz ich den ersuoche
der mîn ze knehte ruoche.
ich hoere loben starke
aldâ von tenemarke
den milten künic fruoten.
zuo dem hôchgemuoten
wil ich albalde kêren.
ich getriuwe sînen êren
daz er mich vazze schône
und er mir noch ze lône
vil rîchiu swertlêhen gebe.
daz ist vil bezzer denne ich lebe
alsô verdorbenlîche.>
sus gienc der tugentrîche
zehant für sînen werden vater.
urloubes in mit zühten bater
und seite im sînen willen dâ,
daz er wolde kêren sâ
durch dienest in ein fremdez lant.
dô der herre daz bevant,
dô wolte er den vil süezen knaben
der verte gerne erwendet haben.
daz half in aber kleine,
wan engelhart der reine
niht belîben wolte.
swaz er haben solte
bî der zît ûf sîne vart,
vil schiere im daz gewunnen wart
gar nâch sînes herzen kür.
ouch truoc sîn vater im her für
wünneclicher epfel drî.
< lieber sun>, sprach er,< dâ bî
solt dû die versuochen
die dîn her nâch geruochen
ûf der strâze wellen
vil lîhte zeime gesellen.
ich sage dir rehte wie dû tuo.
swenn iemen dir gerîte zuo
der dich geselleschefte bite,
den versuoche alsô dâ mite.
gip im der epfel einen dar.
izzet er in in sich gar
unde engît dir niht dar abe,
sô mît, vil herzelieber knabe,
alle sîne geselleschaft.
ist aber er sô tugenthaft
daz er durch sîner sêle heil
des apfels gebe dir ein teil,
sô lâz in mit dir rîten
und won im zallen zîten
vil geselleclichen bî.
sus gip dis epfel alle drî
nâch mîner hôhen lêre site.
ob dû versuochest drî dâ mite
und si die ezzent âne dich,
so gedenke, lieber sun, an mich
und wis gar âne gesellekeit.
und hâst dû die bescheidenheit
daz dû behaltest mîn gebot,
ez birt dir hulde, sam mir got,
und bringet dir noch saelden vil.
dar under ich dich biten wil
daz dû getriuwe gerne sîst.
hie mite dû dir selben gîst
vil maneger hande werdekeit.
triuw ist daz beste êren kleit
daz den friunde lôsen man
in dem ellende kan
erfröuwen und erhoehen wol.>
< vater> sprach er,< ich ensol
niht zebrechen dînen rât.
der alliu dinc beslozzen hât
gewalteclîche in sîner hant,
der tuo dir saelden vil bekant
und der vil reinen muoter mîn.
ez sol mit urloube sîn
daz ich kêre ûf mîne vart.>
hie mite saz ûf engelhart
und îlte sîne strâze
und nam der wege mâze
hin gegen tenemarke.
in gotes huote starke
wart sîn tugentrîchez leben
tiure und inneclîche gegeben.
und dô er alsô für sich reit
ûf einer langen strâze breit,
dô kam ein jungelinc dort her:
den saeldebaeren gruozt er
in süezer stimme dône.
des neic er im ze lône
und frâgte in ouch der maere
war nû sîn wille waere.
dô seite im engelhart zehant
daz er wolte in fremdiu lant,
im dienest suochen etewar.
< daz selbe ist ouch mîn wille gar>,
sprach z'ime der ander jungelinc.
< mîn muot und aller mîn gerinc
durch dienest zeinem herren stât.
sît ez nû got gefüeget hât
daz wir zesamene komen sîn,
sô werdet der geselle mîn,
junkherre vil getriuwer:
alsô wird ich der iuwer.>
der rede bôt im antwurt
der kneht vil edel von geburt
der dâ was engelhart genant.
< junkherre> sprach er sâ zehant,
< würde iu mîn gesellekeit
ûf dirre strâze nû verseit,
daz waere ein grôzer ungelimpf.
geret ir des âne schimpf,
sô sît mir gote willekomen.>
dô wart von im her für genomen
zehant der epfel einer.
< trûtgeselle reiner,>
sprach er,< nemet dise fruht
und ezzet die durch iuwer zuht.
si dunket mich vil edel gar.>
sus nam er den apfel dar
und az in bî der selben stunt
gar unde ganz in sînen munt
und gap sîn engelharte niht.
darumbe dûhte er in enwiht
und alliu sîn gesellekeit.
er schiet von im unde reit
anders hin ûf sînen pfat.
dar nâch in aber einer bat
gesellekeit ûf einer wisen.
den versuochte er alse disen,
biz daz er sîner zuht vergaz
und ouch der epfel einen az
alsô daz er im niht enbôt.
von deme schiet er sich durch nôt.
als er gescheiden was hindane,
er sprach,< mîn herze ich wol gemane,
daz ich behalte staete
mîns lieben vater raete.>
sus reit er niht ze verre.
gein im ein junckherre
kam geriten aldort her.
der was gestalt reht alsam er
an lîbe und an gebâre.
si wâren beide zwâre
vil gar gelîch ein ander,
wan eine forme vander
an in beiden, swer si sach.
got, aller saelden überdach,
der haete an in gewundert.
si wâren ungesundert
an allen dingen beide.
kein ander underscheide
an ir bilden wart erkant,
wan daz ir pfert und ir gewant
ein ander wâren ungelîch.
ouch was ir leben tugentrîch
an der geschepfede ein und ein.
ouch flôz ein sprâche von in zwein
und was ouch ein gebaerde an in.
gelîche stuont ir beider sin
ûf tugent unde ûf êre.
in was diu schande sêre
entfremdet unde entwildet.
sô anelîche gebildet
wâren diu vil werden kint
als dâ zwei wahs gedrücket sint
in ein vil schoenez ingesigel.
si wâren triuwen gar ein rigel,
ein vestez sloz der staete.
ir jungez leben haete
mit nihte sich verboeset.
geblüemet und geroeset
wâren si mit saelden gar.
daz si gelîch und eingevar
an allen liden wâren,
dâ mohten bî den klâren
die liute wunder kiesen an.
doch siht man dicke zwêne man
noch ein ander vil gelîch
und einer hande forme rîch.
daz aber dise beide
ûf einer wilden heide
zesamene kâmen von geschiht,
des wolte got entberen niht,
der an in wunderte ouch dar nâch.
in beiden wart zesamene gâch,
daz si sich undersâhen.
ir gruoz und ir enpfâhen
wurden harte schoene.
< der alliu herzen kroene
mit vil tugentlicher art,
der grüeze dich,> sprach engelhart,
< vil ûz erwelter jungelinc.>
< got, aller saelden ursprinc,
der lône dir, vil reiner kneht>
sprach der ander.< ez ist reht
daz er dir gebe rîchen danc.>
dar nâch sô was vil harte unlanc
ê daz die schandelôsen
mit ein ander kôsen
begunden harte suoze.
mit hovelicher muoze
zem andern seite dirre
daz er eins herren irre
füere zuo den zîten
und daz er wolte rîten
eteswâ durch dienest hin.
< daz selbe ist ouch mîns herzen sin,>
sprach jener dô ze diseme.
mit würze und ouch mit biseme
erfüllet was sîn biutel.
dar ûz nam er ein kriutel
und gap ez engelharte.
< trûtgeselle, warte,>
sprach er,< wie diu würze sî.
sît uns gelîcher wille bî
wont und eines herzen sin,
sô lâz mich varen mit dir hin
dar dû kêren wellest nû.
vil bezzer ist daz ich und dû
mit ein ander strîchen
dan ob wir sunderlîchen
ein iegelicher füeren.
ob wir zein ander swüeren
geselleschaft, wem würre daz?
uns beiden waere deste baz.>
< sam mir got,> sprach engelhart,
< juncherre von sus hôher art,
geruochest dû des danne,
sô wil ich keinem manne
geselleschaft sô gerne geben.
mich dunket dîn vil reinez leben
in der saelekeite wol
daz ich dir gerne leisten sol
brüederlîche triuwe gar.
vil harte gerne ich mit dir var
die wîle daz ich mac geleben.
zerkennen hâst dû dich gegeben.
dâ mite versuoche nû diz obez.
dunket ez dich guot, sô lob ez
oder aber schilt ez, ob dû wilt.
mîn herze in hôhen freuden spilt
von dîner zuokünfte gar.>
sus bôt er im den apfel dar
den er dannoch haete.
den nam der knabe staete
mit blanken henden snêwîz
und tete dar zuo sînen flîz
daz er in gar geschelte.
dar nâch der ûz erwelte
spielt in ebene als ein ei
mit einem mezzersnite enzwei
und bôt daz eine stücke dar
mit hovelicher zühte gar
engelharte bî der stunt.
dar an wart im vil schiere kunt
daz im sîn vater rehte riet
dô er von im ze leste schiet.
er gedâhte dicke wider sich
< ach herre got, wie gar bin ich
eins geverten hie gewert.
allez des mîn herze gert
an geselleschefte nû,
daz hâst, vil lieber herre, dû
nâch vollem wunsche mir beschert.
ob dirre knabe mit mir vert,
sô bin ich immer saelden vol.
er ist gestalt ze rehte wol
nâch saeleclichen dingen,
daz mir vil wol gelingen
müeze abe sînem heile.
ez hât ze sînem teile
der wunsch vergezzen niender.
lebt ûf der erden iender
ein knabe sô höveschlicher gar,
sô wil ich daz er immer var
in aller guoter saelekeit.>
des fuor der jungelinc gemeit
gedenkende allez bî der zît.
daz selbe tet der ander sît.
er dâhte ouch harte stille
< wie gar mîns herzen wille
für sich ist gegangen.
ich waene, ich hân gevangen
nâch dem ich lange hân gejaget.
mîn herze dicke hât geklaget
daz ich gesellen niht envant
der mich diuhte alsô gewant
daz er getriuwe künde sîn.
nû zöuget mir daz herze mîn
triuwe und einen staeten muot
an dem vil lieben knehte guot
ze dem ich hân gesellet mich.
mich dunket wol daz er und ich
gar gelîch ein ander sîn.
sîn forme gît den selben schîn
den eht ouch mîniu geben kan.
nein zwâre dâ gevaele ich an,
ich waene unrehte in hân betrogen.
wan schoener vil und baz gezogen
ist er waerlîche danne ich sî.
mîn künden nimmer werden drî
sô rehte rîlich als er ist.
in hât der süeze werde krist
gebildet nâch dem wunsche gar.
er ist sô rehte triuwevar
daz ich gewislîche weiz
daz er sich valsches nie gefleiz>.
diz was ir trahten under in.
und dô si fuoren allez hin,
des verjâhens ûf der vart
daz dieterich und engelhart
ir zweier name waere.
ouch seiten si ze maere
ein ander ûf der strâze
daz si in der selben mâze
gevüeren bî den zîten,
und daz si wolten rîten
ze tenemarke beide.
si lobeten mit dem eide
ein ander dô geselleschaft.
diu wart von in mit staeter kraft
behalten ûf ein endes zil,
als ich iu noch bewaeren wil
ê daz diz buoch sich wende
ze rüemelichem ende.
nû daz die reinen knehte
vil schône und ouch vil rehte
geselleschaft gewuoren,
dô ritens unde fuoren
ze tenemarken in daz lant,
und kâmen in die stat zehant
und ûf den schoenen palas
dâ der künec inne was
mit hûse bî den jâren.
und dô man die vil klâren
ûf den hof sach rîten,
dô wurdens an den zîten
empfangen wünnecliche.
wan der künic rîche
was dô sô tugentveste
daz er sîne geste
schôn unde wol hiez handeln.
ern wolte nie gewandeln
an den êren sîne site.
ouch wonte sîner frouwen mite
hôher tugent ein grôzes teil.
daz was der junkherren heil
die geriten kâmen dô.
si wâren beide ir künfte frô
unde enpfiengen si sô wol
daz man enpfâhen nimmer sol
zwên edele jungelinge baz.
ouch kunden si mit dienste baz
wol verschulden zwâre.
diu lûter und diu klâre
künigîn von hôher art
ze rede mit dem künege wart
von disen zwein besunder.
< sich, herre,> sprach si,< wunder
schoene an disen kinden.
wer möhte ûf erden vinden
zwêne knaben sô gar gelîch?>
< jâ> sprach der milte künic rîch,
< die werdent nimmer funden.
daz got in allen stunden
geprüeven grôziu wunder kan,
daz schînet zwâre wol hier an
daz dise jungelinge
an aller slahte dinge
sô gar gelîch ein ander sint.
sprechent an, ir lieben kint
( daz ir ze saelden sint genant!),
sint ir gebruoder beide sant?>
< nein> sprach zehant ir einer.
< vil werder künic reiner,
wir sîn alsus gesellen
daz wir ein ander wellen
behalten brüederlîche,
und sîn her in daz rîche
ûf iuwer hôhe milte komen.
kan unser dienest iu iht fromen,
der sol iu werden hie bereit,
und vinden wir die saelekeit
daz ir sîn welt geruochen.
an iu wir beide suochen
genâde und ouch gelücke.
iuwer lop ist flücke
ûf erden alsô sêre
daz man siht iuwer êre
alumbe und umbe sweimen.
si vert ze bêheimen,
ze ungern und ze riuzen.
ouch siht man dâ ze priuzen
vast iuwer êre erwahsen.
franken unde sahsen
hât erfüllet iuwer prîs.
vil hôchgelobter künic wîs,
wir biten flîzeclichen
( des sîn wir her gestrichen)
daz ir güete an uns begânt
und ir uns hie belîben lânt
biz sich gebezzert unser jugent
von der vil süezen reinen tugent
der ein wunder lît an iu.
ob wir zwei jâr oder driu
belîben hie, daz muoz uns geben
immer tugentrîchez leben.>
der künic edel von geburt
gap der rede in antwurt.
< ir herren beide> sprach er dô,
< ich bin des inneclichen frô
daz ir her zuo mir komen sît.
an iu sô rîchiu saelde lît
daz iu schiere wirt bereit
mit lange wernder staetekeit
allez daz ich guotes hân.
die wîle ir wellent hie bestân
sô sint mir willekomen gote.
mir ist vil hôher êren bote
an iu ze hûse komen hie.>
< genâde, herre> sprâchen sie,
die zwêne knaben ûz erkorn.
< der von der megede wart geborn
vergelte iu, herre, disiu wort
und gebe iu staeter freuden hort
umb iuwer hôhe miltekeit.
swaz uns von iu wart ie geseit,
künic vil gewaltec,
daz hân wir tûsentvaltec
an iu erfunden unde erkant.>
hie mite wurden si zehant
in des küneges hof geschriben,
dar inne beide si beliben
mit vil hôher zierde gar.
der künic hiez die hoveschar
in bieten zuht und êre.
ouch kunden si daz sêre
verschulden zallen orten
mit werken und mit worten.
swâ mite ein man ûf erden
ze hove liep sol werden,
daz kunden si wol trîben.
lesen unde schrîben
sach man si beide schône.
in süezer stimme dône
seitens unde sungen.
si tanzten unde sprungen.
si schuzzen ouch ze deme zil.
schâchzabel unde seitenspil
kundens ûzer mâzen wol.
swaz man nû kurzewîle sol
vor rittern und vor frouwen
hoeren unde schouwen,
daz lac an in mit voller kraft.
des wart sô gar liutsaelekhaft
ir werdez leben unde ir lîp
daz beide man unde wîp
vil dicke dâhten< herre got,
waz hât dîn wunderlich gebot
wünneclicher saelekeit
an disiu werden kint geleit!
daz wirt an in bewaeret wol,
swâ man geburt erkennen sol,
daz si von adel komen sint.
wol si vil saeleclîchiu kint
daz si zer werlde ie kâmen!
wol dem vil reinen sâmen
von deme wuochs sô reiniu fruht!>
sus wart ir adel unde ir zuht
geprîset und gerüemet.
der hof der stuont geblüemet
mit den beiden über al.
ouch treip man umbe als einen bal
ir lop in deme rîche.
man jach des endelîche,
si solten engel beide sant
und niht menschen sîn genant.
hie enzwischen flîzic wâren
die süezen und die klâren
daz si geselleschefte
mit ganzer triuwen krefte
vil staeteclichen wielten.
ein ander si gehielten
als man es wünschen solte.
swaz der eine wolte,
daz liez der ander staete:
und swenne ez fuoge haete,
sô wontens an den sîten
ein ander zallen zîten
und wâren sô gesellec
und alsô gar gevellec
daz man si nimmer mêr gesiht
die sô reiner triuwe pfliht
tragen zuo ein ander.
reht als ein salamander
in dem fiure muoz genesen,
sô wolten si bi einander wesen.
si wâren zallen stunden
zesamene gebunden
mit hôher minnen stricke,
daz si des jâhen dicke,
geschaehe ir eime sterbens nôt,
der ander laege für in tôt,
und wolte harte gerne ligen.
ir wille was dar ûf gedigen
daz si dâ liep unde leit
mit willeclicher arebeit
bi einander lîden wolten
unz si nû leben solten.
jâ herre got vil tiure,
wie was sô rehte gehiure
ir triuwe und ir gesellekeit!
ach süezer got, wie was sô breit
ir schoene, ir adel unde ir tugent!
swaz aber saelden an ir jugent
und an ir kintheite lac,
vil lîhte man daz allez wac
engegen disem dinge
daz die jungelinge
ein ander wâren sô gelîch.
der ûz erwelte künic rîch
muoste mit den kleiden
si zwên underscheiden.
er gap in ungelîch gewant,
dâ durch der eine würde erkant
vor dem andern deste baz.
vil dicke man si beide maz
mit liehter angesihte klâr,
so enwas niht anders umbe ein hâr
der eine dan der ander.
der künic alexander
fuor durch wunder in diu lant,
dâ von er vil unbildes vant:
haet er si zwêne dâ gesehen,
er müeste wunders hân gejehen.
si wâren dâ ze hove liep.
frou saelde, maneger sorgen diep,
het ir unsaelde dan getragen.
geliutert unde wol getwagen
wâren si von bresten,
und tâten swaz si westen
daz der künic gerne sach.
dâ von in beiden vil geschach
êren unde liebes dô.
nû stuont ez bî der zît alsô
daz der künic staete
wol eine tohter haete
gezogen, und diu künegîn,
diu reine und edel kunde sîn
an herzen unde an lîbe gar.
diu juncfrou wünneclich gevar
gelebte sunder itewîz.
an ir lac sô hôher flîz
daz ich mit tûsent münden
enkünde niht durchgründen
ir schoene, ir adel unde ir tugent.
wart iender keiserlîchiu jugent
unde erwünschter lîp gesehen,
daz muoste zwâre an ir geschehen
und weizgot niender anderswâ.
si was in deme rîche dâ
ein spiegelliehtiu wünne,
daz si der fürsten künne
moht iemer gerne schouwen.
ein krône ob allen frouwen
was ir wünneclicher lîp.
mit ir wâren alliu wîp
geblüemet über tiuschiu lant.
engeltrût was si genant,
diu reine und diu vil guote.
ir herze in êren bluote
als ein gezieret meien rîs.
an ir lac der erwelte prîs
und daz lebende wunnen spil
daz man von wîben haben wil.
diu selbe gar liutsaelige,
diu keines wandels maelige,
was zîtic zuo der minne.
an jâren unde an sinne
was diu vil rehte kluoge
gewahsen in der fuoge
daz si bedenken wolte
waz werdem manne solte
schôn unde lobelichen stân.
si wolde in ir gedanken hân
ûz erwelter manne prîs.
wer hövesch waere in alle wîs,
des kunde si gewarten.
darumbe der vil zarten
und der vil lobes reinen
diu minne wolte erscheinen
daz si gewaltes künde pflegen.
wan swâ daz wîp beginnet wegen
in ir herzen mannes tugent
und mit gedanken sîne jugent
wil mezzen unde ergründen,
dâ kan diu minne enzünden
herz unde muot dem wîbe
nâch des mannes lîbe.
swer zucker dicke mizzet,
vil lîhte der sîn izzet
eteswenne ein kleine.
alsô tuot ein reine
und ein schoene saelic wîp.
sô diu eins werden mannes lîp
gemizzet in ir muote,
sô wil diu reine guote
dar nâch vil lîhte sîn bekorn.
des wart diu maget wol geborn,
engeltrût, vil wol gewar.
wan sô si mezzen wolte gar
mit ir gedanken mannes tugent,
sô was ouch billich daz ir jugent
schiere des geruochte
daz mannes si versuochte.
sît daz si wolte trahten
und in ir herzen ahten
wer hôher êren künde warn,
dô dorfte si niht verre varn
ûz ir vater hûse.
si vant der êren klûse
an zwein gesellen drinne
die beide ir staete sinne
ze ganzer wirde truogen.
ouch kunde si beluogen
ir zweier saelde tougen
mit herzen und mit ougen
sô schône und alsô rehte
daz man zwên edele knehte
als inneclîche nie besach.
swenn ir diu state dô geschach
daz niemen ir enwart gewar,
sô warf si die gesiht aldar
ûf die vil saeldebaeren.
si kunde wol bewaeren
in beiden minnetücke.
reht als si waeren flücke,
sus fuoren ûf si dicke
ir spilende ougen blicke.
und alzehant dô daz geschach
daz si mit ougen si besach,
sô liez si tougenlîchen
nâch der gesihte slîchen
ir sinne unmâzen lîse.
ir herze daz vil wîse
wolte nâch den ougen
spehen alsô tougen
ob iender an in waere
kein sache wandelbaere.
swie vil si des geluogete,
swenn ez ir ebene fuogete,
so envant si iedoch anders niht
wan daz ir klâren angesiht
unde ir herzen dûhte guot.
ir spilendiu ougen unde ir muot
diu funden zwâre beide
sô wünneclîche weide
an den zwein gesellen
daz diu minne stellen
begunde an ir besunder
ein inneclichez wunder.
ein wunder, mac ich sprechen wol:
wande iuch wunder nemen sol
des dinges daz an ir geschach.
als mir diu wâre schulde jach,
sô wart diu saelden rîche
von in zwein gelîche
mit liebe gar durchgründet
und von dem fiure enzündet
daz frou minne enpfenget,
sô si sich ofte menget
under man und under wîp.
ir süezer wünneclicher lîp
wart in kurzer stunde
in beiden holt von grunde.
ir einic sin, ir einic leben,
wart in zwein alsô gegeben
daz si begunde minnen
mit lîbe und ouch mit sinnen
si beide samt gelîche
sô gar inneclîche
daz sô vaste nimmer wîp
geminnet eines mannes lîp.
hie prüeve ich an dem maere
daz minne wandelbaere
was an ir gedanken ie.
swaz si iezuo lêret hie,
daz kan si dort verbieten.
swer sich dar under nieten
dicke sol ir raete,
der wirt vil lîhte unstaete.
si kunde dar ûf dringen
mit herzelichen dingen
die süezen und die guoten,
die werden hôchgemuoten,
daz si bi einander zwêne man
in ir herzen liep gewan.
dâ wider raetets anderswâ
daz niemen weder hie noch dâ
zwei liep in sînem sinne
von herzen niht enminne.
wer sol hier under sich bewarn?
wil minne mit ir raeten varn
sô gar unstaeteclîche,
wie mac dan immer rîche
ein edelez herze ûf erden
an rehter minne werden?
doch was si gar unschuldic hie.
swaz si begunde râten ie,
sô wil ich si doch fürbaz niht
strâfen umbe die geschiht
die si wol kunde erscheinen
der klâren und der reinen
mit lêre und ouch mit raeten.
riet si der vil staeten
vil schône und ouch vil rehte
daz si zwên edele knehte
ze herzen niht entrüege,
dazn was niht ungefüege.
sît daz die knaben tugentrîch
ein ander wâren sô gelîch
daz kein underscheiden
wart funden an in beiden,
sô was ouch vil gebaere
daz kumberlîche swaere
diu schoene durch die beide lite
und in gelîche teilte mite
ir inneclîche trûtschaft.
wie solte ir herze tugenthaft
an den werden kinden
underscheide vinden,
sît daz ir ougen beide
an in kein underscheide
erfunden noch ersâhen?
daz herze muoz enpfâhen
liep oder leit vil drâte
al nâch der ougen râte:
wan swaz den ougen sanfte tuot
daz dunket ouch daz herze guot,
und ist im zwâre wol dâ mite.
herze und ougen hânt den site
daz si gehellent under in.
daz ouge muoz des herzen sin
ze minneclichen dingen
leiten unde bringen
beide stille und über lût.
dâ von diu maget engeltrût
al nâch der ougen lêre
die zwêne knaben sêre
von herzen muoste minnen.
si mohte niht gewinnen
disen lieber danne jenen:
si muoste sich nâch beiden senen
samt und niht besunder.
daz schuof daz fremde wunder
daz von gelîcheite
got an si beide leite.
ir zweier muot, ir zweier sin
weizgot die wâren under in
gelîch ân allez underbint.
des wart diu maget alsô blint
an ir menneschlicher art
daz dieterich und engelhart
ir wâren als ein einic man.
ir herze nâch in beiden bran
in eines mannes bilde.
ir wart gemachet wilde
des diu natûre sich begât
und von wâren schulden lât
an alten unde an kinden
underscheide vinden.
dâ man sich des vereinet
daz man ein mensche meinet
für daz ander etewâ,
daz füeget diu natûre dâ
verborgen unde tougen.
si lêret herze und ougen
ein für daz ander triuten.
doch kunde si bediuten
der süezen engeltrûte niht,
swie vil man gewaltes giht,
wie si ir fünde ein underscheit
an den gesellen vil gemeit.
des sprach si dicke wider sich
< ach herre got, wie gar bin ich
mîn selber sô verirret
daz sich mîn herze wirret
in sorgen maneger hande.
in zweier slahte bande
ist mir der muot gebunden.
sol ich zallen stunden
triuten sô gar eine
mit herzelicher meine
zwên alsô minneclîche man,
wê daz ich dann ie gewan
herze leben oder lîp!
deiswâr ein reine saelic wîp
hât mit einem liebe gnuoc.
zwei liep nie staetez wîp getruoc
in ir herzen muote.
der edel und der guote
der in diu herzen blicket
und alliu dinc entstricket
diu tougen oder offen sint,
der mache balde ein underbint
an den gesellen beiden,
daz ich künne gescheiden
ir einen mir besunder ûz,
und mir der ander als ein grûz
werden müeze in kurzer frist.
ich ziuhe ez an den werden krist
daz ich si beide minne
mit herzen und mit sinne:
doch sol mir got verbieten
daz ich mich wolde nieten
mit der tât ir beider.
ich arme enkan niht leider
des dinges über werden,
ichn müeze in ûf der erden
beiden holt von herzen sîn.
daz aber si gewaltic mîn
nû beide werden müezen,
daz sol den edelen süezen
mit gotes helfe sîn verzigen.
zewâre ich wolte ê tôt geligen
ê daz mîn lîp vil reine
würde in zwein gemeine.>
sus saz si redende alle tage
und treip verholne dise klage
mit herzen und mit munde.
si dâhte zaller stunde
wie sie doch des begünde
daz si gescheiden künde
die knaben ûz besunder
alsô daz ir dar under
der ander misseviele
und daz ir herze wiele
von grunde nâch dem einen.
si wolte ungerne meinen
si beide samt gelîche.
diu süeze tugentrîche
sô rehte kiusche was benamen
daz sich begunde ir herze schamen
daz ez solte brinnen
nâch zweier manne minnen.
darumbe ein underscheiden
suochtes an in beiden
in vil harte manege wîs.
ir schoene, ir tugent, ir êren prîs
mit ougen si vil dicke maz,
ob ir der ander lîhte baz
geviele dan der eine,
daz si vil lobes reine
besunder ir den ûz erkür.
nû daz si wider unde für
besach si beide in einer stunt,
und ir kein underscheit wart kunt
an ir zweier lîbe zart,
noch an ir siten und ir art
ungelîches niht ervant,
dô nam diu schoene sâ zehant
ir zweier namen in den munt.
die begundes an der stunt
merken unde prüeven sâ.
sît daz niht ungelîches dâ
an ir lîben wart gesehen,
dô woltes an ir namen spehen
mit willen ob ir einer,
iht süezer unde iht reiner
dan der ander hülle.
swelhes name erschülle
mit liuten in ir ôren baz,
den wolte ir herze sunder haz
triuten unde minnen
mit muote und ouch mit sinnen,
und ir der ander waere
leit unde gar unmaere.
ez wurden von der lobesamen
gemerket dise zwêne namen,
dieterich und engelhart.
ir zweier lût vil dicke wart
geprüevet von der schoenen.
ir hellen und ir doenen
begundes ahten sêre.
dâ von diu tugenthêre
des über ein vil balde kam
daz engelhart ein süezer nam
waere danne dieterich.
< wê> sprach si tougen wider sich,
< engelhart der name guot
vil sanfter in den ôren tuot
danne dieterich für wâr.
er solte leben alliu jâr
der in ze namen ûz beschiet.
nâch der engelischen diet
gehillet sîn vil reiner lût.
dar zuo sô bin ich engeltrût
genennet selbe ân allen spot.
die zwêne namen, sam mir got,
engeltrût und engelhart,
gehellet nâch gelîcher art
und zement bî einander wol.
dâ von ich engelharten sol
für dieterichen minnen.
er muoz in mînen sinnen
vil gar versigelt werden.
sît daz dem namen ûf erden
mîn name ist alsô anelich,
sô dunket mich doch mügelich
daz ich in deste lieber habe.
ich bin nû dieteriches abe
in mînes herzen sinne komen,
und habe sunder ûz genomen
den werden engelharten.
ûf den sô wil ich warten
mit herzen und mit ougen.
diu rede ist âne lougen>.
mit der vil süezen kündekeit
diu maget vant ein underscheit
an den trûtgesellen zwein.
diu schoene kam des über ein
daz si von grunde wolte senen
zallen zîten sich ûf jenen
und disen wolte mîden.
si wolte gerne lîden
durch engelharten senenôt
und dieterîche alsô den tôt
wünschen zaller stunde.
ir herze wart von grunde
engelharte unmâzen holt.
der eine was ir als daz golt
und was der ander als der wint.
ir zweier namen underbint
geschuof an ir daz wunder
daz engelhart besunder
in ir herze wart geleit
und dieterich dar ûz gejeit.
swaz si dâ vor mit staeter kraft
inneclicher friundschaft
gelîche engegen in beiden truoc,
daz wart dô lûterlîche gnuoc
geleit wan an den einen.
iedoch was den vil reinen
ir wille noch verborgen.
ir trûren und ir sorgen
was in beiden gar verholn.
si liezen si grôz jâmer doln,
und dienten ie dem künige rîch
mit willen aller tegelîch
sô schône und alsô rehte
daz man zwên edele knehte
gesaehe nie baz dienen.
si leiten unde spienen
für sich gar den willen sîn
und tâten offentlichen schîn
daz si den leisten wolten.
swâ mite si dâ solten
ze saelden und ze prîse komen,
daz haetens an sich gar genomen,
die zwêne tugentrîchen.
nû daz si werdeclîchen
bî dem künege alsô beliben
biz si mit êren dâ vertriben
etelîchiu jâr dar nâch,
dô kam ein bote( dem was gâch),
der âventiure lâgende,
vorschende unde frâgende
der endelichen maere,
ob dâ ze hove waere
ein knabe dieterich genant.
< jâ> sprach ein ritter alzehant
( der was ein alter hoveman),
< ob ich ez rehte sagen kan,
guoter kneht, sô vindestû
bî dem werden künege nû
zwêne knaben lobelich.
der heizet einer dieterich
und der ander engelhart.
sô liep und alsô rehte zart
si beide mînem herren sint
als ob si waeren siniu kint.>
der rede wart der bote frô.
< ach, saelic herre> sprach er dô,
< wie sol ich des gevâren
daz ich den süezen klâren
der dieterich geheizen ist
gesprechen müge an dirre frist
und ich mit im ze rede kome?>
< dâ muostû warten> sprach der frome,
< biz daz mîn herre gezzen habe.
sô koment danne si her abe,
die zwêne knaben tugentrîch.
ir ein dem andern ist gelîch,
wan daz si mit den kleiden
besunder sint gescheiden
vom künege zallem mâle.
ez treit von fritschâle
engelhart ein rîchez kleit.
sô hât dieterich geleit
an sich bî dirre zîte
ein kleit von brûnîte.
dâ bî maht dû si erkennen wol.>
sus gienc der bote freuden vol
sitzen biz der künic gaz.
nû dô er alsô gesaz
biz daz der tisch erhaben wart,
dô kam gegangen engelhart
und der getriuwe dieterich.
bî henden haeten si dô sich
durch geselleschaft genomen.
dô si sach der bote komen,
dô gienc er dieterîche engegen:
diz wort begunde er im dô legen
harte tougenlîche für.
< fürste junc von hôher kür>
sprach er zim vil suoze,
< nemet eine muoze
und lâzet iuch gesprechen hie.>
dieterich dô balde gie
aleine mit dem knehte
und hiez in sagen rehte
waz sîn wille möhte wesen.
< junkherre guot und ûz erlesen>
sprach er aber dâ zehant,
< diu herzogîn von brâbant,
iuwer reiniu muoter,
hât mich, knabe guoter,
gesant her in daz rîche,
durch daz ich endelîche
ir boteschaft iu künden sol.
ich bin geloufen als ein mol
umbe und umbe ein halbez jâr
und hân gesuochet iuch für wâr
über allez tiusche lant.
der fürste dâ von brâbant,
des ir ze vater muostet pflegen,
der ist nû lange tôt gelegen,
und ist daz herzogentuom
und al sîn fürstlicher ruom
mit ein ûf iuch gevallen.
darumbe sult ir wallen
wider heim vil balde dan,
ê daz die iuwer dienestman
vil lîhte geben eteweme,
entweder disem oder deme,
iuwer liute und iuwer lant.
ir muot der ist alsô gewant,
ob ir niht balde komet dar,
daz si gedenkent etewar
zeinem herren sich gehaben.
daz ir nû lange sît begraben,
seht, daz ist ir aller wân.
di wellent des gelouben hân,
ob ir noch lebendic waerent,
daz ir des niht enbaerent
und wellent hie ûf erden
gewaltic immer werden
landes oder liute dâ,
daz ir widerkêrent sâ
ie ê ie bezzer zuo der frist
( darumbe iu daz enboten ist)
und an iuch ziehent iuwer dinc.
ach herre, süezer jungelinc,
geloubet ir der maere niht,
sô nemet ir in iuwer pfliht
diu rehten wortzeichen.>
alsô begunde er reichen
dieterîche sâ zehant
einen brief, dar an er vant
alles des die wârheit
daz er im haete dô geseit.
dô er nû allez daz gelas
daz an den brief geschriben was,
dô wart sîn herze freuden blôz.
er huop ein klagen alsô grôz
um sînes lieben vater tôt.
doch klagte er vaster dise nôt,
ob er ze lande wolte,
daz er sich danne solte
von engelharte scheiden.
er wart mit herzen leiden
volleclichen überladen.
er wolte gerne grôzen schaden
an sîme lande hân genomen,
durch daz er nimmer waere komen
von sîme trûtgesellen.
er kunde jâmer stellen
und inneclicher riuwe pflegen.
sîns guotes wolte er sich verwegen
vil lieber an den zîten
ê danne er wolte rîten
von engelharte wider hein.
al sîn wünne gar verswein
und wart sîn herze freuden bar.
er gienc vil klegelichen dar
für engelharten bî der stunt
und machte im dô mit rede kunt
sîner muoter boteschaft.
er sprach< geselle tugenthaft,
ich sol ze lande kêren,
wil ich von hôhen êren
niht gescheiden werden.
wan ich bin ûf der erden
gevallen in vil klagende nôt.
mîn vater ist mir leider tôt,
der fürste rîch von brâbant,
und muoz ich erben sîniu lant
und daz herzogentuom.
al sîn fürstlicher ruom
ist gevallen ûfe mich.
dâ von ich, trûtgeselle, dich
heftic und inneclîche man
daz dû mit mir kêrest dan
wider heim ze lande nû.
vil saelic friunt, dâ wirdest dû
gewaltic alles daz ich hân.
ich sol dir machen undertân
lîp unde guot, die beide.
vil gar ân underscheide
solt dû gebieten über die.>
< zewâre ich muoz belîben hie>
sprach der getriuwe knabe zime.
< diu maere diu ich hie vernime,
diu gânt vil harte nâhe mir:
wan ich mit grimmer nôt enbir
der trûtgeselleschefte dîn.
ich wolte gerne bî dir sîn
immer nâch mîns herzen gir.
swie kûme ich aber dîn enbir,
sô râte ich endelichen doch
daz dû ze lande kêrest noch
ze dînem erbeteile.
got lâze dir nâch heile
alliu dîniu dinc ergân.
ich muoz noch langer hie bestân
bî dem künege( daz ist reht)
und als ein vil ellender kneht
dienen der niht geltes hât.
der ungedanket niht enlât
swaz in triuwen hie geschiht,
der lâze ouch ungelônet niht
der vil hôhen triuwen dir,
trûtgeselle, die dû mir
mit willen ie erscheintest.
daz dû mich ie gemeintest
alsô gar inneclîche,
des kroene got der rîche
mit saelden immer dîne jugent.
ez was an dir ein michel tugent
und ein vil grôziu diemuot
daz dû, junger fürste guot,
sô nider ie gemachtest dich
daz dû geselleschefte mich
sô lûterlîche hâst gewert,
wand ich enwart des nie sô wert
daz eines landes herre grôz
ze hove solte mîn genôz
an geselleschefte sîn.
ez wart an mir vil volle schîn
daz ich vil tumber sinne wielt,
sît ich dich verre baz niht hielt
dan alle mîne gesellen ie.
ich solte sîn gewesen hie
dîn kneht vil kûme, wizze krist.
swaz aber dir enboten ist
unzühte von mir, saelic man,
dâ bin ich gar unschuldec an:
wand ich dich niht erkante
daz dû von brâbante
waer eines hôhen fürsten kint.
doch was mîn sin dar an ze blint
daz ich dir êre niht enbar.
ich möhte ân allen zwîvel gar
an dîner tugent hân gespurt
daz dû waere von geburt
edel gar und ûz erkorn.
ez sol belîben âne zorn,
ob ich mich gesûmet hân.
wan ez ist sêre missetân
daz ich dir, hôchgeborniu fruht,
erboten hân ze kleine zuht.>
< ach herzetrût geselle mîn,
durch got lâz dîne rede sîn>
sprach dô dieterich zehant.
< mir ist von dir diu zuht bekant
der ich vergezzen nimmer wil.
êren unde liebes vil
bin ich von dir ginnert.
dîn tugent nie geminnert
wart gegen mir als umbe ein hâr:
si wuohs von tage ze tage für wâr
sô vaste und alsô sêre
daz ich nimmer mêre
verschulden kan die wirde
die dû mit reiner girde
mir erboten hâst dâ her.
ach tuo mit vollen des ich ger,
sô hâst dû wol ze mir getân.
lâz alle widerrede stân
und var mit mir, geselle mîn.
und stât alsô der wille dîn
daz dû mit mir niht enverst,
sô wizze daz dû mir ouch werst
die reise gegen brâbant.
wan solte ich liut unde lant
verliesen unde swaz ich habe,
des wolte ich alles komen abe,
ê dan daz ich enbaere dîn.>
< nein> sprach er,< daz enmac niht sîn.
dû solt ze lande kêren
und warten hôher êren
die dir got hât ûf geleit.
ez waere ein grôziu tumpheit
daz dû sô rîchiu dinc verlürst
und durch geselleschaft verkürst
ein hôhez herzogentuom.
swâ man sô ganzer wirde ruom
erwerben kan, dâ sol man zuo
beide spât unde fruo
gebâren niht ze trâge.
ein man sol ûf die wâge
lîp unde guot umb êre legen.
dîn bete kan mich niht erwegen
daz ich mit dir von hinnen var.
mîns herren lônes nime ich war
den er mir hât geheizen.
in sînes landes kreizen
wil ich belîben immer.
dar ûz enkome ich nimmer
biz an den freudebaeren tac
daz ich ritter werden mac.>
dâ wider sprach dô dieterich
< trûtgeselle, ich mache dich
ze ritter, wiltû mit mir hein,
sô rehte wol daz nie dehein
ritter baz gemachet wart.>
< nein> sprach aber engelhart,
< ich muoz belîben unde sol.
mir tuot der künic alsô wol
und hât sô wol ze mir getân
daz ich gerne wil bestân
in sînem dienste lange frist.
swâ der man mit êren ist
und er von dannen kêret,
wird er darumbe entêret,
deiswâr daz lît vil ebene.
mirn touc niht baz ze lebene
nâch mîner mâze danne ich lebe.
swenn ich von solher mâze strebe,
sô tuon ich gar unrehte.
eim ungefriunten knehte
enmöhte baz gewesen niht.
als man gemeiniclichen giht,
sô hoere ich sprechen unde sagen,
ez künne ein übeler niht vertragen
guottaete die der mensche tuo.
dâ sol ich nû gedenken zuo
und sol dâ bilde kiesen bî.
ich waere guoter sinne frî,
ob ich nû disen hof vermite
und sô toerlîche rite
von alsô miltem manne.>
< geselle, sît ich danne
dich niht überwinden kan
daz dû mit mir wellest dan,
sô wil ich gote dich ergeben:
der lâze mich an dir erleben
êren und gelückes vil.
hier under ich dich biten wil,
ob sich diu zît alsô getrage
daz dich dîn muot von hinnen jage,
daz dû mich danne mîdest niht.>
< zewâre> sprach er,< daz geschiht:
nim des ze pfande mînen eit.>
sus bôt er im die sicherheit
daz er in gerne saehe,
swenn ime daz geschaehe
daz er von dannen wolte varn.
ein ander bâten si bewarn
den süezen got vil reinen.
man sach si heize weinen
umbe ir zweier scheiden.
ez wart dô von in beiden
mit trûren jâmer güebet.
dieterich betrüebet
für den künic balde gie.
er huop an unde seite wie
nâch im gesendet waere.
ouch klagte er im diu maere
daz sîn vater waere tôt
und wie sîn muoter im gebôt
daz er ze lande solte komen.
urloup von im wart genomen
von allen die dâ wâren.
die sach man dô gebâren
vil harte klegelîche.
der milte künic rîche
liez in mit hôhen êren
von sînem hove kêren.
er gap im kleider unde pfert.
drî knaben edel unde wert
hiez er bî den zîten
mit im ze lande rîten
und sande in heim âne alle wer.
betrüebet wart des hoves her
von der heimverte sîn.
der künic und diu künegîn
gâben im ir süezen segen
und bâten sîn vil tiure pflegen
der reinen meide kiuschez barn.
sus kam er wider heim gevarn
schôn unde rîlîche.
dô wart er minneclîche
enpfangen von den sînen.
si liezen wol erschînen
daz er in liep ze herren was.
sîn gelt daz zôch er unde las
gar unde gar in sîne pflege
und lebete sît alle wege
als ein vil hôher fürste wert
der beide guotes und êren gert.
hie lâzen wir den guoten
und den vil hôchgemuoten
belîben unde sagen wie
sîn trûtgeselle dort begie
daz er ze hôhem lobe kam.
swaz den êren wol gezam,
dâ kunde er zuo gefüegen sich.
ê dannen kaeme dieterich,
dô diente er sînem herren wol
als ein getriuwer knabe sol:
sô diente er im nû verre baz,
dâ von der künic nie vergaz
ze guote sîn. waz sol des mê?
er was im lieber nû dan ê
dô dieterich ze hove was
und er si dô ze herzen las
beide samt gemeine.
sô kunde im nû der eine
ze herzen nâher dringen.
swem an zwein lieben dingen
von ungeschihte widervert
daz er des einen wirt verhert,
der minnet ie daz ander mê,
und ist im lieber vil dan ê.
darumbe wart ouch engelhart
alle zît und alle vart
ze hove deste werder.
er was der êren querder
und lobes gar ein angel.
dô man begunde mangel
dieteriches nemen dâ,
dô wart in engelhart iesâ
lieber unde trûter.
ir aller sin was lûter
engegen dem vil reinen,
zewâre biz an einen,
der neit in hôher êre
sô vaste und alsô sêre
daz er in arges niht erliez.
ritschier von engellande er hiez
und was des küneges swestersun.
got herre, nû verwîze dun
der werden liuten sî gehaz!
der selbe enweste rehte waz
sîn herze an dem getriuwen rach.
daz er in dâ ze hove sach,
daz tet im ûzer mâzen wê.
er haete ouch dieterichen ê
durch sîne werdekeit geniten.
daz er ze lande was geriten,
darumbe was er hôchgemuot
engelhart, der knabe guot,
erkante wol daz er in neit.
doch sweic er allez unde leit
gedulteclichen sînen zorn.
sîn herze rein und ûz erkorn
darumbe was niht ungemuot.
er tete alsam der wîse tuot
der smaehen haz vil gerne treit
durch vollekomene werdekeit.
vil senften haz er lîdet,
swen man der êren nîdet.
daz kunde er wol betrahten,
und wolte dar ûf ahten
lützel oder selten iht
daz im der tugentlôse wiht
vil argen willen tete schîn.
engeltrût, diu frouwe vîn,
diu minnet aber in her wider
sô vaste daz ir muot dâ nider
an allen freuden muoste ligen.
ir herze was dâ hin gedigen
dâ von ez nimmer mohte komen.
diu minne haete alrêrst genomen
gar endelîche an ir den sic.
dô dieteriches aneblic
ze hove si niht irte mê,
dô wart ir noeter vil dan ê
nâch engelhartes minne.
swie gar diu schoene ir sinne
von dieterîche naeme
ê er von dannen kaeme,
sô was doch under stunden
ir muot mit ime gebunden,
swenne ir ouge an im erlas
daz er gelîch ir trûte was.
daz allez was nû gar dâ hin.
ir muot, ir leben unde ir sin
an engelharte lâgen.
ir friunden unde ir mâgen,
ir vater unde ir muoter,
was ir lîp vil guoter
niht sô rehte holt als ime.
an ir triuwen ich vernime
daz in diu reine guote
mit engelischem muote
als minneclichen meinde
daz ir herze weinde
nâch sîner minne tougen.
si entorste mit den ougen
erzeigen niht den smerzen
den si truoc ze herzen
von engelhartes schulden.
si kunde jâmer dulden
verholne zuo dem mâle.
dâ von sô wart ir quâle
deste groezer alle zît.
ein fiur, swâ daz verborgen lît
tougenlichen etewâ,
daz brinnet schedelicher dâ
dan ob ez offen würde.
als tuot der minne bürde
die man verborgenlichen treit.
swâ trûren unde sendez leit
verholne sint enbrunnen,
dâ wirt diu nôt gewunnen
diu verre wirs dem herzen tuot
und vaster dringet in den muot
dan offenlichez ungemach.
dâ von der schoenen wirs geschach
von tougenlicher swaere
dan ob diu minnebaere
ir jâmer goffent haete.
nû daz diu reine staete
und diu vil saelige engeltrût
het engelharten alsô trût,
dô wart ir pîn gemêret
und ir leit verkêret
in strenger unde in groezer nôt.
ir muoter lac ir leider tôt,
diu tugenthafte künegîn.
des wart ir jâmer unde ir pîn
deste grimmer aber dô.
doch wart sie leidec unde frô
von ir tôde beide.
mit liebe und ouch mit leide
diu schoene wart gebunden
an den selben stunden
dô man ir muoter sterben sach.
wâ von diz aber dô geschach
daz diu guote fröute sich,
des wil ich baz bescheiden dich.
si gedâhte alsô stille
< der minne gernde wille
den ich ze disem manne trage,
wirt verdecket mit der klage
der ich nâch mîner muoter pflige.
ob ich durch minne trûric lige,
so enzîhet mich sîn niemen doch.
wan mîn vater waenet noch
daz ich dulde klagende nôt
durch daz mîn muoter liget tôt
die man nû leider hât begraben.
mîn herzelichez ungehaben
daz ich verborgenlichen dol,
daz wirt nû mit gelimpfe wol
beweinet offenlîche.>
sus vant diu saelden rîche
in ir herzen einen funt
der si machte bî der stunt
ein lützel unde ein wênic frô.
doch stuont ir wünne und freude alsô
daz si niht grundes haete.
ir wünne was niht staete,
die si truoc zir sinne:
wan si des mannes minne
und der küneginne tôt
undersneit mit sender nôt:
daz fröudelîn vil kleine
daz diu maget reine
het in ir herze dâ gezogen,
daz was sô balde dan geflogen
als ez gevidert waere,
und wart ir klagendiu swaere
sô rehte grôz von tage ze tage
daz man ir weinen unde ir klage
an ir antlitze kôs.
ir liehte schoene si verlôs
und wart unmâzen riuwevar.
und dô es der künic wart gewar,
dô was er in dem wâne
daz diu vil wol getâne
nâch ir müeterlîne
trüege dise pîne.
darumbe er zuo der schoenen sprach
< tohter mîn, diz ungemach
solt dû fürbaz mîden.
wir alle müezen lîden
swaz got gebiutet über uns.
der tôt des vater noch des suns
schônet noch der muoter.
als übeler noch sô guoter
niemen lebet ûf erden,
ern müeze funden werden
ze leste jaemerlichen tôt.
darumbe sol nû disiu nôt
um die vil lieben muoter dîn
ein wênic deste ringer sîn,
wan ez niht anders mac gewesen.
möhte si dâ von genesen
daz man si vaste weinde,
vil klage ich danne erscheinde
und würde ouch um si leides vol.
mîn liebez kint, tuo rehte wol
unde enrieze niht sô vil:
wand ich gerne leisten wil
allen dînen willen.
möhte ich wol gestillen
dîn klegelichez herzeleit,
dâ waere ich gerne zuo bereit.
iedoch sol ichz versuochen
ob dû sîn wilt geruochen,
sô lâz dîn herze in freuden leben.
ich wil dir engelharten geben
zeinem kameraere.
der kan dir alle swaere
mit freuden gar vertrîben.
lesen unde schrîben,
harpfen unde singen,
tanzen unde springen,
kan er ûzer mâzen wol.
dâ mite er alle stunde sol
kurzewîle machen dir.
er pflege dîn: sô tuot er mir
ûzer mâzen liebe nû.>
< vater mîn, daz füege dû>
sprach diu liutsaelecliche dô.
< er machet mich vil lîhte frô
mit sîner höveschen fuoge.>
hie mite wart der kluoge
und der hovebaere
zeinem kameraere
der frouwen dô geschicket.
des wart ir herze entstricket
ein wênic von beswaerde.
iedoch was ir gebaerde
niender als si waere frô
daz er ir solte pflegen dô.
mit hazze man gelîchset
swâ minne tougen rîchset.
daz selbe tet ouch engeltrût.
si neit den knaben über lût
und minnete in vil tougen.
si kêrte ab ime ir ougen
swenn ez diu liute sâhen,
und liez ir herze vâhen
verholne sîne minne.
doch wâren sîne sinne
an der schoenen gar betrogen.
der jungelinc vil wol gezogen
niht weste dirre maere.
er wart ir kameraere
und machte ir kurzewîle gnuoc,
biz sich diu zît alsô getruoc
daz er an ir begunde spehen,
swenn ez diu state liez geschehen,
daz ir ein wörtelîn enpflôch
daz wol ze hôher minne zôch,
diu tiefe in deme herzen lît.
< zewâre> sprach si zeiner zît
da ez niemen hôrte wan si zwei,
< ich wolte geben drumbe ein ei
daz ich erkante dînen muot,
ob dû doch waerest alsô guot
sô gar liutsaelic als dû bist.>
daz wort begunde er zuo der frist
merken ûf ir hôhe gunst.
in lêrte sînes herzen kunst
daz er dâ solte kiesen bî
daz si niht waere minne frî
in ir muote wider in.
darumbe sô begunde er hin
an die schoenen blicken.
ir rede begunde schicken,
als mir diu wâre schulde jach,
daz sich der jungelinc ersach
in ir spilnden ougen.
nû daz dar inne tougen
diu minne ir wunder machete
und in her wider lachete
sô rehte lieplichen an
als ob si spraeche< disem man
wil ich durch sîn herze sehen>,
hie mite was ouch im geschehen
daz ime geschehen solte.
swaz diu minne wolte,
daz wart an im erfüllet.
mit minne al umbetüllet
wart gegen ir daz herze sîn.
in warf daz kleine wörtelîn
in der süezen minnen stric.
ouch schuof der lieplîche ougen blic
der nâch der guoten rede gie
daz ime wart gegeben hie
sô tief ein minnen wunde
daz si verheilen kunde
kein salbe noch kein weizel.
der vogel ûf dem reizel
mit süezer stimme wirt betrogen.
sus het in minne dô gezogen
mit süezen worten in ir kloben.
des wart sîn muot vil mêr gestroben
dan ich gesagen künne.
man seit daz si gewünne
nie sô grôzen smerzen,
ern trüege in sînem herzen
wol zwirent alsô grimmen.
sîn muot begunde swimmen
in trûren unde in manic leit.
nâch senelicher arebeit
sîn herze was gebildet
und gienc er gar verwildet
in der sorgen forste.
wand er nie getorste
klagen ir sîn angest,
sô truoc er aller langest
trûren unde sende klage.
er dienete ir eht alle tage
ze tische und ouch ze bette
alsô daz er gerette
nie kein wort engegen ir
nâch sînes muotes herzen gir.
er dâhte, ob er gewüege
daz er durch si ertrüege
leit unde grôzez ungemach,
er diuhte si eht sîn ze swach
unde lîhte gar ze nider.
sô gedâhte si her wider,
ez waere ein schemelîchez dinc,
obs an den werden jungelinc
ze liehte ir minne braehte
und im des zuo gedaehte
daz er sô nâhe ir herzen lac.
sus wart ir trûren manegen tac
verswigen unde ir beider nôt.
si wâren beide an freuden tôt
und lebten kumberlichen dô.
nû kam ez zeiner zît alsô
daz er solte snîden
der klâren und der blîden
über tische, sô man saget.
er kniete für die schoenen maget
und diente ir nâch gewonheit.
nû daz er iezuo alsô sneit,
dô dâhte er an ir minne
sô verre in sînem sinne
daz er sîn selbes dô vergaz
unde er niht enweste waz
er solte schaffen unde tuon.
er liez alsam ein toubez huon
daz mezzer vallen von der hant.
daz im von minne niht geswant,
daz was ein grôzez wunder.
iedoch wart im hier under
sîn varwe sô verwandelt
und alsô missehandelt
daz sîn diu schoene wart gewar,
daz im von rehter minne gar
diz dinc geschehen waere.
diu süeze saeldenbaere
begunde aleine merken daz,
wan si gegen im kûme saz,
sô balde und alsô dicke
ir spilende ougen blicke
enflügen ûf in alzehant.
darumbe si den pîn ervant
der in von sîner freude schiet.
ir reinez herze ir dô geriet
daz si vil stille sweic dâ zuo,
biz an einen morgen fruo
daz si vereinet wâren.
dô sprach si zuo dem klâren
suoz unde minneclîche alsô.
< engelhart, wie was dir dô
oder aber wes bedûhte dich
dô sô rehte vaste sich
diu varwe dîn verkêrte?>
< frouwe> sprach der gerte,
< ich enweiz wenn oder wâ.>
< ich meine> sprach diu schoene sâ,
< dô dû mir soltest snîden.
waz dû dô kundest lîden,
daz weste ich gerne sunder spot.>
< mirn war niht, frouwe, sam mir got>
sprach der junge dô mit schamen.
< zewâre ez tete dir benamen
etewaz: ich sach ez wol.>
< frouwe> sprach er,< ich ensol
noch getar iu sagen niht
von den sachen ihtes iht
dâ von ich sô beswaeret wart.>
< ich wil ez wizzen, engelhart,
sô rehte liep als dû mir bist.>
< vil reiniu fruht, sît es enist
nû deheiner slahte rât,
ichn entslieze iu die getât,
sô künde ich iu mit hulden
waz ich dô kunde dulden
jâmers unde smerzen.
ich was in mînem herzen
verdâht ûf iuwer minne alsô
daz ich von rehter minne dô
vernunst und sinne gar verlôs.
wan sît ich, edel frouwe, erkôs
zem êrsten iuch, sô bin ich wunt
vil gar biz ûf der sêle grunt
umb iuwer reine minne guot.
ir hât mir leben unde muot
beswaeret nû vil lange zît.
mîn herze umb iuwer saelde lît
in senden noeten manicvalt
noch wart dar under nie sô balt
daz ich iu getorste klagen
waz ich jâmers hân getragen
durch iuch, vil tugenthêre.
mîn schame und iuwer êre
machten mich sô gar verzaget
daz iu mîn leit niht wart geklaget
daz ich sô jaemerlichen dol.
ouch weste ich unde erkante wol
daz ich mîn arebeit verlür
und ez mich kleine trüege für,
klagt ich iu mîne swaere,
wan ich niht wirdic waere
daz mîner sorgen bürde
von iu gelîhtert würde.
frouwe, ir sît ein künegîn:
sô muoz ich iuwer dienest sîn
alsam ein eigentlicher kneht.
dâ von sô dûhte mich daz reht
daz ich niht iuwer solte gern.
wan daz irs woltet niht enbern,
ichn entslüzze iu mîne nôt,
sô waere iuch biz an mînen tôt
mîn strengez ungemach verswigen,
wan im von rehte wirt verzigen,
swer alze hôhe meinen wil.
jâmers unde leides vil
muoz ich von wâren schulden
lîden unde dulden
sît daz ich nâch dem dinge
in mînem herzen ringe
daz mir doch nimmer werden kan.
ich sender freudelôser man
bin niht sô reiner saelden wert
als mîn vil tumbez herze gert.>
dâ wider sprach diu schoene dô
< swer mit êren hât alsô
geblüemet sîne reine jugent
daz er bekennet ganze tugent,
dem ist gemaeze ein keiserîn.
iedoch ensoltest dû niht mîn
noch mîner hôhen minne gern.
dû möchtest harte wol enbern
alsus getâner dinge
dâ grôziu misselinge
an êren mir geschaehe von.
der rede bin ich ungewon
die du mit mir trîbest nû.
engelhart, und wellest dû
daz ich dir günstic sî als ê,
sô rede niht der dinge mê
diu müezen mir sô nâhe gân.
dir hât mîn vater sô getân
daz dû mich gerne soltest
erlâzen, ob dû woltest
sô schemelicher maere.>
< ach frouwe saeldenbaere>
sprach engelhart dô leides vol,
< ich haete es iuch erlâzen wol,
wan daz mich minne dar zuo twanc
daz ich iu sunder mînen danc
ein wênic seite mîner nôt.
ich weste ez alse mînen tôt
daz ich unrehte warp hier an
daz ich den willen ie gewan
der ûf iuwer minne stuont.
swaz aber ir darumbe tuont,
sô muoz ich sîn der eine
der iuch, frouwe reine,
von herzen immer triutet.
swaz iuwer munt verbiutet
und iuwer edel zunge mir,
vil harte gerne ich daz verbir
alle zît und alle tage.
mit swelher nôt ich si verdage,
ich wil geswîgen mîner bete
und für der süezen wunne mete
der sorgen ezzich trinken.
ich muoz sô gar versinken
in des leides wâge
daz ich deheine frâge
gewinne zuo der freuden stade.
ê daz iuch aber nû mîn schade
sô gar verswigen werde,
sô wizzet daz ûf erde
niemen grimmer nôt gewan
dan ich vil herzesiecher man
umb iuwer reine minne dol.
ich weiz ân allen zwîfel wol,
ob ich verswîge iuch mîne nôt,
ez wirt mîn endelicher tôt.>
< entriuwen, ez enruochet mich>
sprach diu maget wünneclich,
< swaz aber drumbe dir geschiht.
fürbaz wil ich hoeren niht
der rede ein kleinez wörtelîn.>
< nû, frouwe, süeziu künigîn,
sô wil ich si vermîden gar.>
hie mite gienc er riuwevar
von der schoenen meide.
daz marterlîche getreide
daz man dâ heizet trûren,
daz kunde er tiefe mûren
in sînes edeln herzen grunt.
uns tuot dis âventiure kunt
daz er dô leides wart gewon,
wan er verzaget was dâ von
daz in diu liebe swîgen bat.
im wart an hôher wunne mat
dâ von gesprochen, sô man giht.
iedoch was ez ir ernest niht,
daz wizzet algemeine.
wan daz sich diu vil reine
der êrsten bete muoste schamen,
si enhaete in anders niht benamen
mit rede alsô gesweiget dô.
si was vil herzeclîche frô
daz er si meinen wolte.
doch tetes als si solte
und haete die gebaerde
als ob ir grôz beswaerde
ûf stüende von der bete sîn.
ez wart an ir der site schîn
den manic frouwe trîben kan,
diu noch verzîhet einem man
den si von herzen meinet doch.
engelhart enweste noch
ir willen unde ir muotes niht.
darumbe er kleine zuoversiht
ûf ir süeze minne truoc.
kumberlicher swaere gnuoc
leit er alle stunde.
der junge minnewunde
wart an freuden alsô kranc
daz im ezzen unde tranc
begunde leiden und daz leben.
mit bleiche wart im underweben
sîn rôsenblüendiu varwe
genzlîchen und vil garwe.
sus wart er sich unfröuwende
und gienc von jâmer töuwende
daz in diu minne dar zuo twanc
daz er sunder sînen danc
tôtsiecher an sîn bette viel
und in sô grimmer noete wiel
daz alle die des jâhen
die sîn antlitze sâhen,
er waere ân allen zwîfel tôt.
iedoch an aller dirre nôt
vergaz er nie der frouwen sîn.
< ach hêriu süeziu künegîn>
sprach er dicke dô mit klage,
< sol niht mîn sender lebetage
mit freuden sich verenden,
wie muoz ich tougen swenden
sô jaemerlichen mîniu jâr!
ich hân gedienet offenbâr
sunder lôn und âne danc.
nâch der ich ie von grunde ranc
mit herzen und mit sinne,
diu gibet mir ze minne
niht anders wan ein sterben.
sol ich den tôt erwerben
mit trûren, daz erbarme got.
ich solte baz ân allen spot
geniezen mîner staete.
ir süeze minneraete
und ir vil guote gebaerde
hânt mich in beswaerde
gereizet und gelocket.
daz brôt ist mir gebrocket
gelîche als einem huone:
daz stât in valscher suone
und wirt gestôzen an den spiz.
in kurzer stunt bewaeret diz
der tôt und ich, wir zwêne.
si tuot als diu sirêne
der stimme ist alsô schoene
daz si mit ir gedoene
an sich die kiele ziuhet
und si dan under diuhet
mit liute und mit getreide.
der wilden meremeide
mîn frouwe sich gelîchet wol.
ir rede süezekeite vol
und ir schoener worte grif
hât under mînes herzen schif
gezogen und gesenket.
in leides wâge ertrenket
hât si gar die sinne mîn.
wan ir enpfuor ein wörtelîn
unde ein spilender ougen blic
dâ von ich in der minnen stric
alsô krefteclichen viel
daz mînes wunden herzen kiel
muoz in des tôdes ünden sweben,
ob mich in hôher wunne leben
ir helfe niht wil leiten
ûz senden arebeiten.>
die rede treip er allen tac,
swenn er alsô vereinet lac
daz niemen hôrte sîne klage.
der strengen minne siechtage
macht in sô toetlichgevar
daz al diu werde hoveschar
betrüebet um in sêre wart.
si sprach< vil lieber engelhart,
got klage daz dîn werdiu jugent
und dîn keiserlîchiu tugent
den hof niht langer zieren sol.>
ez wurden umbe in leides vol
ritter, knaben unde wîp.
swaz aber umbe sînen lîp
iemen leides dô gepflac,
vil lîhte man daz allez wac
biz an daz leit daz engeltrût
tougenliche und über lût
durch in truoc ze herzen.
si klagete sînen smerzen,
si weinte in gar von grunde
mit ougen und mit munde,
und wolte sîn doch niht ernern.
ir staete kunde in helfe wern
und ir vil hôher kiuscher name:
iedoch ir bliukheit unde ir schame
liez im dô liebes niht geschehen.
aber dô si hôrte jehen
daz er enmöhte niht genesen,
dô tet diu maget ûz erlesen
als ein friunt dem friunde tuot,
der lîhte schamerlîchen muot
ze rücke wirfet, swenne er siht
daz sîner helfe im nôt geschiht.
dô si vernam diu maere
daz der vil saeldenbaere
sô vaste nâch ir minne qual,
zehant diu schoene sich dô stal
eins tages für sîn bette hin
und sprach alsô dâ wider in.
< engelhart, wie tuost dû nû?
wie lebestû und wie bistû?
mahtû genesen oder niht?>
< frouw, ich enweiz wie mir geschiht>
sprach er mit grôzer ungehabe.
< ich bin des lîbes komen abe
und mînes herzen sinne.
wan ir und iuwer minne
hât mich verderbet alsô gar.
ob ich gesprechen noch getar,
sô bin ich immer ungenesen,
ir enwellet danne wesen
genaedic unde günstic mir
alsô daz mînes herzen gir
an iu gestillet werde noch.>
< sô hoere ich, dir ist ernest doch>
sprach diu minneclîche maget.
< frouwe, swaz ich hân gesaget,
dar an sint ir unbetrogen.
ich hân ze herzen iuch gezogen
für allez daz ûf erden ist.
mir helfe alsus der werde krist
von noeten unde nimmer baz
als iuch mîn herze sunder haz
mit triuwen her gemeinet habe.
wird ich gefüeret hin ze grabe,
sô werdet ir wol innen
daz iuch kunde minnen
mit hôher girde mîn gedanc.
wand ich erstirbe ân allen wanc,
ob iuwer helfe mich verbirt.
hier an iu kunt vil balde wirt
daz ich mich sêre nâch iu sene
und den muot an iuch verdene
und al mîns herzen âder.
gelîch dem herten quâder
sît ir sô vaste wider mich,
und wizzet doch vil wol daz ich
ân iuwer helfe niht genise.
waere ich groezer danne ein rise,
ich möhte wol verswînen
von den vil strengen pînen
der ich nû lange bin gewon.
frouwe, ez solte doch dar von,
törst ich es an iuch muoten,
iuch reinen unde guoten,
erbarmen, ob ich dulde
den tôt umb iuwer schulde.>
von dirre rede klägelich
wart diu maget minneclich
beswaeret in ir muote,
sô vaste daz diu guote
mit siufzebaerem munde sprach
< engelhart, dîn ungemach
daz gât vil harte nâhe mir:
und waene vil wol, tuon ich dir
helf oder keiner slahte rât,
daz ez mir an mîn êre gât
und dir vil lîhte an dînen lîp.
ob ich werden sol dîn wîp,
daz mac niht lange sîn verholn.
wir müesten beide kumber doln,
würd ez den liuten offenlich.
ê daz ich aber lâze dich
verderben unde ligen tôt,
ich hilfe dir ûz dirre nôt,
swaz mir darumbe sül geschehen.
ich hoere sprechen unde jehen,
herzetrût geselle,
daz mîn vater welle
ze ritter machen alzehant
des küneges sun ûz engellant,
ritschieren, mîner basen kint.
diu maere wîte erschollen sint
daz ir beide wellent swert.
sô muostû, trûtgeselle wert,
ritter werden ouch mit im.
und alzehant swenn ich vernim
daz dû durch ganzer wirde kraft
in dîner niuwen ritterschaft
besuochtest einen turnei,
sô wil ich füegen daz wir zwei
in freuden mit einander leben
und uns diu wunne wirt gegeben
diu zwein gelieben wol gezimt.
die wîle man sîn niht vernimt
sô muoz uns beiden sanfte sîn.
ich prüeve in deme sinne mîn
daz mich dîn herze meinet.
des hân ich mich vereinet
daz ich dich immer triuten sol.
wirt starc und gehabe dich wol
ich troeste dich in kurzen tagen.
dû solt nâch dienste lôn bejagen,
nâch sorgen trôst erwerben.
lieze ich nû verderben
dich, friunt, wie taete ich danne?
man sol getriuwem manne
mit liebe leit vertrîben:
wan gegen guoten wîben
rehtiu staete nie verdarp.>
< genâde, frouwe, tûsentwarp>
sprach der minnen wunde.
< wol dem süezen munde
der sô genaedeclichen redet
und gar mit vreuden überledet
den kumberlichen smerzen
der mir lît ûf dem herzen
und schiere ein ende nemen sol.
sît ir geheizet mir sô wol,
sô bin ich sâ zehant genesen.
wol mich daz ich bin gewesen
iuwer dienest aldâ her
und ich getriuwes herzen ger
ûf iuwer minne hân getragen,
sît ich sô rîchen lôn bejagen
und alsô ganze wunne muoz.
ich hân gesetzet mînen fuoz
nâch hôhen saelden in daz lant.>
hie mite gienc si dar zehant
und gap im einen süezen kus.
versigelt wart ir rede alsus
unde ir zweier trûtschaft.
der süeze kneht vil tugenthaft
enwas dô langer trûric niht.
im half sîn rehtiu zuoversiht
daz er in freude muoste wesen.
alzehant was er genesen.
er wart gesunt als ie ein visch
und alsô frech und alsô frisch
daz ime nihtes mê gebrast.
und dô der hôchgelobte gast
ze lîbe schône wider kam,
dô sprach der künic lobesam
vil harte milteclîche alsô,
daz er in wolte machen dô
ze ritter vil geswinde
mit sîner swester kinde
von engellant ritschiere.
nû was ouch dô vil schiere
diu stunde komen und der tac
dar an diu ritterschaft gelac
und des küneges hôchgezît.
ûf einem grüenen plâne wît
ein rîch gestüele wart bereit.
man sach dar komen, sô man seit,
manegen ritter ûz genomen.
ouch wâren dâ ze hove komen
ûz erwelter frouwen vil.
tanzen, springen, seiten spil,
und manic rîlîch gewant
wart dâ gesehen unde erkant.
ouch vant man alles des genuoc
dar zuo den man sîn wille truoc
von trinken und von ezzen.
der milte künec vermezzen
sîn êre kunde wol bewarn.
er machte sîner swester barn
ze ritter mit vil hôher kost.
im riten nâch ûf sîner tjost
wol drîzic jungelinge wert.
den gap der künic allen swert
des tages ime ze prîse.
engelhart der wîse
was der gesellen einer.
sô rîlich kam ir keiner
des mâles ûf den buhurt.
sîn lîp edel von geburt
vil hôhe wart gerüemet
und wart sîn lop geblüemet
mit vil ganzer werdekeit.
sô ritterlîche nie gereit
dehein man weder sît noch ê.
waz touc hie von geredet mê?
der hof der nam ein ende
gar âne missewende:
er wart mit êren vollebrâht.
nû haete ouch engelhart gedâht
wie sîn frouwe staete
dâ vor gesprochen haete
daz er durch ganzer wirde kraft
in sîner niuwen ritterschaft
ûf einen turnei solte varn.
daz wolte er nû niht langer sparn.
der reine wandels frîe
der fuor ze normandîe:
dâ was ein turnei hin genomen.
nû wâren dâ zesamene komen
ritter von den landen gnuoc.
engeltrût, sîn frouwe kluoc,
haete im dô ze stiure
rîlîche covertiure
und einen wâpenroc gegeben.
dâ von sîn herze kunde sweben
in hôhem muote bî der zît.
er vant ûf einem plâne wît
der ritter massenîe.
er kam zer vesperîe
gedrabet ûf daz grüene velt,
dâ manic kostelich gezelt
zierlîche und statelîche stuont.
er tet alsam die werden tuont
an den ist wandel noch gebrest.
er îlte zeinem fôrest
daz vil nâhe stuont dâ bî.
der süeze wandelunge frî
dar inne schône wart bereit.
in sîniu wâpenkleit
slouf er zuo den zîten,
und hiez vil balde rîten
sînen knaben ûf die wisen.
der frâgte jenen unde disen
ob iemen wolte stechen
unde ein sper zerbrechen
durch sînen herren ûf dem plân.
< jâ> rief ein ritter wol getân,
< ich stiche ân allen zwîfel.>
der was genant benîvel
und was edel von geburt.
ez wart vil wol an im gespurt
daz er ein fürste mohte sîn.
sîn herze was der êren schrîn
und hôher ginge ein klûse.
er haete dar von hûse
gefüeret sîner frouwen kus.
sîn schilt geteilet was alsus:
durch ganzer werdekeite solt
was er obene rehte golt
und dâ niden lâsûrvar.
von golde stuont ein adelar
in dem blâwen velde dâ.
dâ wider zwêne lewen blâ
in dem golde lâgen hie
und haeten beide ein houbet ie
daz für sich zorneclichen sach.
er fuorte, sô daz maere jach,
schoen unde ritterlich gezoc.
von sîden was sîn wâpenroc
und diu covertiure sîn.
diu gâben ouch den selben schîn
der an deme schilte stuont.
er hielt alsam die werden tuont
die rîche sint und edele.
eins pfâwen zwêne wedele
fuort er ûf sînem helme guot,
und dâ enzwischen einen huot,
der was vil wîzer danne ein swan.
nû kam ouch engelhart hindan
ûf den grüenen plân geriten.
des covertiure was gebriten
von sîner frouwen an der ram.
ouch was sîn wâpenroc alsam
gedrungen mit den spelten.
man sihet nû vil selten
alsô ritterlîche wât.
si wâren beide wol zernât
von maneger hande bilden.
des zamen und des wilden
stuont dar an ein wunder.
von golde löuber drunder
geströuwet wâren etewâ.
in einem velde lâsûrblâ,
daz ouch von sîden was geweben,
stuonden als si solten leben
diu vogellîn an maneger stat.
durchliuhtic als ein rôsen blat
daz velt in rôtem schîne bran
dâ nâch wunsche wâren an
nû diu wilden tier genât.
dem rosse gienc al über den grât
von dem houpte hin ze tal
ein grüeniu lîste niht ze smal.
dâ wâren în von golde,
als man si wünschen solde,
geweben dise buochstaben
< friunt, got lâze dich behaben
heil unde ganzer saelden kraft
ûf minne und ûf die ritterschaft.>
mit alsô liehter waete
was engelhart der staete
und sîn schoenez ros verdaht.
diu selbe decke vil geslaht
was über sînen schilt gezogen.
er kam nâch wunsche dar gepflogen
froelichen unde wol gemuot.
niht wan einen borten guot
fuort er um den helm sîn.
an dem selben wart dô schîn
den liuten algemeine
daz in ein frouwe reine
haet ûf die ritterschaft gesant.
er was in allen unbekant
die dâ ze velde wâren.
des wart ûf den vil klâren
genuoc und vil gekaphet.
swenn er kam gestaphet,
sô sprâchens algemeine
< jâ herre got der reine,
wer ist dirre werde man?
zewâre, ez schînet wol hier an
daz er ein frouwen ritter ist,
wan si hânt ir waehen list
an sîniu rîchiu wâpenkleit
nâch allem wunsche alsô geleit.>
hie mite wart ein rûm gemaht.
die zwêne ritter wol geslaht
zein ander liezen stieben.
durch willen sîner lieben
rief engelhart wol drîstunt
< schoener roeselehter munt!>
und nam das ros mit scharpfen sporn.
in beiden ûf ein ander zorn
vil harte grimmeclichen was.
die bluomen und daz grüene gras
vertretet wurden sêre dô.
man sach dô ûfe fliegen hô
von herten steinen fiures glanz.
an êren lûter unde ganz
was ir ritterlicher muot.
ir ros vil edel unde guot
si alsô swinde truogen dar
daz die schefte wurden gar
mêr danne halp zerschrenzet
und alsô vaste engenzet
daz diu kleinen stückelîn
ûf in der liehten sunnen schîn
begunden stieben als ein melm.
engelhart an sînen helm
sô gar geswinde wart dô garn
daz im dar abe muoste varn
sîn borte guot mit deme sper.
daz galt vil ritterlichen er
mit sîner frechen hende sider.
er warf daz ros vil balde wider
ûz hoher mannes krefte.
zwên ander niuwe schefte
ze handen si dô nâmen,
mit den si aber kâmen
gerennet über jenen plân.
engelhart begunde lân
den schaft ein wênic hin ze tal
und traf nâch sînes herzen wal
den schotten ûf die linke brust
sô vaste daz er von der just
sîn liep mit leide mischte
und ûz dem satel wischte
gaehes ûf den anger.
engelhart niht langer
ûf dem velde wolte sîn.
ze walde kêrte er wider în
und tet sich aber under.
si nam des alle wunder
wer möhte sîn der werde degen.
justierens wart dô vil gepflegen
dannoch ûf der heide lieht.
ein grâve was von ûztrieht:
der wart gestochen ouch dâ hin,
und manic ritter under in
der namen ich verswîgen wil.
sô lange triben si daz spil
biz si diu naht in ir gezelt
begunde jagen über velt.
des morgens dô der tac an brach
und in diu state dô geschach
daz ie der man ein wênic gaz,
dô sach man si gezieret baz
eht aber hin ze velde zogen,
als engel waeren dar geflogen
ûz dem heiligen paradîs.
geverwet in vil manege wîs
ir liehten schilte wâren dâ.
der eine rôt, der ander blâ
vil wünneclîche erlûhte.
der dritte wîzer dûhte
danne ein blankez harmvel.
dâ wider schein der vierde gel.
nû was der fünfte grüene.
die maeren helde küene
fuorten ritterlich gezoc.
dâ schein vil manic wâpenroc
der mit golde was durchweben.
man sach dâ fliegen unde sweben
manege rîche banier,
dâ beide vogel unde tier
nâch wunsche was gemachet în.
ir wâpen und der bluomen schîn,
diu wâren maneger leie
zem selben turneie.
zwei tûsent ritter kâmen
gezoget ûf den sâmen
durch hovieren und gewin.
ez solte gelten under in
reht als der man ze velde kam.
als ez ir êren wol gezam
sô wurben si nâch prîse dô.
der turnei wart geteilet sô
daz von den vil klâren
tûsent ritter wâren
gegen zehen hunderten.
alsô gelîche sunderten
sich dô diu maeren helde guot.
von schotten künic wahsmuot
was in der einen parte
und haete sich vil harte
gezieret als die werden tuont.
ein krône ûf sînem helme stuont
vil bezzer danne tûsent marc.
er reit ein ros unmâzen starc,
drûf lac ein covertiure,
diu bran von golde in fiure:
daz selbe tet sîn kursît.
von riuzen künic hertnît
geschicket was inz ander teil.
der hielt ouch froelich unde geil
ûf sînem râvîte.
er fuorte von samîte
vil rîchiu wâpenkleider an.
engelhart, der werde man,
was in des selben küneges schar.
nû si geteilet wurden gar
vil ebene und vil gelîche,
dô wart vil snelleclîche
den rossen wol verhenget
und ûf daz velt gesprenget
von den zwein werden rotten.
die riuzen und die schotten
zein ander sich dô wurren.
dô grâzten unde kurren
ir ros, wan si sich fröuten,
dô man begunde flöuten
unde tamburieren.
in stuont ir justieren
mit vuogen ritterlichen an.
dô flugen banier unde van,
dô glanzten hie spiez, dort der schilt.
mit scharpfen swerten wart gespilt
ûf liehten helmen ûf der wisen.
dirre den und jener disen
begunde rennen alzehant.
ein ouge dâ mit wunsche vant
lîhte rîche wunne.
diu bluomen und diu sunne,
der purper und diu sîde,
daz golt und daz gesmîde,
ir schîn zesamene gâben,
dô sich die rotten wâben
zein ander alsô vaste.
dô wart von liehtem glaste
geschouwet grôzez wunder.
ouch hôrte man dar under
von slegen ein getemere
als ob dâ tûsent hemere
klungen in dem louge.
ez gulte manege bouge
daz golt daz dâ verrêret wart.
diu swert enwurden niht gespart
und die vil starken brügele.
ez wart bî sînem zügele
maneger dô gefüeret hin.
engelhart reit under in
slahende unde stechende
unde eine strâze brechende
durch die ritterlichen schar.
er tet alsam der adelar,
der kleiner vogele niht engert.
der ritter biderbe unde wert,
die küene und edel wâren,
der kunde er wol gevâren
und was sô nîdic ûfe die
daz ein grimmer lewe nie
sô giric was nâch einem vihe.
er fuorte, des ich mich versihe,
des tages ûz vil manegen helt.
und swaz der ritter ûz erwelt
rosse dâ bejagete,
diu gap der unverzagete
den knaben von den wâpen.
von golde eins lewen tâpen
fuorte ein ritter küene
in sînem schilte grüene.
der schuof des tages wunder
und wolte sich besunder
ûf iegelichen striuzen.
den werden künic von riuzen
haet er gevangen in den zoum,
und wolte in under einen boum
ziehen balde in sînen fride.
sîn kneht der sluoc ûf sîniu lide
mit einem starken bengel.
wand er alsam ein engel
gezieret was mit golde,
sô wolte er hân ze solde
daz ros und ouch den harnasch.
nû daz er ûf in alsô drasch,
dô wart sîn engelhart gewar,
und kam vil kurzeclichen dar
geriuschet als ein windes brût.
< herre> sprach er über lût,
< ir lâzent uns den künic hie.>
< warumbe> sprach er< oder wie
sol ich in lâzen under wegen?>
< entriuwen> sprach der junge degen,
< dâ muoz er hie belîben.>
alsô begunde er trîben
daz ors und rennen mit den sporn
ûf den ritter ûz erkorn
und wolte in nider rîten.
des liez er an den zîten
den hôhen künec vil ertec,
und wart dô widerwertec
engelharte bî der frist.
er warf sich umbe, wizze krist,
und kam ûf in gerennet.
ir beider muot enbrennet
wart ûf grimmen ernest.
si wolten aller gernest
den schimpf mit zorne mischen.
die werden und die frischen
zein ander liezen hürten.
vil hôhe si dô bürten
diu glanzen swert vil liehtgevar.
si sluogen si dar unde dar
ûf helme und ûf die schilte.
turnierens man gespilte
nie sô strîteclîchen
alsô die tugentrîchen
mit ein ander tâten.
swaz frouwen ie genâten
an engelhartes kleide,
daz wart verströuwet beide
und zertrennet sêre.
ouch werte sich der hêre
vil ritterlîche, als ich vernim.
daz swert daz underreit er im
und umbevienc in zuo der zît.
die linke hant die sluoc er sît
im leider lam ân allen spot
und hielt in vaste, sam mir got,
mit dem einen arme sîn.
mit beiden sporen sluoc er în
und îlte dan ûf sîne vart.
sîn knabe des bereite wart
daz er niht müezic ouch beleip.
daz ros er balde hin nâch treip,
dâ der ritter ûfe saz,
mit einem knütel, wizzet daz.
er wart ân aller slahte sûm
gefuort in engelhartes rûm.
dâ muoste er lâzen alzehant
ros unde stähelîn gewant.
nû was der ritter maere
ein rehter lantvaraere
und haete ouch anders geldes niht
wan daz er muoste, sô man giht,
mit sînem schilde sich bejagen.
und als er diz begunde sagen
dem werden engelharte sider,
dô liez er im vil drâte wider
ros unde wâpenkleider.
der seite er im dô beider
vil harte gnendeclichen danc.
engelhart nâch prîse ranc
beide wider unde für.
sîn junger lîp von hôher kür
des tages êren vil gewan.
ouch was dâ anders manic man
der wol nâch ganzer wirde reit.
swaz aber iemen dâ gestreit
nâch hôhen êren durch bejac,
vil lîhte man daz allez wac
engegen disem prîse
den engelhart der wîse
bejagete ûf dem anger.
in die rotte dranger
als under schâf ein wilder ber.
der eine hin, der ander her
wart von im geknüstet.
sîn ros vil wol gebrüstet
macht um sich einen wîten kreiz:
sêre sluoc ez unde beiz
und was ir gnuogen bitter.
< schevaliers, frouwen ritter!>
rief dâ maneges gernden munt:
< hei wie kan er alle stunt
nâch hôhem prîse ringen!
ei wie kunde dringen
sîn frouwe borten an der ram,
diu sô rehte lobesam
gezierte sîniu wâpenkleit!>
sus gienc dâ maneger unde reit
sîn lop vil sêre mêrende
und in mit worten êrende
baz dan ich iu künde sagen.
er half den riuzen prîs bejagen
und leite alsô die schotten hin
daz ir lop und ir gewin
gegolten haete niht ein ei.
ein ende nam der turnei
mit ir schaden ûf dem wal.
die werden ritter über al
von dannen kêrten bî der zît.
engelhart der junge sît
ze tenemarken îlte wider
und liez sich dâ ze hove nider
bî dem künige alse vor.
sîn êre steic vil hôhe enbor
und wart vor sîner frouwen breit:
wande ir wart vil wol geseit
wie sîn vil lobelicher prîs
durchliuhtic waere in alle wîs
ûf der ritterschefte dort.
dâ von si ganzer freuden hort
in ir herze leite dô.
si wart von sîner wirde frô.
dô er nû heim ze hove kam
und engeltrût vil wol vernam
sîn êre maneger hande,
dô sprach der hôchgenande
heimlîche zir an einem tage
< frouwe, mînes herzen klage
enhât kein ende noch genomen.
ich bin ze hôhem muote komen
ein teil von lieben wâne:
doch wirde ich nimmer âne
leides ê daz mir geschiht
von den genâden liebes iht
der ein wunder an iu lît.
gedenket, frouwe, daz ir sît
staete an allen dingen,
und lâzet mir gelingen
als ir mir daz gelobet hânt.
gnâd unde triuwe an mir begânt:
daz stât vil wol der saelekeit
die got von himele hât geleit
an iuwer leben mit genuht.>
< zewâre> sprach diu reine fruht,
< swaz ich ze dir geredet habe,
des engân ich dir niht abe:
des mahtû sîn vil sicher.
ich hân dich herzeclicher
geminnet danne dû mich habest.
ob dû mir tûsent eide stabest,
die swer ich dir darumbe wol.
sô man nû schiere slâfen sol
nâch dem tische z'undern,
sô soltû balde sundern
vor allen liuten eine dich.
kein wort ensage noch ensprich
und ganc ze dem boumgarten în
durch die kemenâten mîn:
dâ vindestû mich inne.
dâ wellen wir der minne
und guoter friuntschaft öugen vil.
ûf unser zweier minnespil
enmac nieman gewarten.
wan umbe den boumgarten
ein vil hôhiu mûre gât.
kein ander tôr dar inne stât
wan eht durch mînen palas.
liehte bluomen unde gras
suln wir dar inne schouwen.
ich wil mîne frouwen
alle schicken von dem wege.
sô nim dû mich in dîne pflege
und lebe nâch dem willen dîn.>
< genâde> sprach er,< frouwe mîn:
ir sprechet unde redet wol,
und alsô wol daz ich iu sol
immer undertaenic wesen.>
sus gienc der ritter ûz erlesen
von der maget minneclich.
und dô der künic slâfen sich
geleite nâch dem tische,
dô kam zehant der frische
gegangen an die selben stat
dar in diu schoene komen bat.
ouch was si tougenlichen
aleine dô geslichen
dar in den boumgarten.
den süezen engelharten
enphâhen si dâ wolte.
nû sprechent, ob in solte
gelüsten niht ir lîbes wol.
swaz ein edel herze sol
reizen ûf der minnen spil,
des wart er nâch dem wunsche vil
an ir lîbe wol gewar.
schoen unde minneclich gevar,
als milch gemischet unde bluot
was ir liehtiu varwe guot
mit wîze und ouch mit rôte,
und was ir hâr genôte
brûn unde reit bî disen zwein,
daz gar liutsaeleclichen schein
an der vil schoenen meide.
vil wünneclich getreide
lac an ir süezem lebene.
ir nase was vil ebene
vür wandel gar gesnitzet
verstumpfet noch verspitzet
was si niender umbe ein hâr.
ir ougen lûter unde klâr
beidiu stuonden wol ze lobe.
dâ swebeten brûne brâwen obe
alsô gevuoclichen
als ob si dar gastrichen
haete ein kleinez benselîn.
ir wangen roeselehten schîn
beide gâben alle stunt.
scharlachen rôt was ir der munt
und stuonden drinne kleine zene,
die glizzen wîzer danne jene
die hie vor truoc diu schoene îsôt.
ir zene blanc, ir mündel rôt
sach man glesten under ein.
durchliuhtic wîz ir kele schein,
ouch was ir kinne wol gestalt.
diu saelde was vil manicvalt
der ein wunder lac an ir.
ir lîp nâch edeles herzen gir
in hôher wunne bluote.
reht als ein wünschelruote
kam si geslichen ûfreht.
ir wâren bein und arme sleht,
gewollen als ein kerze.
ir hende ân alle swerze
wâren lûter unde wîz.
ez lac an ir sô hôher vlîz
daz man mirs niht geloubet.
vil schône was ir houbet
gezieret, als diz maere swuor.
man sach von golde ir eine snuor
zeinem schapel ûfe ligen,
diu über al was wol gerigen
vol edeles gesteines,
daz man nie sô reines
noch alsô guotes niht gewan.
reht als ein pâternoster dran
wâren si gestôzen.
man sach den vaden blôzen
niender eines hâres breit.
saphîre wâren dran geleit
in wünneclichem schîne.
smâragden und rubbîne
sach man dâ liuhten ouch dervon.
vil manic lieht topaziôn
lac dar an vil schône.
ouch wâren kalzidône
dar an geleit mit listen,
vil guoter amatisten
gemischet was dar under,
und gâben dâ besunder
liehten schîn enwiderstrît.
von der sumerlichen zît
was hitze dâ niht fremde.
dô truoc diu schoene ein hemde
von sîden an ir lîbe,
daz nie deheime wîbe
ein kleit sô rehte wol gezam.
ez was sô kleine, als ich vernam,
daz man dar durch ir wîze hût
( diu was alsam ein blüendez krût)
sach liuhten bî den zîten.
mit golde zuo den sîten
gebrîset was ir lîp dar în.
man sach ir senften brüstelîn
an dem kleide reine
storzen harte kleine,
als ez zwên epfel waeren.
der süezen freudebaeren
daz hemde stuont nâch wunsche gar.
von rubbîne ein adelar,
klein unde vil gefüege doch,
zein ander spien daz houbetloch
an der vil liehten waete.
von maneger guoten naete
sach man dar an ein wunder ligen.
enzwischen dem muoder und der rigen
von golde stuont ein lîste breit.
dâ wâren gimmen în geleit
und ûz erwelte steine.
die wâren aber kleine
und ûzer mâzen wunnesam.
daz hemde bî der erden nam
vil manegen wünneclichen valt.
der eine was alsô gestalt
und was der ander sô getân.
man sach si bî den füezen gân
vil wildeclichen ümbe.
si suochten fremde krümbe
beidiu ze berge und hin ze tal.
dirre der nam sînen val
vil schône rehtehalp dar nider:
sô vielt sich jener ûfe wider.
der eine was geslitzet,
reht als ein bilde gesnitzet,
und was der ander vorne sleht.
si wâren eben unde reht,
her unde dar geschrenket.
daz hemde stuont gelenket
nâch einem fremden schrôte
und suochte sô genôte
an ir lîp vil ûz erkorn
daz man des haete wol gesworn
daz diu saeldenbaere
einhalp des gürtels waere
nacket unde enbloezet gar.
wande ir hût vil liehtgevar
durch daz hemde sîdîn
gap alsô rehte blanken schîn
daz man des tuoches niht erkôs
und oberhalben gar verlôs
daz hemde lûter unde glanz.
dâ von enmohte niht der swanz
die varwe sîn verliesen:
er liez sich dâ wol kiesen
von maneger hande valten.
der süezen wol gestalten
daz hemde stuont vil wol ze lobe.
si truoc ein mantellîn dar obe,
daz was vil guot scharlachen rôt.
dar ûz ein liehtez fuoter bôt
ie wîzen unde ie blâwen schîn:
daz was durchliuhtic wîz hermîn.
dô kam geslichen engeltrût
über gras und über krût
engegen engelharte.
er wart von ir vil zarte
enpfangen an der selben stete.
daz mantellîn si ûfe tete
unde enpfienc in drunder.
si fuorte in dô besunder
ûf einen senften materaz
ein wênic wol hindane baz:
dar ûf was in gebettet.
und haete ich sîn gewettet
umb allez daz ich ie gesach,
ir hôhen freude und ir gemach
künd ich gesagen halbez niht.
ich hân des guote zuoversiht
daz in von herzen würde wol.
diu minne süezer dinge vol
kunde in liebes wol gestaten.
sî lâgen under eime schaten,
daz in ze schirme was gegeben
von loube ein dach und underweben
mit wünneclicher blüete.
si truogen hôchgemüete
als in diu wâre schult gebôt.
die bluomen und die rôsen rôt
in beiden sorgen swacheten,
wan si sô suoze lacheten
ein ander an durch grüenez krût
daz engelhart und engeltrût
von dirre ougenweide
ze rehte muosten beide
ie lachen ein daz ander an.
daz süeze wîp, der werde man,
dûhten sich vil saelec.
ein mensche hungermaelec
wart einer ganzen wirtschaft
nie sô rehte freudenhaft
als si zer lieben stunde,
dô munt engegen munde
getriuweclîche strebete:
wand in ir sinne klebete
diu zuckersüeze minne
gar eigenlichen drinne.
si freuten sich in manege wîs.
in wart daz saelden paradîs
ûf entslozzen und getân.
si giengen ûf der minnen plân
und brâchen freuden bluomen dâ,
sô schoene daz man anderswâ
minneclicher nie gebrach.
nû flôz dar zuo der minnen bach
und hôher gnâden brunne.
si lâgen in der wunne
mit senfter unmuoze
und triben dâ vil suoze
ir vil reiniu minnewerc.
von loube hetens ein geberc
daz in der meie worhte.
des wârens âne vorhte
und pflac ir niemen über al,
wan diu vil liebe nahtegal
diu was ir wahtaerinne,
und klanc in von der minne
ir stimme mit gesange.
doch werte dô niht lange
ir hôhiu freude und ir gemach,
wan in nâch liebe leit geschach.
frou minne des niht wolte enbern,
diu lange nimmer lât gewern
freude sunder arebeit.
ir alten gewonheit
begunde si bewaeren
mit herzeclichen swaeren
an den gelieben alze fruo.
in beiden gienc ze balde zuo
nâch ir freuden ungewin.
ir wunne schiere was dâ hin
und wart in ungemach gegeben.
dô si daz wünneclîche leben
alrêrst begunden üeben,
dô liez diu minne ir trüeben
sorge drunder vallen
und machte zeiner gallen
daz vil honicsüeze spil
des si dâ solten trîben vil
an der wünneclichen stat.
in sprach daz ungelücke mat
in hôher saelden velde.
si kâmen dâ ze melde
und wurden zuo den stunden
bî ein ander funden.
mîn herze sol ez immer klagen
daz in sô früeje bî den tagen
ir wunne wart enzücket.
daz in doch niht gelücket
ist an ir freuden einen tac,
daz ist ein dinc dâ von ich mac
sorgen unde leides pflegen.
si wâren dâ bî ein gelegen
niht alsô lange wîle
daz man rit eine mîle
ê daz diu melde si verriet
und si von hôhem muote schiet
des si dâ beide pflâgen.
wan dô bî ein si lâgen,
dô wart ir sache alsô gewant
daz ritschier von engellant
gienc ûf dem hove wachende,
lückende unde machende
einen wilden sperwer gar.
den warf er her, den warf er dar,
biz er sich in die wîte enzôch
und im von ungeschihte enpflôch
schier in den boumgarten hin,
dâ die gelieben under in
bî ein friuntlîche lâgen
und mit ein ander pflâgen
lieb unde kurzewîle vil.
nû daz vervluochte vederspil
tet vil maneger hande wanc
und umbe und umbe dâ geswanc,
als dicke wilde vogele tuont,
ûf den boum ez dô gestuont
dar under lâgen disiu zwei.
si wâgen lîhte alsam ei
meld unde starke huote.
dâ von in wê ze muote
bî der selben zît geschach.
wande als ritschier daz gesach
und bevant diz maere
daz im der sperwaere
entflogen in den garten was,
dô kam er durch den palas
geloufen alzehant dar în
und vant daz veige türelîn
offen lâzen von geschiht,
wan engelhart beslôz ez niht.
in hete sô gar diu minne
beroubet sîner sinne
und was im zuo der frouwen sîn
sô nôt daz ime daz türelîn
offen lâzen was dâ vor.
des kam geslichen ûf dem spor
ritschier von engellant.
ligende er si beide vant
an der minne werken.
des wurdens in den serken
vil tiefer swaere dô begraben.
si muosten leit nâch liebe haben
und nâch ir freuden ungemach.
geleinet er si ligen sach
zein ander schône und ebene.
kein man in sînem lebene
envant nie wünneclicher leger
dan engelhart der minnen jeger
und engeltrût dâ funden.
si lâgen bî den stunden
mit armen umbeslozzen
und haete si begozzen
der vil reinen minne tou,
daz si vil tiure sît gerou
dô man ir beider wart gewar.
waz trouc ritschieren dar?
daz in got verdamne!
si kunden sich zesamne
sô rehte nâhe mischen
daz kûme ein hâr dâ enzwischen
mit fuoge möhte sîn gelegen.
mit freuden freude widerwegen
was von in beiden an der zît,
und haete an in der minne strît
nâch wunsche ein ende dô genomen.
dô ritschier über si was komen
und er si ligende alsô vant,
zornes wart sîn herze ermant
und sîn ungetriuwer muot.
< weizgot> sprach er dô,< diz ist guot.
frou niftel und her engelhart,
des küneges êre ist wol bewart
mit iu beiden allez an.>
sus gienc er zorneclichen dan
und liez den sperwaere dâ.
si möhten lieber anderswâ
an dirre stunde sîn gelegen.
ir freude liezens under wegen
und stuonden ûf erschrocken,
als man die sturmglocken
haet über si geliutet.
niht langer wart getriutet
von in beiden, wizze krist.
enblanden wart in an der frist
sô vaste muot, herz unde sin
daz si wâren under in
verstummet an den stunden
und niht gereden kunden.
red unde muot was in gelegen.
iedoch kam engelhart der degen
ze muote und ouch ze rede wider.
jaemerlichen sprach er sider
ze sîner lieben frouwen guot
< ach frouwe, liebez herzebluot,
wer hât uns vermeldet hie?
von welhen sachen oder wie
wart unser tougen offen?
uns hât ze schiere troffen
ein harte schedelich geschiht,
sît daz doch unser freude niht
moht einen halben tac gewern.
und obe danne uns niht verbern
daz ungelücke ensolte:
ach daz uns hie wolte
diu leide huote vaeren!
wir sîn ze herzen swaeren
nâch ze kurzer liebe komen.
ein trüebez leit hât uns benomen
der vil liehten freuden schîn.
sprechent, herzefrouwe mîn,
waz râtet ir ze dirre nôt?
jâ weiz ich alse mînen tôt
daz uns vermelde dirre man,
daz ich rehte niht enkan
gedenken waz ich drumbe tuo.
frouw, ir enrâtent mir dar zuo,
sô bin ich gar verirret.
mîn herze sich nû wirret
in sorgen zweier hande,
ob ich von deme lande
bî dirre zîte welle varn
oder ich die reise welle sparn.
belîbe ich hie, daz ist mîn tôt:
so ist aber daz ein grôziu nôt,
ob ich zehant von hinnen var.
wan iuwer hôhiu wirde gar
ze pfande muoz darumbe ligen.
des man uns leider hât gezigen
ûf einen zwîfellichen wân,
daz wil der künic danne hân
für eine ganze wârheit,
und wirt dâ mite hin geleit
iuwer lop und iuwer prîs.
mîn vorhte ist grôz in manege wîs
wie ich alsô gewerbe
daz niht an uns verderbe
mîn lîp und iuwer êre.
ich fürhte ir beider sêre,
und ist mîn angest groezer noch
umb iuwer hôhen êre doch
weiz got dan um mîn selbes lîp.
nû râtent an, vil saelic wîp,
daz waegeste und daz beste.
daz leit ist gar ze veste
daz wir beide an disen tagen
nâch kurzer freude müezen tragen.>
von disen klageworten
diu frouwe zallen orten
vil inneclichen trûrte.
diu schoene ouch understûrte
mit wîzer hende ir wange rôt.
< herre> sprach si,< dir ist nôt
daz dû dir selbe râtest baz
dan ich, vil reinez tugentvaz,
alhie gerâten künne dir.
red unde muot, diu zwei sint mir
enpfallen alsô sêre
daz mir guotiu lêre
tiure ist worden unde rât.
mîn herze sinnes niht enhât
dâ von ich dir gerâten müge
alsô daz es uns beiden tüge.
swie gar ich aber worden sî
râtes und lêre frî,
sô lêre ich unde râte doch
daz dû von deme lande noch
bî dirre tagezîte varest
und dîn jungez leben sparest
vor mînes vater zorne.
dîn lîp der ûz erkorne
und dîn vil tugentrîcher muot,
darumbe ist immer alsô guot
daz dir niht arges hie geschehe.
vil bezzer ist daz man mich sehe
verderben an den êren
dan iemen dich versêren
an dem lîbe welle.
herzetrût geselle,
ich wirde lieber schamerôt
dan ich dich vor mir sehe tôt
oder anders eine swaere tragen.
man toetet mich bî disen tagen
um sus getâne schulde niht:
daz aber balde dir geschiht,
ob man dich hie begrîfen kan.
darumbe ich, herzelieber man,
ûz inneclichem muote ger,
swie rehte kûme ich dîn enber,
daz dû von hinnen kêrest
und niht uns beiden sêrest
herze, leben unde lîp.
wan zwâre, ich bin des tôdes wîp
und muoz vil schiere in jâmer sweben,
verliusest danne dû daz leben.>
< genâde, frouwe> sprach er dô:
< ir râtet unde lêret sô
daz ich iu niht wan guotes gihe.
ich prüeve an iu wol unde sihe
daz iu mîn kumber taete wê.
swie mir ez aber drumbe ergê,
die fluht wil ich vermîden
und mit iu gerne lîden
swaz mir ze lîdenne geschiht.
wan ich enmac genesen niht,
swenn ich von hinnen kêre.
mîn lîp gît mir die lêre
daz ich vor leide stirbe,
darumbe ich hie verdirbe
alsô gerne als anderswâ.
den tôt lîd ich billîche dâ
dâ mir gewesen ist sô wol
daz mir von keinem dinge sol
niender alsô wê geschehen.
ich wil des gote hie verjehen,
ob ich durch iuch tôt gelige,
daz ich dâ mite widerwige
vil kûme daz vil senfte leben
ze wunsche mir von iu gegeben
ê man uns beide fünde alhie.
der alliu dinc hiez werden ie
der füege swaz sîn wille sî.
des hoves wirde ich nimmer frî
ê mir iht anders wirt gesaget.
swer fliuhet ê daz man in jaget,
entriuwen, der ist niht ein man.
ob ez mich iht gehelfen kan,
ich wil mîn lougen bieten
und wil mich rede nieten
daz wir beide unschuldic sîn.
daz selbe tuot ir, frouwe mîn,
vil lîhte uns got die saelde gît
daz unser trûren wider gelît.>
< herre, nû beschirme uns got>
sprach engeltrût ân allen spot
ûz minneclichem muote.
< der habe in sîner huote
mîn êre und dînen jungen lîp.>
hie mite wart daz schoene wîp
gescheiden und der werde man.
engelhart der gienc hindan
trûrende unde klagende,
sîn herze in angest zagende
was umbe ir zweier scheiden.
vil wê tet ez in beiden
daz er sich muoste von ir steln.
si kunden nâch ein ander queln
als nâch der brust ein kindelîn.
ez ist noch der geloube mîn,
swer dô gespalten haete enzwei
ir beider herzen als ein ei,
ez waere bî den stunden
in iegelichem funden
des anderen figûre
mit golde und mit lasûre
gebildet und gebuochstabet.
wart ûf erden ie gehabet
durch ganze liebe minne,
diu was ouch in ir sinne
versigelt und beslozzen.
der ritter unverdrozzen
kam ûf den hof gegangen.
mit jâmer umbevangen
was sîn tugentrîcher muot
nû was ouch der künic guot
erwachet zuo den stunden,
und haete in ritschier funden
vor sînem bette stânde.
er kam dâ für in gânde
durch vermelden und durch sagen.
er wolte im künden unde klagen
daz er engelharten
dort in dem boumgarten
bî sîner engeltrûte vant.
als iu dâ vorne wart bekant,
sô truoc er dem getriuwen haz,
durch anders niht wan umbe daz
daz er ze hove was sô wert.
dâ von sô haete er ie gegert,
daz er im al sîn êre
verdrücken möhte sêre
mit ernestlichen sachen.
er wolte in gerne machen
an sîner starken wirde kranc.
sîn herze in hôhem muote ranc
und haete freudebaeren sin,
durch die schulde daz er in
vermelden möhte bî der stunt.
er tet ûf sînen falschen munt
vil ungetriuwelîche alsô.
< herre und oeheim> sprach er dô,
< getar ich unde sol mit iu
zwei wort hie reden oder driu,
sô merket waz ich welle sagen.
ich wil iu künden unde klagen
ein dinc daz iu vil nâhe gât
und iuwer lop geswachet hât
vil ûzer mâzen sêre.
swaz iuwer hôhen êre
krenket unde nider leit,
würd iu daz niht von mir geseit,
sô würbe ich anders danne ich sol.
ir sult von mir ze rehte wol
vor schanden sîn gewarnet.
daz hât ir schône erarnet
und wol verschuldet wider mich.
vil werder künic lobelich,
iuwer friunt, her engelhart,
hât iuwer êre niht bewart,
als er ze rehte solte,
ob er bedenken wolte
waz ir im liebes hât getân.
geloubet, herre, sunder wân
und wizzet von mir über lût
daz iuwer tohter engeltrût
hât ir muot ûf in gewant.
ligende ich si beide vant
in der süezen minne spil.
seht herre, des ist im ze vil,
welt irz betrahten rehte.
ûz einem swachen knehte
hât ir gemachet einen voget.
er ist ze schanden iu gezoget
her in des landes umberinc.
ez ist noch ein bewaeret dinc,
sô man den fremden hunt ze vil
streichen unde triuten wil,
daz er enblecket sînen zan.
sô hât ir einen fremden man
gestreichet und getriutet,
der iu nû laster biutet
und iuwer lop hie nideret,
und wirt ez niht gewideret,
iuwer küneclicher prîs
geswachet ist en alle wîs.>
der künic von dem maere
wart dô vil zornbaere
und ûzer mâzen leidec.
ichn würde niht meineidec,
swüer ich darumbe tiure
daz in des zornes fiure
sîn herze vaste gluote,
wan in sô sêre muote
an engelharte diu geschiht
daz er enmohte sprechen niht
in langer wîle ein wörtelîn.
er haete in als daz leben sîn
geminnet und gemeinet ê.
dâ von sô muote in deste mê
daz er sô wider in gewarp.
sîn antlitze rehte erstarp
von leide und ouch von zorne.
daz houbet er dâ vorne
begunde neigen hin ze tal.
sîn herze ûf ungemüete swal
unde ûf bitterlichen haz.
nû als er lange dâ gesaz.
vil zorneclichen sprach er dô
< hât mir her engelhart alsô
geswachet al mîn êre,
sô wil ich nimmer mêre
getriuwen keinem manne.
ûf wen sol ich mich danne
hôher triuwe hie versehen,
sît mir von dem ist leit geschehen
des ich ze guote nie vergaz?
er möhte wol ein wênic baz
her gegen mir geworben hân.
daz beste hân ich im getân
des ich geflîzen kunde mich.
dar wider hât er vaste sich
vergezzen an der tohter mîn.
sît daz er nû die triuwe sîn
an mir sô gar zerbrochen hât,
sô muoz er sîner missetât
engelten, wan er sol sîn leben
und den lîp darumbe geben.>
dô hiez er balde gâhen
und bat den werden vâhen
vil schiere bî den stunden.
sîn lîp der wart gebunden
in ringe starc von stahele.
sîn herzetrût gemahele
entweich ir vater von dem wege
und haete jâmer in ir pflege
umb engelhartes ungemach.
daz ir daz herze niht zerbrach
daz was ein grôzez wunder,
wan ir sîn leit besunder
enmitten in ir sêle dranc.
ir hende lûter unde blanc
sluoc si zesamen unde sprach
< got, aller saelden überdach,
gedenke an mich vil armez wîp
alsô daz mînes friundes lîp
von dîner kraft beschirmet wese.
hilf, herre got, daz er genese:
durch daz ich immer diene dir.
tuo dîn erbarmunge mir
und dîne reinen güete schîn.
genaedeclicher herre mîn,
verdirbet er, sô bin ich tôt.
owê daz mich von dirre nôt
mîn vater leider niht enbant!
ich wolte gerne in sîner hant
um den lîp gevangen ligen.
wes hât unsaelde uns nû gezigen
daz wir zesamene komen sîn?
ach herzetrût geselle mîn,
wie sol ez umbe dich gevarn?
got selbe welle dich bewarn,
und müeze dir sîn hôher segen
an êren unde an lîbe wegen.>
alsô bat si vil tougen
mit herzen und mit ougen
got unmâzen tiure
daz sîn vil hôhiu stiure
würd engelharte erscheinet.
ouch wart er wol beweinet
ze hove und ûf dem lande.
swer in ouch ie erkande,
der klagete in dô gewisse.
durch sîne vancnisse
wart jâmers vil begangen.
iedoch was er gevangen
niht ze langer zît alsô,
wan der milte künic dô
von sînen raeten wart gebeten
daz er in für in lieze treten
und er vernaeme sîne schult.
< herre> sprâchen sî,< ir sult
in ze rede lâzen komen.
swenn ir hât sîniu wort vernomen,
ob er dann unschuldic wese,
sô günnet im daz er genese
und lât in ungenâden frî.
ist aber daz er schuldic sî,
sô rihtet über in alzehant.
uns allen ist daz wol bekant
daz manic man ze maneger zît
verlogen wirt durch argen nît.
dar an gedenket, herre guot.
ob in durch sînen valschen muot
iemen ziu verlogen hât,
sô waere iu daz ein missetât,
ob er den lîp alsô verlür
daz ir in niht enliezent für
ze rehte noch ze rede komen.
getriuwer künic ûz genomen,
vergâhet iuch ze sêre niht.
ez waere ein klegelich geschiht,
verdürbe alsô der guote.
er hât iuch in dem muote
sô rehte liep gehabet ie
daz wir gelouben daz er nie
getaete wider iuch benamen.
sîn zunge müeze im noch erlamen,
swer in ziu verlogen habe.>
sus nâmen si den künec dar abe
daz er in toeten niht enhiez
und in ze rede komen liez.
er wart vil schiere enbunden
und bî den selben stunden
für den werden künic brâht.
er haete sich des wol bedâht
daz er sîn lougen vaste büte.
swie gar sîn herze in leide süte,
doch was sîn muot vil unverzaget.
alsam ein sinne rîchiu maget
sîn ûz erwelten hende blanc
gezogenlîche er für sich twanc
und stuont ân alle vorhte.
sîn manheit im dô worhte
manlichen unde vesten muot.
reht als ein milch und ein bluot
vil wol gemischet under ein,
sîn varwe ân allen wandel schein,
daz si nie verkêrte sich.
der künic reine und lobelich
sach in zorneclichen an
und sprach als ein beswaeret man
< ich wânde niht, her engelhart,
daz mîn êre als unbewart
mit iu waere, sam mir got.
ir hât in schemelichen spot
vil sêre mich geworfen hie,
daz ich umb iuch gediente nie
sît ir ze hûs sît komen mir.
ich haete an iuch mîns herzen gir
geleit und allen mînen flîz.
nû bin ich gar in itewîz
und in laster an iu komen.
den lôn hân ich von iu genomen
ze danke und ouch ze solde.
ir hât mir gegen golde
kupfer unde blî gewegen.
künd iuwer herze hân gepflegen
hôher staete sunder haz,
ich solte mîner triuwe baz
nû wider iuch genozzen hân.
deiswâr ich habe iu sô getân
daz ir niht soldet hân gegert
ze minne mîner tohter wert
die man sô wirdeclichen zôch.
si was ze friuntschaft iu ze hôch
und zeiner tougenlichen brût.
und zwâre sît daz engeltrût
hât übergangen mîn gebot,
sô muoz si darben, sam mir got,
des daz si von mir erben sol.
ouch wirt an iu gerochen wol
daz ir mir al mîn êre
gekrenket hât sô sêre.>
engelhart der guote
mit unverzagetem muote
der rede er im antwürte bôt.
< herre> sprach er,< mir ist nôt
daz iuwer küneclicher haz
mich fliehe und iuwer güete baz
begnâde mich ze dirre zît,
wan ir mir ungenaedic sît
ân alle mîne schulde.
herr, ich hân iuwer hulde
sunder missetât verlorn.
vil werder künic hôchgeborn,
gewaltec unde mehtec,
ich waere vil ze unehtec
und dar zuo lîhte gar ze kranc
daz immer solte mîn gedanc
ûf iuwer tohter sich gewenen.
wolt ich mich nâch ir minne senen,
sô koufte ich gerne herten schimpf
und wolte in grôzen ungelimpf
vallen unde sîgen.
der werke ich wil verswîgen:
ê daz ich gedaehte
daz si vollebraehte
mînen willen immer,
ê wolte ich freude nimmer
noch saelekeit geschouwen.
ich baete mîne frouwen
ungerne keiner dinge
dâ von ir misselinge
möht an êren ûfgestân.
ouch hât ir mir sô wol getân
daz ich schiere stürbe
ê daz ich, herre, würbe
mit willen iuwer laster.
ich haete triuwen vaster
vergezzen unde rehter tugent
dan ie getaete mannes jugent,
sô ich gedâht enhaete niht
daz mich iuwer grôziu pfliht
sô wirdeclichen hât gezogen.
er hât durch sînen munt gelogen,
swer mich durch sîne missetât
wider iuch vermeldet hât
und ûf mich seite disiu dinc.
als ein getriuwer jungelinc
wil ich bewaeren daz ich hân
daz beste wider iuch getân
des ich geflîzen kunde mich.
vil werder künic lobelich,
dar an geruochent hiute sehen.
hât iemen ihtes iu verjehen,
des engeloubet niht durch got,
wande ich iuwer hôch gebot
an keiner stete nie zerbrach.
swer iu disiu maere swach
z'ôren brâhte, künic wert,
der hât des schaden mîn gegert
und gunde iu lützel êren.
mîn leben wolte er sêren
unde mîner frouwen
rîchez lop verhouwen
dar inne ir jugent blüejet.
wan deiz mich sêre müejet
daz si ze worte komen ist,
sô verklagte ich, wizze krist,
den schaden mîn gar harte wol.
ob ich den lîp hier umbe sol
verlieren unde ligen tôt,
daz dunket mich ein kleiniu nôt
engegen dirre swaere mîn
daz diu werde künegîn
verdirbet an ir prîse.
diu klâre und ouch diu wîse
vil gar ze saelic ist dar zuo
daz iemen ir des iht getuo
daz ir êren schade sî.
vil bezzer waere daz mîn drî
würden in den tôt gejaget
dan si vil küneclîchiu maget
ir hôhen wirden reine
verliesen solte ein kleine.>
diz wâren engelhartes wort.
nû stuont engegenwürtic dort
ouch ritschier von engellant.
ze deme sprach der künec zehant
< waz wiltû, veter, daz ich tuo?
sag an, waz redestû dâ zuo
daz dirre guote herre
sô vaste und alsô verre
sîn unschulde hât geboten?
dû muost in grôzer schame roten,
kanstû dar wider niht gesagen.>
< sîn rede mac in für getragen
kleine> sprach ritschier iesâ.
< die lüge helfent wênic dâ
dâ man die wâren schulde weiz.
daz er mit engeltrûte fleiz
minn unde trûtschefte sich,
herre unde veter, daz hân ich
gesehen mit den ougen.
dâ von mac er sîn lougen
lân belîben under wegen.
zewâre er hât gên iu gepflegen
der dinge der niht êre ensint.
wan ir und iuwer liebez kint
geswachet immer sît dâ mite.
ir hât getriuwelîche site
erzeiget ime, daz wizze got.
dar gegen hât er iuch in spot
geworfen, tugentrîcher helt.>
< ir saget, herre, daz ir welt>
sprach der bescheiden engelhart.
< diu wârheit an mir wirt gespart
und wirt unrehte ûf mich geseit.
seht herr, iuwer edelkeit
hât ir geswachet sêre
und an mir iuwer êre
gevelschet alze starke.
sît ich ze tenemarke
mîns herren hof hie suochte
und sît er mîn geruochte
ze sînem ingesinde alhie,
sît hânt in mir getragen ie
staeten haz ân alle schult.
darumbe ir noch ze rehte sult
mit arge ûf mîme rücke ligen.
ir soldet mich hân des gezigen
daz ich staele alsam ein diep.
wan zwâre, ist iu mîn herre liep,
als er iu sîn ze rehte sol,
sô möhtent ir mich anders wol
dann alsô verlogen hân
daz sîn tohter wol getân
ze worte mit mir waere komen.
si hât vil schaden des genomen
daz mich hazzet iuwer lîp.
diu reine maget wart nie wîp
und muoz behalten doch den namen.
des muget ir iuch immer schamen
daz ir daz hât gemachet
und alsô hât geswachet
des küneges êre und iuwer zuht.
mîn frouwe, diu vil reine fruht,
mîn hât engolten alze vil,
ob man ez dâ für haben wil
daz ich ir friedel worden sî.
nein, ich bin ir minne frî,
daz weiz got aller beste.
swer mich dar über geste
ir lîbes und ir friuntschaft,
den velle got mit sîner kraft
an êren unde an saelekeit.
haet iemen anders diz geseit
der mîn gelîche waere,
ich hieze in lügenaere
und rette mit im verre wirs.
herre, nû geloubet mirs,
waeret ir ein künic niht
von engellant, des man iu giht,
dâ würde iht anders ûz benamen
daz ir den künic hât ze schamen
sô vaste brâht bî dirre zît.
sus muoz ich swîgen: wande ir sît
alhie ze hove baz dan ich
und sô gesippet über mich
daz ich leider niht getar
entsliezen mînen willen gar.>
< waz touc diu rede?> sprach ritschier.
< gegen dem mete sûrez bier
hât ir geschenket mîme neven
und um den süezen wîn von cleven
apfeltranc vil bitter.
er machte iuch hie ze ritter
ûz einem snoeden knehte.
des hât ir ime unrehte
gelônet, mîn her engelhart.
sîn tohter edel unde zart
ist worden iuwer tougen brût.
weizgot daz wil ich über lût
sagen ûf iuch beide.
durch liebe noch durch leide
lâz ich die wârheit under wegen.
ir sît ir nâhe bî gelegen
dort in dem boumgarten.
wil sîn der künic warten,
den boum ich im noch zeige
dar under iuwer veige
minne wart zeim ende brâht.
diz maere hân ich niht erdâht,
wan ich nie keinen man verlouc.
mîn sperwaere mir enflouc
ûf daz rîs dar under
diu minne schuof ir wunder
an iu beiden, wizze krist.
dâ von sô kam ich an der frist
dar über iuch gegangen
und wolte hân gevangen
mînen vogel dâ zehant.
dô wart ich von iu zwein erwant
alsô daz ich sîn niht envienc
und wider danne zornic gienc
alsam ein man der hât gesehen
ein dinc dar an im ist geschehen
leides ûzer mâzen vil.
mîn verlornez vederspil
ist mîn urkünde noch
daz ich nihtes liege doch
und ich die ganzen wârheit
gar lûterlichen habe geseit.>
engelhart sprach aber dô
harte kündeclîche alsô.
< welt ir diu dinc bewaeren
mit wilden sperwaeren,
daz ist ein fremdez wunder.
ir dürfet wol dar under
geziuges unde urkündes mêr.
der künic edel unde hêr
mac prüeven an der rede wol
daz niemen iu gelouben sol
als üppeclicher maere.
wan ich gar tobic waere,
swenn ich mich durch minne
zuo der küneginne
naehte in einen garten,
und ich den unbewarten
offen dâ gelieze,
daz ich niht enstieze
den rigel an der pforten für.
wer solte lâzen eine tür
unbeslozzen an der zît
swenn er bî liebe tougen lît
um den lîp und um sîn leben?
ich wolte mich dem tôde geben
mit willen ûf der erden,
swenn ich mit einer werden
frouwen alsô würbe.
daz ich zehant verdürbe,
daz waere unmâzen billich,
ob ich ir êre und dar zuo mich
sô frevelliche wâgete
daz mich des betrâgete
daz ich beslüzze ein türelîn.
der künic sol die tugent sîn
an mir vil sêre mêren
und niht sîn lop verrêren
umbe ein alsô kleine dinc.
ich kam her in des hoves rinc
ûf sîne gnâde manicvalt,
und enthielt mich sîn gewalt
sô schône und alsô rehte wol
daz er daz niht verliesen sol
als üppeclichen hiute.
mîn lougen ich hie biute
als ein unschuldiger man.
swie mirz gerihte erteilen kan,
alsô wil ich bewaeren
daz ich der tugentbaeren
tohter sîn unschuldic bin
und daz ich nie gewan den sin
der ûf ir minne stüende.
mit gote er sich versüende
noch mit der werlde nimmer,
swer mich dar under immer
gemachte schadebaere.
wan ob ich schuldic waere,
sô haete ich langer niht gebiten;
von hinnen waere ich sâ geriten
dô diz geschehen solte sîn.
got weiz wol iuwern falschen schîn,
dâ von ich anders niht geger
wan daz man rehtes mich gewer
alsô daz ich ûf erden
unschuldic müeze werden,
swie manz erteilen künne mir.
alsô stât mînes herzen gir
und ist mîn lîp dar zuo bereit
mit willeclicher arebeit.>
in zorne sprach von engellant
ritschier aber sâ zehant
< welt ir unschuldic werden,
daz muoz ergân ûf erden
mit swerte engegen swerte.
swer iht anders gerte,
des friunt enwürde ich nimmer:
zewâre ich wolte in immer
hazzen biz an mînen tôt.
ê daz ich werde schamerôt
und ich ein lügener bestê,
sô wil ich mîn leben ê
mit willen ûf die wâge legen.
man sol mit grimmen swertes slegen
beherten ganze wârheit.
wan swüeret ir uns manegen eit,
ez künde iuch kleine für getragen,
welt ir entreden unde entsagen
iuch benamen des geziges,
seht, sô müezet ir des siges
an mir gewaltic werden.
niht anders kan ûf erden
gehelfen iuch ze dirre nôt.
ez wirt mîn endelicher tôt
oder ich bewaere
daz ich disiu maere
niht erdâhte noch ervant.
hie muoz hant wider hant
kempfen unde vehten.
ob iemen nû des rehten
an strîte noch geniezen sol,
sô weiz ich unde erkenne wol
daz ich schiere hie genise.
zewâre, waeret ir ein rise,
ich wolte iu kampfes doch gestân,
ûf den vil saeleclichen wân
daz got die rehten wârheit
mit sîner helfe nie vermeit.>
< niht anders ger ich noch enbite>
sprach engelhart der wol gesite,
< wan daz der kampf unwendic sî
und got der rehten wârheit bî
mit sîner hôhen helfe stê.
nie keines dinges wart ich mê
sô vaste erfreuwet als daz ich
für die maget wunneclich
wâgen sol êr unde leben.
diu beidiu wil ich durch si geben
entweder in den strengen tôt
oder si von schemelicher nôt
loesen unde enbinden.
kan ich die saelde vinden
daz für sich gât alhie der kampf,
sô muoz des grimmen tôdes krampf
mich ziehen oder iuch dâ hin.>
< vil gar ich des ân angest bin
daz er mich ziehe> sprach ritschier.
< reht als der lewe ein krankez tier
mit sîner krefte neiget,
sô wirt von mir geveiget
iuwer ungetriuwez leben.
ir sult den lîp darumbe geben
daz ir sô rehte sêre
dem künige an sîn êre
mit willen hât gerecket.
diu schulde muoz endecket
werden und diu missetât
dâ für alhie geboten hât
iuwer munt sîn lougen.
daz ich mit den ougen
gesehen hân sô rehte wol,
swer mich des widertrîben sol,
der muoz vil wunders kunnen.
wil mir got heiles gunnen,
mîn manheit wirt hie niht gespart.>
< waz muget ir> sprach engelhart,
< gebrogen und gedröuwen?
ir sult iuch danne fröuwen
swenn ir gefâhent den sic.
ich hân vil manegen doners blic
gesehen harte freissam
dar nâch ein kleinez weter kam
unde ein vil gefüeger slac.
starkes dröuwen ie gelac
mit einem swachen ende.
ez ist ein missewende
daz ir mich wellent strâfen.
ir sult sîn mit den wâfen
mit mir komen über ein.
der künic, iuwer oehein,
sol disen kampf bestaeten
mit worten und mit raeten,
daz er für sich müeze gân.
sô hât er wol ze mir getân.>
der milte künic fruote
sprach dô mit staetem muote
< der kampf mac wendic niht gesîn.
wan engeltrût, diu tohter mîn,
muoz erloeset werden
von itewîze ûf erden
oder gar dar inne ligen.
man hât der dinge si gezigen
der kiuschiu wîp sint ungewon.
nû helfe man ir ouch dervon
oder bringe si dar zuo.
niht anders wil ich daz man tuo
mit dirre sache, wizze krist.
sît hie geziuge niht enist
die hânt gesehen disiu dinc,
sô tretet beide in einen rinc:
dar inne komet über ein
wer die wârheit von iu zwein
mit rede an deme kriege spar.
got welle daz er wol gevar
der ie gestât dem rehten bî,
swer aber hiute schuldic sî,
der müeze unsaelic sîn genant.>
diz lobeten sî dô beide sant
und wart der kampf gesprochen
schier über sehs wochen,
als ez was billich unde reht.
engelhart, der êren kneht
und der triuwen dienestman,
hier under schône sich versan
daz er schuldic waere.
des wart vil angestbaere
sîn vil ellenthafter sin.
er dâhte< sît ich schuldic bin
und bin daz offenlîche weiz,
getraete ich danne in einen kreiz
durch kempfen und durch vehten,
sô würde ich von dem rehten
schiere dâ geveiget.
got hât an mir gezeiget
alzehant die râche sîn,
diu mir mînes herzen schrîn
beginnet nider vellen.
ze mînem trûtgesellen
dieterîche wil ich varn.
der kan vor schaden mich bewarn
und hilfet mir ûz dirre nôt.
wan zwâre er laege ê für mich tôt
ê daz er lieze sterben mich.
durch sîne triuwe lûterlich
gît er gewisse lêre
daz ich lîp und êre
behalte mit gelimpfe wol.
sîn herze rîcher tugent vol
erdenket etelichen rât
der mir ze staten hie gestât>.
mit disen dingen und alsô
wart engelhart ze râte dô
daz er bî den zîten
ze dieterîche rîten
wolte hin gên brâbant.
urloubes bat er alzehant
den künic rîch von hôher art.
< herre> sprach er,< eine vart
lât mich getuon von hinnen.
ich bin des worden innen
daz ich schiere kempfen sol.
dâ von bedarf ich harte wol
daz ich die sehs wochen var
zeinem klôster etewar
und ich dâ wesen müeze
biz ich ein teil gebüeze
des ich vil begangen hân:
hân ich anders iht getân
dâ her bî mîner zîte,
daz ich des an dem strîte
niht engelte wider got.
ich habe leider sîn gebot
an manegen dingen übertreten.
nû wil ich vasten unde beten
biz daz der kampf hie sol geschehen,
darumbe daz er übersehen
mîn alten sünde welle
und er mich iht envelle
an dirre niuwen unschult.
herre mîn, dâ von ir sult
gnâd unde reht an mir begân.
geruochet mich nû rîten lân.
in ein klôster etewâ,
daz ich die sehs wochen dâ
belîbe und ich geriuwe.
ze pfande ich mîne triuwe
setz unde ritters êre
daz ich her wider kêre
des tages und der selben zît
sô geschehen sol der strît
alsô daz ich den kampf hie wer
den ir dâ hât gesprochen her.>
nû wart des sites dô gepflegen
daz man vil tiure kunde wegen
êr unde ganze staete.
swer einen ritter haete
gevangen bî den zîten,
weizgot der liez in rîten
ûf sîner hôhen triuwe pfant.
swar sîn wille was gewant
dar mohte er balde kêren,
swenn er bî ritters êren
gelobete daz er kaeme wider.
dâ von der künic fruote sider
engelharten rîten hiez
und in ûf sîne triuwe liez
kêren swar in dûhte guot.
jâmerhaft und ungemuot
gap er ze pfande sînen eit
und sîne hôhe sicherheit
daz er her wider kaeme sâ,
sô geschehen solte dâ
der vil angestbaere strît.
die reise wolte er an der zît
niht langer sûmen unde sparn.
er tet alsam er wolte varn
zeinem klôster alzehant,
und îlte gegen brâbant,
dâ sîn geselle dieterich
ûf einer bürge haete sich
mit hûse nider lâzen.
sîn wîp und er dâ sâzen
mit grôzen êren bî der zît,
und was in sunder widerstrît
daz lant ze dienste vil bereit.
von dannen engelhart dô reit
zuo ir bürge vil geslaht
und kam dar für in einer naht
gestapfet an den burcgraben.
ûf dem er dô begunde enthaben
und sprach dem wahtaere zuo
< friunt, ich sage dir waz dû tuo.
ganc balde zuo dem herren dîn
und sprich daz der geselle sîn,
engelhart, an deme tor
gehabe, daz er in dâ vor
geruoche sprechen unde sehen.
im sî vil harte nôt geschehen
des râtes und der lêre sîn,
daz er im hôhe triuwe schîn
mach und beschouwen lâze alhie.
sô nôt im würde helfe nie
alsô ze dirre zîte nû.
diz wort vil rehte merke dû
und sage im disiu maere.>
sus gienc der wahtaere
für dieteriches palas,
dar inne er sanfte entslâfen was
bî sînem schoenen wîbe guot.
den herren tugentrîchgemuot
wahte er ûf vil schiere dô
und sprach dô wider in alsô.
< fürste rîch von hôher art,
iuwer friunt, her engelhart,
von dem ir dicke hât geseit
sô maneger hande frumekeit,
der ist her komen an daz tor
durch daz ir in dâ sehen vor
und sprechen nû geruochet:
wan endelîche er suochet
iuwer helfe an rehter nôt.
darumbe er iu mit mir enbôt
daz ir für die porten gânt
und in mit iu reden lânt
ein wênic des sîn wille ger.
in jaget grôziu angest her:
daz prüeve ich wol an sîner klage.
sît daz er wolte niht bî tage
suochen iuch, sô wizzent daz
im wirret tougen etewaz
daz er niht allen liuten
mit rede wil bediuten.>
nû der vil triuwebaere
dieterich diu maere
von engelharte dô vernam,
dô wart der fürste lobesam
von sîner kunft sô rehte frô
daz er niht mohte erbeiten dô
daz er sich an geleite.
ûf spranc er vil gereite
alsam ein friunt des man bedarf.
niht wan einen schecken warf
an sich der edele werde man.
hie mite er an die zinne dan
barfuoz und âne hemde lief.
mit freuden sprach er unde rief
< wer suochet mich an deme tor?
engelhart, bistû dâ vor,
vil herzetrût geselle mîn,
sô soltû willekomen sîn
gote unde mir vil tûsentstunt.>
engelhart dô sînen munt
alsô vil minneclîche entslôz
und seite dô genâde grôz
dem fürsten rîch von hôher art.
< ja> sprach er,< ich bin engelhart
und wolte alhie gesprechen dich.>
alsus erkante in dieterich
vil schiere an sînen worten.
dâ von er ûf die porten
warf biz an den angen.
er kam her ûz gegangen
und geloufen im engegen,
sînen arm begunde er legen
um den vil tugentrîchen.
er gap im minneclîchen
an beidiu wangen manegen kus
und sprach dô wider in alsus.
< nû müeze unser trehtîn
hiute und immer gêret sîn
daz mir diu saelde sî geschehen
daz ich alhie ze lande sehen
dich sol, getriuwer engelhart.
ob ie mîn herze erfröuwet wart
von liebe, daz ist gar ein wint
biz an die wunne die mir sint
von dir komen in den muot.
herzefriunt, geselle guot,
wis gote willekomen mir,
vil baz dan ich entsliezen dir
mit rede künne, reiniu jugent.
alrêrst wil ich mich dîner tugent
froelichen nieten.
dîn triuwe sol mir bieten
ze freuden ganze stiure.
wol mich der âventiure
diu mir an dir komen ist.
nû kan ich mîner jâre frist
mit saelde alrêrst vertrîben,
sît daz dû muost belîben
gewaltic alles des ich hân.
dir sol hie werden undertân
mîn lîp, mîn guot, mîn êre.
dar über soltû sêre
gebieten swie dû selbe wilt.
mîn herze in mînem lîbe spilt
von der werden künfte dîn:
ich unde dû wir müezen sîn
immer ungescheiden.
enwelle got uns beiden
geselleschaft enpfloehen,
sô wil ich daz wir hoehen
mit ein ander unser leben,
biz daz uns beiden wirt gegeben
von dem tôde ein ende.
dû solt in dîner hende
mich haben und die liute mîn,
als ob si gar dîn eigen sîn.>
der rede im antwürte bôt
mit liehtem munde rôsenrôt
engelhart der süeze.
er sprach< got selbe müeze
danken dir, geselle trût,
daz ich stille und über lût
ie vant sô reine triuwe an dir.
dû bist ein marmel gegen mir
unde ein flins der staete.
swaz dû mir ie getaete
ze liebe, tugentlîchiu fruht,
daz sol dîn rât nû mit genuht
an mir übergulden,
wan ich von wâren schulden
bedorfte dîner helfe nie
sô rehte wol als ich ir hie
bedarf ze disem mâle.
daz ich bî dir entwâle
nâch dînes edeln herzen ger,
durch daz bin ich niht komen her,
wan ich der wîle niht enhân
daz ich nû müge alhie bestân
und ich belîbe langer iht.
mich hât vil ernestlich geschiht
und rehtiu nôt ze dir getriben.
freuden blôz bin ich beliben
und hôher sorgen rîche.
des var ich nû gelîche
eim angesthaften manne.
dûne stâst mir danne
ze staten und dîn lêre,
sô muoz ich al mîn êre
verliesen und dar zuo mîn leben.
wilt aber dû mir stiure geben
mit dînem râte sinneclich,
so getriuwe ich gote wol daz ich
êr unde lîp, diu beide,
behalte vor dem leide
daz mir vil schiere künftic wirt
ob mich dîn helfe hie verbirt.>
dâ wider sprach dô dieterich
< ach friunt, warumbe ist zwîfellich
dîn rede gegen mir alsô?
ichn wart nie keines dinges frô
sô daz ich guot, er unde leben
sol ûf die wâge für dich geben
swâ sô es dir nôt geschiht.
dar an enzwîfel nimmer niht,
ich enbiete gerne mich
in den grimmen tôt durch dich
mit herzen und mit lîbe.
mir gât der saelden schîbe
sît daz dû des geruochest
daz dû mich heime suochest
durch helfe in deme hûse mîn.
entsliuz mir al die swaere dîn
und dînen kumber angestlich
lâz sehen, trûtgeselle, mich
ob ich den rât nû vinden müge
der dir iht ze helfe tüge
und dir ze dîner noete frume.
vil schiere ich dir ze helfe kume,
ze staten und ze trôste wol.
ob ich, friunt, darumbe sol
sterben unde ligen tôt,
daz dunket mich ein senftiu nôt.>
engelhart sprach aber zim
< trûtgeselle, nû vernim
waz ich dir noete welle klagen.
sich hât mîn dinc alsô getragen
daz engeltrût, diu reine fruht,
gnâd unde wîplîche zuht
nâch dem wunsche an mir begie
und mich ir minne erwerben lie,
der ich nie leider wirdic wart.
und dô diu maget von hôher art
zem êrsten mînen willen tete,
dô wart ich an der selben stete
bî der schoenen funden.
mîn saelde was verswunden
und daz gelücke mîn zehant,
wan ritschier von engellant,
der mich geniten hât sô vil,
an dem vil süezen minnespil
uns bî ein dô ligen sach.
und alzehant dô daz geschach,
dô gienc der tugentlôse man
für den werden künic dan
und seite ûf mich diu maere
daz mir sîn tohter waere
gelegen durch die minne bî.
daz warf der künic wandels frî
zehant mir under ougen.
dô bôt ich des mîn lougen
sêr unde kündeclichen dâ.
dâ von wart ez geredet sâ
beidiu ritschiere unde mir
an einen kampf: den sulen wir
mit ein ander vehten.
nû bin ich mit den rehten
schulden weizgot überladen
und fürhte daz ich grôzen schaden
an dem strîte kiese,
alsô daz ich verliese
den lîp, ob ich tret in den kreiz,
wan ich mich selben schuldic weiz
endelîche an der geschiht.
dâ von entar ich leider niht
den kampf volenden noch gewern.
des wil ich muoten unde gern
an dich, friunt und geselle mîn,
daz mir dîn rât hie werde schîn
und dîn gewissiu lêre,
sô daz mîn frouwe ir êre
beschirme und ich mîn schuldic leben,
daz dem tôde wirt gegeben,
ob mir ze staten niht gestât
dînes edelen herzen rât.>
< geselle> sprach dô dieterich,
< ob anders niht entwinget dich,
sô mac sîn guot rât werden.
den list kan ich ûf erden
erdenken und ervinden
dâ mite ich sol enbinden
ûz dirre nôt daz leben dîn.
dû solt alhie ze hove sîn
herr unde wirt an mîner stat.
sô kêre ich hin ûf dînen pfat
und wirde ein kempfe für dich nû.
sô waenet man daz ich sî dû,
wan wir gelîch ein ander sîn.
nim an dich diu kleider mîn;
sô sliufe ich in dîn gewant.
dû wirdest hie für mich erkant:
sô wirde ich dort für dich gesehen.
dû solt hie sprechen unde jehen
daz dû heizest dieterich:
sô nenne ich engelharten mich
in des küneges hove dort.
wer solte sprechen einic wort
darumbe daz ich kempfe dâ,
sît daz man niender anderswâ
gelîcher vindet zwêne man?
ob mir es got der herre gan,
so getriuwe ich wol daz ich gesige:
wande ich bin an dem gezige
unschuldic aller dinge,
daz wirt ein misselinge
von engellant ritschiere.
lîh mir, geselle, schiere
dîn pfert und allez dîn gewant.
dar nâch füere ich dich zehant
slâfen zuo dem wîbe mîn.
dû solt an mîner stete sîn
und ligen zallen zîten
an mîner frouwen sîten
biz ich ze lande wider kume.>
< entriuwen nein> sprach dô der frume
und der verwizzen engelhart.
< sô haete ich mîne zuht gespart
und al mîn lop verhouwen.
daz ich bî mîner frouwen
mich slâfens wolte nieten,
daz sol uns got verbieten>.
aber sprach dô dieterich
< sich herre, dû muost legen dich
ze mînem schoenen wîbe.
dîn herze in dînem lîbe
vor schanden ist sô lûter
daz dû, geselle trûter,
mir nie kein untriuwe tuost.
dâ von dû sicherlichen muost
dich legen zuo der klâren
und sô mit ir gebâren
daz man waene dû sîst ich.
sô mac diz dinc verborgenlich
umb unser wandelunge sîn.
würde iemanne ûf erden schîn
daz ich ze tenemarke rite
und ich den kampf für dich gestrite,
daz würde an êren dîn verlust.
man sol verbergen in der brust
die tougenlichen sache.
dâ von dû mit gemache
leb unde swîc vil stille.
ich sage dir wie mîn wille
getân ist und der site mîn,
durch daz dû mügest hie gesîn
deste baz an mîner stete.>
hie mite entslôz er unde tete
im alle hovesite kunt.
dar wider seite im an der stunt
engelhart der guote
daz in der künic fruote
darumbe lieze rîten
daz er bî den zîten
kêrte zeiner zelle,
alsô daz er vil snelle
ze buoze gote stüende
und wider in versüende
die sehs wochen sînen mein.
sich huop ein wehsel von in zwein
unde ein wandelunge.
dieterich der junge
nam engelhartes kleider an
und fuorte in bî der hende dan
ze sînem schoenen wîbe guot.
dar nâch der fürste wol gemuot
bôt dem wahtaere sînen segen
und bat sîn got von himele pflegen
und îlte sîne strâze.
er nam der reise mâze
ze tenemarken in den kreiz.
engelhart sich vaste fleiz
hôher staete wider in,
wan sîn tugentrîcher sin
nie keiner missewende pflac.
bî sînem schoenen wîbe er lac
daz er leite enzwischen sich
und die frouwen wünneclich
zehant ein swert blôz unde bar.
er seite ir endelichen gar
daz er dise unmuoze
wolte zeiner buoze
die sehs wochen trîben.
daz liez si dô belîben
sunder haz und âne zorn.
sîn lîp von hôher art geborn
beruorte nie durch minne
die werden herzoginne,
und lac ir doch vil nâhe bî.
der süeze wandelunge frî
lebte dâ ze hove alsô
daz man gesworen haete dô
daz der vil triuwebaere
wirt dâ ze hove waere.
für dieterichen wart erkant
engelhart ze brâbant:
sô wart ze tenemarke
gesehen ouch vil starke
für engelharten dieterich.
sus haeten si verwandelt sich
und verkêret under in.
dieterich reit allez hin
in engelhartes bilde.
im wart sîn name wilde
und fremde gar sîn heimuot.
der tugentrîche fürste guot
kam ûf den hof reht an der zît
dô der angestbaere strît
geschehen solte ân alle fluht.
der künic zwîfel mit genuht
het in sîn herze dô gelesen,
durch daz sô lange was gewesen
under wegen dieterich.
er wânde daz versûmen sich
wolt engelhart des strîtes dô.
dâ von wart er unmâzen frô
daz dieterich kam ûf den hof.
vil manic werder bischof
und fürsten aller hande
wâren von dem lande
durch schouwen aldâ hin gezoget.
ritschier der haete vil gebroget
und dannoch geschallet mê.
vil harte dicke sprach er ê
< für wâr bekenne ich unde weiz
daz engelhart des landes kreiz
muoz vermîden immer
und daz er komen nimmer
wider an den hof getar.
sich selben weiz er schuldic gar:
dâ von ist er enwec geriten.
hie muoz belîben ungestriten:
daz ist mîn aller meiste klage>.
die rede treip er alle tage
in einem starken schalle.
dâ von si freuten alle
der lieben niuwemaere sich
daz der fürste dieterich
in engelhartes bilde dô
geriten kam ze hove alsô
und er den kampf geruochte wern.
< seht> sprâchen si,< wer solte gern
engelhartes schaden hie?
kein herze enwart getriuwer nie
dan er in sînem lîbe treit.
vil wol er sîne staetekeit
bewaeret hât ze dirre frist,
sît daz er wider komen ist
und in sîn triuwe dar zuo jaget
daz er erloesen wil die maget
ûz ir schemelichen nôt,
oder aber hie geligen tôt
an dem vil herten wîge.
in êren als ein vîge
blüejet sîn vil süeziu jugent.
dâ von sîn ritterlîchiu tugent
gît alsô saelde rîchen schîn.
er möhte wol geriten sîn
enwec in den sehs wochen,
wolte er hân zerbrochen
sîner hôhen triuwe pfant
dar ûf sîn herze ie was gewant>.
sus wârens in dem wâne
daz ûf des hoves plâne
solt engelhart dort strîten.
dâ wolte bî den zîten
für in kempfen dieterich.
ritschier der haete schône sich
ûf den strît bereitet,
als ein man der beitet
des kempfen der in sol bestân.
ein rinc was ûf des hoves plân
sô lanc und alsô wît gezetet
daz er belîben unzertretet
von den rossen möhte
und er zwein mannen töhte
die dâ ze rosse wolten
vehten, sô si solten
vor dem künege strîten.
nû wart ouch bî den zîten
dieterich vil wol bereit.
ûf den hof wît unde breit
was geriten manic tene
durch daz er dâ gesaehe jene
mit ein ander kempfen.
mit lügen ensol ich stempfen
niht an disen maeren.
man seit mir daz si waeren
gezieret wol nâch prîse.
in einer slehten wîse
ir wâpenkleider wâren,
wan si enwolten vâren
niht hovelicher dinge,
durch daz in guot gelinge
von gotes helfe würde schîn.
dieterich, der êren êren schîn.
der ie sîn herze ûf triuwe twanc,
der fuorte von samîte blanc
deck unde kursît wol gesniten.
dar wider kam ritschier geriten
ûf einem snellen rosse frech.
des wâpenkleit swarz als ein bech
von brûnîte was geweben.
man sach dran weder tier noch reben
noch keiner leie vogel stân.
diu decke was gelîch getân
dem gewürhte enobene
und stuont iedoch ze lobene
den ougen und dem muote wol.
reht als man zwêne ritter sol
zieren harte schône
in einem slehten dône,
daz haete an si der wunsch geleit.
si wâren z'orse baz bereit
und ze stehelîner wât
danne ie gotes hantgetât
würde an keinen zîten.
si fuorten an den sîten
zwei swert vil edel umbe sich.
der vil getriuwe dieterich
kam geriten in den kreiz.
alsam ein lûter spiegel gleiz
sîn halsberc dâ ze wunder.
nû was sîn herze drunder
wol tûsent warbe glanzer
an êren unde ganzer
an ellenthaften sinnen.
er wolte dâ gewinnen
oder aber gar verlieren.
ouch mohte man ritschieren
für einen man dâ schouwen
des herze nie verhouwen
mit zagelichem muote wart.
haet er sîn ungetriuwen art
under wegen lâzen,
wer möhte sich gemâzen
ze sîner sterke danne?
er was ein helt ze manne:
dem er gelîch gebârte sich.
er und der edele dieterich
haeten strîtes sich bewegen
und wolten sîn ouch niht verpflegen.
si wâren beide, sô man saget,
des muotes rîch und unverzaget
und strîtes âne vorhte.
daz reht in manheit worhte
daz si gelîche erkanden.
ritschier von engellanden
verstuont sich wol der wârheit.
dâ von er snelleclichen reit
des tages dâ ze strîte.
ouch weste bî der zîte
wol dieterich daz maere
daz er unschuldic waere.
darumbe er willeclichen vaht.
ez machet ellen unde maht
dâ sich der man unschuldic weiz.
ze kempfen ritens in den kreiz
und haeten beide schulde niht.
solt aber triuwe helfen iht
wider valschem muote,
sô mohte sich der guote
dieterich wol fröuwen
und ûf ritschieres dröuwen
ahten harte kleine.
si kêrten vil gemeine
mit ein ander an den rinc.
ir muot ûf ernestlîchiu dinc
was gestellet unde ir flîz.
der eine swarz, der ander wîz
kam geriten aldort her.
si fuorten ungefüegiu sper
und riten ros vil ûz erkorn.
diu manten si mit scharpfen sporn
sô vaste bî den zîten
daz in daz bluot zen sîten
ûz begunde dringen
und ûf die liute springen
die dâ zuo dem ringe zugen.
diu ros diu liefen niht, si flugen
noch vaster danne ein windes brût.
über gras und über krût
liezen si zesamene gân
sô krefteclichen daz der plân
möhte erkrachen unde erwagen.
ûz herten steinen wart geslagen
daz wilde fiur an manegen steten.
daz schuof ir ungefüegez treten
des si dô pflâgen an der stunt.
dâ waere ein kerze wol enzunt
von den ganstern unde ein schoup.
ei wie nâch in beiden stoup
daz fiur und der vil starke melm!
dâ was bedecket under helm
manheit und ellenthafter muot.
sêle, lîp, êr unde guot,
diu lâgen ûf der wâge dâ
und müezen weizgot anderswâ
vil dicke noch dar ûfe ligen
swâ man mit kampfe wil gesigen.
wan swer dar under eines wil
an strîte fürhten alze vil,
der hât si dâ vil schiere
verloren alle viere.
der dinge wol verstuonden sich
ritschier unde ouch dieterich.
dâ von si vorhte pflâgen niht.
si leiten in der wâge pfliht
swaz si rehtes wielten,
durch daz si lop behielten
und liehten prîs dâ fünden.
des wilden meres ünden
vor einem sturmwinde
ze stade nie sô swinde
geliefen noch gesluogen,
sô balde si dô truogen
diu snellen ros zein ander.
haet aber ein galander
gesungen sîne wîse,
die hete man ûf dem rîse
niht gehoeret noch vernomen
dô si zesamene wâren komen
und si die schefte brâchen,
wan si diu sper zerstâchen
sô vaste daz des bruches klac
lûte alsam ein donnerslac
der spaltet daz geböume.
diu fürbüege und die zöume
zerbrâchen von den stichen,
und schuof daz sicherlichen
ir alze hurteclîchiu just
daz ze stôze mit der brust
diu ros zesamene kâmen
und einen val dâ nâmen
sô grimmen daz si von der nôt
gelâgen steinharte tôt.
wes möhten si dô bîten?
man sach si zuo den zîten
erbeizen nider ûf daz lant.
diu swert begunden si zehant
zücken und roufen
und ûf ein ander loufen
snelleclîche ân alle fluht,
als si diu wilde tobesuht
haete erzürnet und ergremet.
ir sin der was vil ungezemet
unde ir ellentrîcher muot.
si tâten als der lewe tuot
swenn in der hunger twinget:
sô balde der geringet
nimmer nâch der spîse
als si nâch hôhem prîse
striten mit ein ander.
der wilde salamander
des heizen fiures niht engert
sô vaste als dâ ir beider swert
nâch menschen verhe gruoben.
die schilde für sich huoben
ze schirmen die vil küenen.
wer solte si versüenen?
ir slege wâren alsô grôz
daz ûf einen anebôz
geschach nie groezer tengeln.
und solte ein kampf von engeln
geschehen ûf der erden,
ern künde nimmer werden
wünneclicher umbe ein hâr.
diu sunne lûter unde klâr
gap in ze stiure liehten schîn.
der himel als daz lâsûr vîn
was ob in zwein geverwet,
und haete sich gegerwet
under in des hoves plân
in grüenez kleit vil wol getân.
dar ûfe stuondens unde striten.
vil strenger noete si dô liten
von der hitze bêdenthalp.
fleckeht als ein hindenkalp
von sweize wart ir harnasch.
des tages nie diu sunne erlasch:
dâ von si kumber truogen.
si stâchen unde sluogen
mit den vil scharpfen klingen
daz von den stahelringen
geschach ein michel rîsen.
ûz dem gevegeten îsen
des fiures blic hôch ûfe stoup.
reht als der wint daz dürre loup
rêret in dem walde,
sô viel dâ nider balde
von den schilden manic spân.
in haeten weizgot heiz getân
ir guoten swert des selben tages,
wan si wurden maneges slages
benoetet und betwungen.
hei wie si beidiu klungen
ûf dem gesmîde lûter!
< got herre, dû vil trûter>
gedâhte dô vil maneges sin,
< gib engelharte den gewin
daz er behabe alhie den sic.
er strihte wol der triuwen stric.>
sus giengen si ze bîle
vil harte lange wîle,
daz si mit den wâfen
dicke ein ander trâfen
beide ûf îsen und ûf leder
und daz iedoch verwunt enweder
jener wart noch dirre.
si wâren dannoch irre
tiefer wunden gar beliben.
ein ander si sich umbe triben
mit slegen und mit stichen.
ritschier an dieterichen
ze leste dô mit zorne spranc.
ûf in lief er unde dranc
snelleclichen als ein wilt.
durch wâfenroc und durch den schilt
sluoc er den ritter lobelich
sô vaste daz er hinder sich
begunde strûchen an der stunt
und an der sîten wart verwunt
gar schedelichen in den lîp.
< daz engeltrût ist iuwer wîp>
sprach ritschier dô von engellant,
< daz bewaeret hie mîn hant
oder aber ich belîbe tôt>.
hie mite er sich zem slage bôt
und wolte in aber treffen dô.
nû engeriet ez niht alsô:
wan der getriuwe dieterich
der spranc ûf und werte sich
vor solhem ungelücke.
den schilt warf er ze rücke
durch sînen grimmeclichen zorn
und nam daz swert vil ûz erkorn
ze beiden sînen handen.
ritschiere ûz engellanden
underlief er sînen slac,
dar ûfe er sich mit flîze wac,
und sluoc in ûf daz houbet sô
daz von dem herten stahele dô
fluoc des wilden fiures melm
und im verrücket wart der helm
sô vaste daz er niht ensach.
und alsô schiere daz geschach,
dô wolte er mit der linken hant
den helm hin wider hân gewant
daz er im rehte stüende als ê.
wes möhte dieterich dô mê
beiten unde warten?
in sîner wunne garten
saet er im leides sâmen.
der hant begunde er râmen
dâ mite er zôch den helm hin wider,
und sluoc si daz si viel dâ nider
ûf des hoves anger.
dâ von enbeit niht langer
dieterich der küene man.
er lief in aber gaehes an
und wolte in volle nider slahen
und dâ vergiezen manegen trahen
sins ungetriuwen bluotes.
dô was der künec des muotes
daz er im daz niht vertruoc.
in dûhte sînes schaden genuoc,
wande er was sîn oehein.
des hiez er under disen zwein
den vil ungefüegen strît
scheiden bî der selben zît.
sus nam der kampf eine ende.
ritschier muost einer hende
darben alle sîne tage
und als ein ungetriuwer zage
enpfâhen laster unde schimpf.
mit hazze koufte er ungelimpf
und schaden grôz mit nîde.
dieterich der blîde
wart in êren funden.
man heilte im sîne wunden
und hiez in dâ in freuden leben.
im wart vil hôhez lop gegeben
als einem sigerîchen man.
nû daz er sîne kraft gewan
und er vil schône was genesen,
dô sprach der künec ûz erlesen
< engelhart, sît daz dû dich
durch mîne tochter wünneclich
hâst geboten in den tôt
und ûz vil schemelicher nôt
enbunden hâst ir reinez leben,
sô wil ich dir ze wîbe geben
die klâren und die werden.
ich sol dich ûf erden
ergetzen daz dû hâst gestriten
und grôzen kumber hâst erliten
von lügelichen maeren.
ich wil an dir bewaeren
daz ich dienest lônen kan>.
alsus besande er sîne man
und von dem künicrîche
die fürsten algelîche.
er machte ein rîlich hôchgezît
und leite dieterîche sît
die süezen engeltrûten zuo.
den âbent und den morgen fruo
geschach dâ kurzewîle vil.
justieren, tanzen, seiten spil
wart gesehen unde erkant.
pferit, silber und gewant
wart umb êre dâ gegeben.
man sach dâ junge und alte leben
in rîchem hoveschalle.
die liute wânden alle
und ouch der künec von hôher art
daz dieterich waer engelhart.
des selben haet ouch engeltrût
beide stille und über lût
in ir herzen wol gesworn,
wan daz der fürste wol geborn
leite ein swert enzwischen sich
und daz wîp vil wünneclich
swenn er bî ir nahtes lac.
des selben sîn geselle pflac
mit sîner frouwen lîbe.
bî des andern wîbe
lac enweder under in.
ir staete gap in kiuschen sin
alsô daz an den frouwen
geselleschaft verhouwen
noch ir triuwe niht enwart.
si wurden beide wol gespart
bî den gesellen reine
vor aller hande meine.
dô nû in tenemarken
mit hôhen êren starken
diu hôchgezît ein ende nam,
dô reit der fürste lobesam,
dieterich, von dannen.
wîben unde mannen
seite der vil staete,
wan er gesiget haete,
sô wolte er wallen etewar
gote zeinem dienste gar,
der im geholfen haete dô.
vil hôhes muotes unde frô
îlt er hin gegen brâbant.
für sîn eigen hûs zehant
reit er eins nahtes dô man slief.
zuo dem wahtaere er dô rief,
er sprach< ganc, sage dem herren dîn
daz aber der geselle sîn,
engelhart, hie vor gehabe,
daz er her welle zuo mir abe
kêren: ich wil in gesehen>.
daz liez der wahtaere geschehen.
er macht ez bî der selben stunt
dem werden engelharte kunt.
der maere und dirre boteschaft
wart von herzen freudehaft
der edele und der guote.
er kam in hôhem muote
für daz tor gegangen.
dâ wart von ime enpfangen
dieterich der klâre
mit rede und mit gebâre
baz dan ich gesagen müge.
waz hülfe, ob ich daz maere züge
ze langer teidinge?
er seite im sîn gelinge
vil gar biz ûf ein ende,
wie ritschier einer hende
müeste darben immer mê,
und daz im engeltrût zer ê
gegeben würde an sîner stat.
rîten er in schiere bat
ze tenemarken in daz lant.
er gap im pfert und sîn gewant
und hiez in wider hinnen varn.
engelhart, der saelden barn,
seite im danc gnâd unde prîs
wol tûsentvalt in manege wîs
und îlte dô vil starke
hin gegen tenemarke.
dâ wart der edele funden
in freuden zallen stunden,
er und diu saelige engeltrût,
beide stille und über lût
an staeter minne sunder wanc.
dar nâch sô was vil harte unlanc
daz der künic reine starp
und engelhart die krône erwarp
und des rîches stuol besaz.
geloubet endelichen daz,
fürsten, grâven, dienestman,
vielen den getriuwen an
mit guote und ouch mit lîbe.
bî dem vil schoenen wîbe
gewan er ouch zwei kindelîn,
und machte ir dô mit rede schîn
die sache und alle die geschiht,
wan si frâgte, sô man giht,
warumbe er haete nahtes hin
beide enzwischen si und in
sîn swert geleit blôz unde bar.
hier an sô wart er wol gewar
daz dieterich der staete
an im behalten haete
geselleclîche wârheit.
die selben frâge niht vermeit
dieteriches frouwe dort.
dâ von er ganzer triuwen hort
spürte an engelharte sît.
si wurden beide bî der zît
von herzen freudebaere
und seiten dô ze maere
den hôchgelobten wîben
wie von ir zweier lîben
diu wandelunge was geschehen
und wie der ander was gesehen
vil schône für den einen.
den klâren und den reinen
frouwen tet daz maere wol.
si wurden hôher wunne vol
und wart in sanfte gnuoc hie mite.
engelhart der wol gesite
lebte ân aller sorgen pîn.
der vater und die bruoder sîn
wurden schiere dô besant.
er machte ûz in ze tenelant
herzogen unde grâven hôch.
sîn dinc er allez zime zôch
in ganzer wirde schône.
er kunde wol mit lône
rîlîche die gemieten
die dâ ze hove rieten
sîn êre willeclichen ê.
waz darf ich langer rede mê?
diu saelde bôt im liebes wal
sunder mâze und âne zal:
dâ wider sîn geselle
gewan daz ungevelle
daz er von hôher werdekeit
in swaeren kumber wart geleit.
nû merket wie daz hüebe sich.
dô der getriuwe dieterich
kam von dem strîte wider heim
und im der saelden honicseim
nâch wunsche lange zuo geflôz,
dô wart in ungemüete grôz
verkêret al sin wunne gar.
sîn spilende freude liehtgevar
in trüebez leit sich wandelte.
sîn lîp der wol gehandelte
wart vil schiere dô geslagen
mit dem vil armen siechtagen
den man dâ heizet miselsuht.
diu viel ûf in mit der genuht
daz er mitalle ûzsetzic wart.
im wurden hâr unde bart
dünn unde seltsaene.
sîn ougen, als ich waene,
begunden sich dô gilwen.
als ob si aezen milwen,
sô vielen ûz die brâwen drobe.
sîn varwe, diu dâ vor ze lobe
liutsaeleclich was unde guot,
diu wart noch roeter danne ein bluot
und gap vil egebaeren schîn.
diu lûtersüeze stimme sîn
wart unmâzen heiser.
im schuof des himels keiser
grôz leit an allen enden.
an füezen unde an henden
wâren im die ballen
sô genzlich în gevallen
daz mich sîn immer wundert.
sîn lîp der wart gesundert
vil gar von schoenen sachen
und wart mit ungemachen
jaemerlichen überladen.
und dô der edele fürste schaden
begunde merken unde spehen,
dô wart sîn junger lîp gesehen
trûric unde freuden bar.
ouch wart sîn werdiu hoveschar
betrüebet und diu lantdiet
sô vaste daz si balde schiet
ûz allen freuden sich zehant.
swem ie sîn tugent was bekant
und sîn vil hôchgebornez leben,
dem wart dô leides vil gegeben
um sînen jungen siechen lîp.
sîn frouwe, daz vil reine wîp,
diu süeze saeldenbaere,
diu klagete sîne swaere
und weinde sînen smerzen
mit ougen und mit herzen
dick und ze maneger stunde.
sîn leit gienc ir ze grunde
und sîn vil strengez ungemach.
und aber dô man in gesach
sô wandelbaeren an der hût,
dô wart er sînem wîbe trût
und allen sînen kunden
gar widerzaeme funden.
swer in gerne sach dâ vor,
der suochte nû der flühte spor
und îlte von im alzehant.
vil manic arzât wart besant,
der im gehelfen kunde niht.
er was ân alle zuoversiht
daz er genesen möhte
und im kein helfe entöhte
ze sînem grôzen siechtagen.
dâ von der fürste muoste klagen
von schulden wol sîn arebeit.
vil bitter was sîn herzeleit
und jaemerlich sîn ungehabe.
er tet sich aller freuden abe
und wonte in klegelicher nôt.
er wolte sîn gewesen tôt
für daz vil jâmerhafte leben
daz im nû leider was gegeben
von sîner sühte manicvalt.
im wart enzücket sîn gewalt
an liuten unde an lande.
nû daz er daz erkande
daz er begunde unmaeren
den sînen unde swaeren,
dô bat er im mit triuwen
stiften unde biuwen
ein hiuselîn doch etewâ
durch daz er drinne möhte sâ
belîben sô gar eine.
nû flôz ein wazzer reine
vil nâhe bî der bürge sîn.
dâ was ein wert gewahsen în
der michel unde schoene was.
dâ sprungen bluomen unde gras
vil wünneclichen inne,
und wuohsen nâch gewinne
dâ vîgen unde mandelrîs.
alsam ein irdesch paradîs
beschoenet stuont diz einlant.
swem ie gezierde wart bekant,
der möhte ez balde gesten.
von nüzzen und von kesten
wuohs dar inne manic soum.
ouch stuont der berende ölboum
vil gar nâch vollem wunsche dâ.
man schouwet hie noch anderswâ
deheinen wert sô frühtigen.
des wart dem miselsühtigen
dieterîche ein hûs dar în
gebiuwen nâch dem willen sîn.
im wart bereit vil guot gemach.
daz wazzer und der schoene bach
fluzzen um den selben wert
im was dâ wunnen vil beschert
von liehter ougen weide.
kneht unde megede beide
ze dienste man im zuo beschiet.
vil harte wol man in beriet
spîs unde liehter kleider.
dar nâch sô wart er leider
gescheiden vil geswinde
von sînem ingesinde
und in den wert gefuort hindan.
friunde, mâge, dienestman
hiez er belîben hinder im,
als ich diu maere alhie vernim,
und îlte schiere sâ zehant
mit jâmer in daz einlant
dâ sîn wonunge solte sîn.
er kêrte gedulteclîche drîn
und was dar inne manegen tac,
daz man sîn doch vil schône pflac
mit guoter handelunge.
swaz der getriuwe junge
mohte geischen alle zît,
daz wart im âne widerstrît
von der burc gefüeret dar.
im was betrüebet alsô gar
sîn herze und sîn getriuwer muot
daz im gemach noch ander guot
gehelfen niht enmohte.
vil lützel ez im tohte
swaz man im dinges brâhte,
wan er ze vil gedâhte
an wîp und guot, an liute und lant,
daz man im haete ûz sîner hant
genomen allez bî der zît.
ouch was sîn kumber alsô wît
von des lîbes smerzen
daz er in sînem herzen
deheine ruowe mohte haben.
er was in jâmer sô begraben
daz anders er engerte
wan daz in got gewerte
des tôdes bî den stunden,
durch daz er würde enbunden
von sîner grimmen swaere.
im was der lîp unmaere:
daz kunde er wol erscheinen:
wan siufzen unde weinen
was sîn groeste unmuoze dô.
mit disen dingen unde alsô
dieterich dô lebete,
der ie vil schône swebete
in werltlicher wünne
und über al sîn künne
ein spiegel unde eine bluome schein.
als ein lieht karfunkelstein
was sîn lop durchliuhtic ê,
daz nû engap niht schînes mê,
wand ez als ein trüebez glas
verdorben und verblichen was.
nû kam ez zeiner stunde
daz sich der ungesunde
in dem werde ûf eime plân
zeinem brunnen wolte ergân
der dâ vil wünneclichen stuont.
er tete alsam die siechen tuont,
die senftes luftes ruochent
und ougen weide suochent
durch bezzerunge dicke.
vor der sunnen blicke
truoc er einen pfâwenhuot
und ein gewant von sîden guot
daz als ein liehter spiegel was.
hie mite kam er durch daz gras
geslichen zuo dem brunnen kalt.
dâ stuont von böumen obe ein walt
vil maneger hande leie.
der liehte süeze meie
was komen dô mit sîner maht
dâ von der brunne was bedaht
mit wünneclichen esten.
ûz grüenem loube glesten
sach man die snêwîze bluot.
diu was des brunnen schatehuot
und haeten sich gehûset drîn
diu wilden waltvogellîn
vor der hitze durch gemach.
vil schoene was ir überdach
von bletern und von rîse.
ir niuwen sumerwîse
erklancten si dar under
ze wunsche und ze wunder
und triben des gnuoc unde vil.
der ôren und der ougen spil
was dâ vil harte manecvalt.
der brunne lûter unde kalt
gienc rûschende unde klingende.
sô wâren dâ bî springende
rôsen rôt durch grüenen klê.
waz dorfte man dâ wunne mê
wan der sumerlichen zît
ûf dem vil schoenen plâne wît?
der vil jâmerhafte dieterich
ûf sînen elenbogen sich
leinte zuo dem brunnen
und barc sich vor der sunnen
hin under dâ ez schate was.
wazzer, bluomen unde gras
sach er mit vollen ougen an.
dâ von gedenken er began
waz der meie freuden gît.
< ach> sprach er,< schoeniu sumerzît,
wie kanstû dem gesunden
mit freuden under stunden
muot erhoehen unde leben!
nû soltestû mir freude geben
mit dînen wünneclichen tagen.
nû bin ich sô mit siechtagen
begriffen ûf der erden
daz ich erfreuwet werden
niht mac von dîner süezen kunst.
ich hân enpfangen leides gunst
und lange wernder sorgen pfliht,
dar inne ich âne zuoversiht
muoz begraben immer ligen.
got herre, wes hât mich gezigen
dîn râche unmâzen grimmeclich
diu nû gevallen ûfe mich
gar ungenaedeclichen ist?
jâ reiner unde süezer krist,
waz hân ich gegen dir getân
dâ mite ich sô gedienet hân
dînen bitterlichen zorn?
wâ von hân ich sô gar verlorn
liute, lant, guot unde lîp,
mâge, friunde, unde wîp,
und alle mîne saelekeit?
daz langer mich diu erde treit,
daz ist mîn aller meiste klage,
sît daz mîn armer lebetage
sô gar unnütze worden ist.
ach broediu werlt, sich wie dû bist
aller missewende vol!
niemen dir getriuwen sol,
wan dû vil swache lônen kanst.
nâch liebe dû vil leides ganst:
daz hâstû wol bewaeret mir.
ich hân gedienet lange dir:
darumbe wirt mir nû gegeben
niht anders wan ein armez leben
dar inne ich niht genesen mac.
reht als der wilde donerslac
hât troffen mich der sorgen schûr.
sô bitter noch sô rehte sûr
enkunde nimmer werden
kein jâmer ûf der erden
alsô mîn kumber den ich dol.
ouwê daz mich diu sunne sol
beliuhten und des tages glanz
und daz mich slinden alsô ganz
ensol daz abgründe.
wan daz ich grôze sünde
entsitze durch der sêle nôt,
ich taete ê selbe mir den tôt
ê daz ich langer wolte leben
und in sô kranker wirde sweben
daz ich mir selben waere
und al der werlt unmaere.>
sus lac der tumbe klagende
und dise rede sagende
der ich bin zeinem ende komen.
er haete in sîne hant genomen
vil riuweclîche ein wange
und was von deme gange
den er zuo dem brunnen gie
sô gar unmehtic worden hie
daz er entslief nâch sîner klage.
nû wolte got bî deme tage
ein wunder an im briuwen
und wolte in sîner triuwen
lâzen dô geniezen,
wan in begunde erdriezen
der bitterlichen swaere
die der vil triuwebaere
leit ân alle sîne schult.
gelouben ir daz gerne sult
âne schimpf und âne spot
daz im der ûz erwelte got
sant einen boten wunnesam.
ein engel für in schône kam
hin under daz geböume
und liez im süeze tröume
in dem slâfe werden kunt.
er sprach dô wider in zestunt
< dieterich, dû solt genesen.
der reine got vil ûz erlesen,
der triuwe sich versinnet
und hôhe wârheit minnet,
der wil dich lân geniezen
daz dû ze herzen sliezen
ie woltest hôher triuwen hort.
in sînem liehten himele dort
hât er sich dîn erbarmet
daz dû sô gar verarmet
an leben unde an guote bist.
er wil dir geben die genist
wider und dîn êre gar.
ze tenemarke balde var:
dâ vindestû gesuntheit.
engelhart was ie bereit
daz er geselleschaft dir büte.
dâ von wil got daz er verschüte
durch dich sîner kinde bluot,
daz er vil willeclichen tuot,
ob dû dir selben heiles ganst,
wan dû genesen niht enkanst
ê sîner zweier kinde leben
für dich ze pfande wirt gegeben.
und wirstû mit ir bluote rôt,
der zweier kinde, in dîner nôt
gebadet und gestrichen,
sô bistû sicherlichen
von dîner miselsuht ernert.
kein ander salbe ist dir beschert
dâ mite man dich heile noch.
dâ von dû balde kêre doch
zuo dem trûtgesellen dîn.
daz hât dir unser trehtîn
geboten, vil getriuwer man.>
hie mite schiet der engel dan
und kêrte wider schône
ze gotes himeltrône.
nû was ouch dieterich zehant
erwachet unde haete erkant
in sînem slâfe daz gebot
daz im der reine süeze got
bî dem engel machte kunt.
dâ von sîn riuwic herze wunt
wart betrüebet deste mê,
wan im tet inneclichen wê
daz ime was getroumet sô.
< jâ herre> sprach er aber dô,
< waz mac bediuten dirre troum?
wer hât mich under disen boum
durch slâfen und durch ruowe brâht?
ich haete unrehte mich bedâht,
dô mich trâkheit nider warf.
diu maere der ich niht bedarf,
diu sint mir komen hiute für.
dar an sô prüeve ich unde spür
daz mîn got kleine ruochet,
sît daz er mich versuochet
mit üppeclichen tröumen.
mich vuorte an sînen zöumen
unheil unmâzen starke,
sô ich ze tenemarke
in dem sinne kêrte
daz engelhart verrêrte
durch mich sîner kinde bluot,
wan niemen ez ûf erden tuot
daz er mit sînes lîbes fruht
mich loese von der miselsuht
und ûz der grôzen plâge mîn.
nû sî daz er diu kindelîn
vil gerne durch mich toete
und mich von mîner noete
dâ mite welle enbinden,
sô sol ich doch erwinden
an alsô grôzem meine,
daz ich ir bluot vil reine
giezen lâze ân alle schult.
ich wolte ê lîden mit gedult
dise lesterliche nôt
ê daz si immer durch mich tôt
als ungedienet müesten ligen.
wes haete ich danne den gezigen
der an mir triuwe nie zerbrach,
sô ich mîn siechez leben swach
mit sînen kinden wolte ernern?
got sol mir ê den tôt beschern
ê daz ich engelharten,
den liehten und den zarten,
immer sô beswaere
und ich an im bewaere
gar ungetriuweclichen site.
er ist mir ie gewesen mite
in lûterlicher staete.
dâ von ich kûme taete
wider in die missetât
daz mîner siecheit würde rât
und mîner jâmersühte
von der getriuwen frühte
diu von sîme lîbe ist komen.
sol mir kein arzenîe fromen
ze mîner swaere diu mich traf
wan sîner kinde rôtez saf,
sô bin ich immer ungenesen.
iht anders muoz mîn salbe wesen
ze mîner veigen ungeschiht:
wan zwâre dirre enger ich niht.>
hie mite gienc der süeze man
wider heim ze hûse dan
in sîner klagenôt als ê.
ze keiner arzenîe mê
kund er gehaben zuoversiht,
und haete gar den troum für niht
der ime was getroumet dort.
owê, daz siufzebernde wort,
und ach, der riuweclîche spruch,
diu nâmen dô vil manegen bruch
durch sîne freude enmitten.
daz îsen in der smitten
sô sêre niht englüejet
als vaste er wart gemüejet
in der vil heizen senegluot,
dar inne bran sîn kiuscher muot
alle zît und allen tac.
sîn bestez wünschen des er pflac
daz was niht wan daz eine
daz im got der vil reine
den grimmen tôt bescherte
und ime die sêle ernerte
vor der helle grunde.
sus lebete er manege stunde
mit jâmer und mit leide
biz im die friunde beide
ab giengen und die dienestman,
alsô daz man sîn began
pflegen niht sô wol als ê
und man im bôt smâcheite mê
zallen mâlen danne vor.
ê kâmen dicke für sîn tor
mâge, friunt, man unde wîp,
durch daz sîn ungesunder lîp
enpfienge hôhen trôst von in.
diz allez was nû gar dâ hin.
er kam von hôher wirde alsô
daz niemen sîn engerte dô
zeimâl in dem jâre sehen.
im was sô rehte wê geschehen
von sîner veigen siecheit
daz man in ungerne leit
und in sîn gesinde flôch.
vil sêre man im abe zôch
an spîse und an gemache
und pflac sîn ze swache
mit aller hande dingen.
man sach im lützel bringen
dar ûf des werdes anger.
wan sô der mensch ie langer
siechet unde ie sêrer,
sô sîn unwirde ie mêrer
unde ie groezer danne wirt.
des wart ouch dieterich verirt
an sîner werdekeite gar.
niemen wolte sîn dô war
mit guoter handelunge nemen.
dâ von er sich begunde schemen
sô vaste in sînem herzen
daz er des lîbes smerzen
niht enwac sô sêre
als daz im solhe unêre
buten al die sîne.
er haete gerner pîne
geliten danne unwerdekeit.
der kunden liute smâcheit
tet im alsô rehte wê
daz er zuo dem werden ê
von dannen wolte kêren
ê daz er mit unêren
in sînem lande waere.
der werde triuwebaere
und der vil staete dieterich
alsô gedâhte wider sich.
< ich armer unde ich tumber,
warumbe lîde ich kumber
in mîn selbes lande,
daz ich von dirre schande
niht hindan entwîche
und zu dem friunde strîche
der rehte erkennet wer ich bin?>
hie mite viel im in den sin
vil sêre und ouch vil starke
daz er ze tenemarke
zengelharte wolte varn:
der künde sîniu dinc bewarn
nâch êren und nâch minne wol.
er dâhte< ob ich nû vinden sol
immer triuwe an keime man,
so enhabe ich dâ niht zwîfel an,
mîn geselle enthalte mich
schôn unde lâze erbarmen sich
daz mir gelückes bilde
sô gar ist worden wilde
und ungelücke niuwe.
sîn lîp ist sô getriuwe
und alsô tugentveste
daz er mir tuot daz beste
gern unde willeclichen dâ.
mir wirt gebiuwen etewâ
vor sîner bürge ein hiuselîn.
dâ laezet er mich inne sîn
die wîle daz ich mac geleben
und heizet mir dar inne geben
spîse und allez des ich darf.
sît daz sîn herze nie gewarf
ûz vil hôher staete sich,
sô gedenket er daz ich
mit triuwen sîn geselle was
und zeime friunde in ûz erlas
mit herzen und mit muote.
vor lîbe und vor dem guote
hân ich in geminnet ie.
geselleschaft bôt ich im hie
vil gar biz ûf der triuwen ort.
des lât er mich geniezen dort
und ergetzet mich des wol
daz ich hie smaehen kumber dol.>
sus wart in sînem muote
ze râte der vil guote
daz er von sînem lande schiet
und er ein schiffelîn beriet
rîtlichen unde schône gnuoc
daz in ze tenemarke truoc
vil snelleclîchen ûf dem sê.
waz touc hie langer rede mê
und üppeclîchiu teidinc?
dô der vil süeze jungelinc
ze der vil schoenen veste kam
dâ sîn geselle tugentsam,
der künic, dâ mit hûse was,
dô sande er ûf den palas
den boten sîn gereite
der engelharte seite
diu maere unmâzen klegelich
daz sîn geselle dieterich
ûf gnâde in heime suochte,
daz er in dâ geruochte
sprechen unde schouwen:
in habe alsô verhouwen
sîn veigez ungelücke breit
daz er von grôzer siecheit
niht ze hove müge komen.
nû daz engelhart vernomen
haete disiu maere,
dô wart der saeldenbaere
von herzen trûric unde frô.
leidic wart der süeze dô
durch dieteriches ungemach,
und freute sich daz im geschach
diu saelde daz er komen was.
er gienc von sînem palas
zuo dem schiffelîne dan
dar inne lac der süeze man
und der trûtgeselle sîn.
nû daz im wart sîn jâmer schîn
und er in sô entschepfet vant,
vor leide reiz er sîn gewant
und sîn küneclichez kleit,
diu wurden schiere, sô man seit,
gerizzen nider ûf den fuoz.
er sprach< geselle, daz ich muoz
dich sehen in sô grimmer nôt,
daz ruoche got durch sînen tôt
erbarmen unde riuwen.
owê daz hôhen triuwen
ie widerwac sô grôzer schade
und daz sô rîcher tugent lade
an dir mit jâmer ist erfult!
wie mohte got sô kleine schult
sô tiure an dir gerechen?
muoz ich die wârheit sprechen,
sô weiz ich alsô rehte wol
als daz ich ersterben sol
daz dîn leben reine
was vor allem meine
gefrîet und gesundert.
dâ von mich sêre wundert
waz got an dir gerochen habe.
ach friunt, wie bistû komen abe
der vil liehten varwe dîn?
dû bist der schoenheit ie gesîn
ein spiegel unde ein bluome.
nû lît von siechtuome
al dîn hôhiu kraft dar nider.
owê daz dîniu starken lider
ie solten sô gedîhen!
got müeze mir verzîhen
aller hôhen saelekeit,
ob ich dîn grimmez herzeleit
niht gerne wolte für dich doln.>
alsô der künic begunde holn
von herzen manegen siufzen tief.
mit armen er in umbeswief
und gôz vil manegen heizen trahen,
dâ mit er begunde twahen
diu rôten wangen beide.
mit jâmer und mit leide
sprach aber der getriuwe dô
< friunt, ich bin dîner künfte frô
und dînes schaden ungemeit.
sît aber ich die saelekeit
an mich von gote hân genomen
daz dû mir bist ze hûse komen,
sô man ich unde bite dich,
vil trût geselle dieterich,
daz dû dich bî mir lâzest nider
und niht ze lande kêrest wider
biz ûf dînes endes tac.
ich tuon ze liebe swaz ich mac
gern unde willeclichen dir.
enzwîvel nimmer des an mir,
ich enfüege dîn gemach.>
der sieche wider in dô sprach
< got lône dir, geselle mîn,
ich wil des âne zwîfel sîn
daz dû mich niht lâst under wegen.
ouch ist nû gar an dir gelegen
mîn heil und mîn gelücke alhie:
wan dîner helfe enwart mir nie
sô rehte nôt sô allezan.
wîp, friunde, mâge, dienestman
verzaget sint nû gegen mir.
dâ von ich triuwe suoche an dir,
der ich doch nie wart ungewis.
mîn jâmer in dîn herze lis
und lâz erbarmen mich dîn leit.
günne mir durch sicherheit
hie biuwen doch ein hiuselîn
vor dîner bürge und lâz mich sîn
dar inne biz an mînen tôt.
teile mit mir hie dîn brôt
biz über mich gebiete got.
ê daz ich smâcheit unde spot
dulde von den mînen,
ê wil ich bî dir swînen
die wîle daz ich nû gelebe.
ez dunket mich ein hôhiu gebe,
ob dû die saelde an mir begâst
daz dû mich hie belîben lâst.>
sus sprach der künic aber dô.
< ach herre friunt, wie redestû sô?
lîp unde guot und swaz ich hân
daz sol dir werden undertân
als eigenlichen alse mir.
ein hûs ich heize biuwen dir
dar inne man dîn schône pfliget.
mit triuwen dir mîn helfe wiget
biz ûf ein ort al dîne tage.>
sus hiez er in mit hôher klage
füeren ûz dem schiffelîn.
vor der vil schoenen veste sîn
der sieche sich dô nider liez.
ein hûs man ime biuwen hiez
vil gar nâch sînem muote.
dar inne wart der guote
berâten mit gemache wol.
swaz rîcher handelunge sol
eim ungesunden man geschehen,
diu wart schiere dâ gesehen
an dieterîche zaller zît.
ezn wart enweder ê noch sît
erboten keinem siechen baz,
wan sîn der künic nie vergaz
in herzen unde in muote.
mit aller hande guote
hiez er sîn nâch wunsche pflegen.
ouch haete der getriuwe degen
den site und die gewonheit
daz er in nimmer dâ vermeit
durch sînen grôzen siechtagen.
er kunde in weinen unde klagen
mit lûterlicher andâht.
er haete sich des wol bedâht
daz er sîn küneclichez leben
wolte für in hân gegeben
durch daz er möhte sîn genesen.
man sach in dâ vil dicke wesen
in sînem hiuselîne.
durch sîne swaeren pîne
flôch er niht den armen.
er kunde wol erbarmen
über sînen kumber sich.
er sach in aller tegelich
und hiez in baden unde twahen.
er gôz vil manegen heizen trahen
durch sîn vil strengez ungemach.
sîn dinc er allez wol besach
und bôt im ganzer triuwen hort.
vil senfte wâren sîniu wort
und sîn gebaerde wider in.
nû kam er eines mâles hin
für den siechen jungelinc.
er gap im süeze teidinc
und machte im dise rede schîn.
er sprach< sag an, geselle mîn,
wie mohte sich gefüegen daz,
sô vil dîn junger lîp besaz
rîchtuomes unde werdekeit,
daz dû ze dirre siecheit
kein arzenîe ensuochtest
und dû des niht geruochtest
daz iemen haete dich ernert?
dû soltest dich von êrst gewert
hân dirre sühte swaere.
geloube mir der maere,
swer niht den niuwen siechtagen
zem êrsten dan beginnet jagen
und in dâ lât eralten,
der muoz sîn immer walten.
als ist vil lîhte dir geschehen:
dû möhtest hân dar zuo gesehen
dô dich bestuont diu angest
diu leider aller langest
muoz an dînem lîbe wern.
wer solte wîsen rât verbern
ze sô getâner ungeschiht
die man vil gar betrüeben siht
an herzen unde an lîbe dich?>
< geselle> sprach dô dieterich,
< haet arzenîe iht für getragen
mich ze mînem siechtagen,
sô waere ich nû vor maneger stunt
froelich unde wol gesunt,
wan ez dar an iht ist beliben,
ich enhabe ir gnuoc getriben
und alsô vil versuochet,
haet iht got mîn geruochet,
ich möhte sîn dâ von genesen.
swaz ie von künsten wart gelesen
die nütze sint ze dirre suht,
des ist ein wunder mit genuht
an mich geleit, getriuwer man.
kein arzenîe leider kan
enbinden mich von dirre nôt,
wan der bitterliche tôt,
der mac erloesen mich dâ von.
ich muoz ir immer sîn gewon
die wîle daz ich leben sol.
wan allez daz mich hülfe wol
und dâ von ich noch würde ernert,
weizgot daz ist mir unbeschert
und sol mir ûf der erden
fremd unde tiure werden.>
an disen worten engelhart
schier und zehant des inne wart
daz etewaz doch waere
daz im ze sîner swaere
wol und ebene töhte,
der ez gewinnen möhte.
darumbe sprach er, sô man giht,
< ach trûtgeselle, ist aber niht
daz dich von leide enbünde,
ob man ez iender fünde
und ez gewinnen möhte dir?
sprich an, friunt, unde sage mir
ob iemen iht gehaben müge
daz dir ze dîner sühte tüge,
und lâz mich daz erwerben.
sol ich darumbe ersterben,
daz tuon ich lieber danne ich lebe.
der tôt ist mir ein süeziu gebe,
ob ich den für dich lîden muoz.>
< nein> sprach er,< mîner sorgen buoz
wirt nimmer mir, geselle mîn.
wan daz mir nütze solte sîn
und mir ze helfe töhte,
dazu künde ich noch enmöhte
mit keinen dingen erwerben.
ouch wolte ich lieber sterben
ê daz ich ez gewünne doch.
geschaehe an mir daz wunder noch
daz man sîn noeten wolte mich,
so stürbe doch vil gerner ich
dan ich dâ von genaese.
der ie ze herzen laese
vil hôhen und vil wîsen rât
und alliu dinc gebildet hât,
der lâze nimmer mich geleben
daz mir daz iemen welle geben
des ich bedarf ze mîner klage.>
< neinâ, süezer friunt, nû sage>
sprach aber engelhart zehant,
< wie dise sache sint genant
die gehelfen möhten dir.
entsliuz dis arzenîe mir
an der nû lît dîn zuoversiht.>
< geselle, des entuon ich niht>
sprach dieterich dô wider in.
< ê müeze ich leben unde sin
verliesen ê daz dinc geschehe
daz ich der sache dir verjehe
diu mich noch möhte für getragen.>
< dû muost mir endelichen sagen
waz dir ze helfe töhte
und dich erloesen möhte
von dînem kumber engestlich.>
< geselle, des erlâz dû mich
durch dîne küneclichen art.>
< nein> sprach aber engelhart,
< entriuwen, daz enmac niht wesen.
gedenke, friunt vil ûz erlesen,
daz ich dir keiner bete nie
verzêch, unde êre mich alhie.
wan zwâre, sô dû daz niht tuost,
sô soltû wizzen daz dû muost
von mir gescheiden immer sîn,
und ich von dir, geselle mîn.>
mit disen worten unde alsô
der vil getriuwe sieche dô
wart überstriten kûme
daz er mit langer sûme
sprach vil heize weinende
< dû waere mich ie meinende
mit triuwen, herzelieber man.
dâ von entar ich noch enkan
verzîhen keiner bete dir.
swie vaste ez und swie nâhe mir
ze herzen gât, sô wil ich doch
dir sagen waz mich hülfe noch
ze mîner engestlichen nôt.
ich lîde sanfter vil den tôt
dan ich die sache dir enbar
dar an ich waene daz nû gar
mîn zuoversiht hang unde klebe.
doch wil ich al die wîle ich lebe,
mit swelher nôt ich daz getuo,
den willen dîn spât unde fruo
geleisten sô ich beste mac.
ez kam alsô, daz ich gelac
an einem liehten sumertage
unz ich entslief nâch mîner klage
under einem boume,
dô kam mir in dem troume
bescheidenlîche ein engel für
der nâch wîser liute kür
niht wünneclicher möhte sîn.
er tet mir kunt und machte schîn
von gote disiu maere,
daz ich genislich waere
von dîner kinde bluote,
diu got in sîner huote
müez immer hân vor solhem schaden.
er seite mir, künd ich gebaden
dar inne zeinem mâle,
sô würde ich sunder twâle
gereinet unde wol gesunt,
sô daz mich lieze bî der stunt
der veigen miselsühte schimel.
mîn klage diu waer in den himel
für gotes angesihte komen.
dâ von sô wolte mir noch fromen
sîn helfe und diu genâde sîn,
dû gaebest dîniu kindelîn
willeclichen in den tôt
durch daz ich von ir bluote rôt
genaese an mîme fleische fûl.
sît dû der staete ein marmelsûl
waerest unde ein quâderflins,
sô müeste dîner tugent zins
und dîns getriuwen lîbes fruht
die wunden mîner miselsuht
verheilen und verstraeten.
diz hôrte ich von dem staeten
engel in dem twalme.
von sîner stimme galme
wart ich erwecket unde erschrac.
diu rede mir ze herzen wac
und dûhte mich ein teil ze twerch,
daz dû dîner kinde verch
willeclichen soltest geben
durch daz mîn ungesundez leben
gereinet würde und ouch ernert.
daz reht und diu natûre wert
daz iemen sîniu kindelîn
sterbe durch den willen mîn.
dâ von, geselle, dûhte mich
diu rede gar unmügelich
die mit mir treip der engel.
niht eines bluomen stengel,
der bî mir stuont vil manic soum,
wolte ich ahten ûf den troum
der mir als offenlîche erschein.
ich gienc ze hûse wider hein
mit jâmer und mit sorgen.
diz dinc ich sô verborgen
und alsô tougenlichen truoc
daz ich es keime man gewuoc
zewâre noch gewehenen wil.
und haetestû mich niht sô vil
gebeten daz ich seite dirz,
ich waere tôt, geloube mirz,
ê dir entslozzen waere
von mir daz selbe maere.
sît ez dir aber sî geseit,
sô tuoz durch dîne saelekeit
und gedenke niht daz ich
darumbe hân gesuochet dich
daz dû den troum bewaerest mir.
ê daz ich keiner slahte gir
trüege ûf dîner kinde schaden,
ê wolte ich in der helle baden
sunder ende und âne zil.
geswîgen ich der werke wil,
ich sol den willen gar verbern.
ob dû mich gerne woltest wern
ir schuldelôsen bluotes,
sô waere ich doch des muotes
daz ich ez wolte mîden.
ich lieze ê mich zersnîden,
ob mîn tûsent waeren,
ê daz ich dir bewaeren
sô grôze untriuwe solte
daz ich des muoten wolte
daz in geschaehe leides iht
durch die vil starken ungeschiht
die got ûf mich gevellet hât.
wil er niht anders machen rât
mîner swaere danne alsô,
sô wirt mîn trûric herze frô
vil lützel und vil selden.
warumbe solte engelden
ir jungez unde ir reinez leben
daz mir unsaelde vil gegeben
und herzeclicher sorgen ist?
jâ solt ich mîner tage frist
vertrîben sunder allen trôst,
got selbe entuo mich danne erlôst,
sô bin ich immer ungenesen.
ich muoz ûf ertrîche wesen
aller saelekeite frî.
wan daz mir dîn genâde bî
sô volleclichen nû gestât
und mich alhie behûset hât,
sô waere ich gar verdamnet.
unheil ûf mich gesamnet
vil gar unmaezeclichen ist.
ich müeste biuwen einen mist
dem armen jôbe vil gelîch,
ob mich dîn hôhiu tugent rîch
enthielte niht sô schône.
got selbe in sînem trône
welle, herre, danken dir
daz dû sô reine triuwe mir
hie machest offenlichen schîn.
dû solt an mir die saelde dîn
und dîn heil gemêren.
sît ich von allen êren
komen alsô vaste bin,
sô dunket michz ein hôch gewin
daz ich bî dir belîbe wol.
dâ von dîn herze niht ensol
gedenken, trût geselle,
daz ich iht anders welle
muoten al die wîle ich lebe
wan daz mir dîn genâde gebe
die spîse und daz gewendelîn
diu mir gemaeze beide sîn.>
hie mite was der rede genuoc.
den troum des dieterich gewuoc
den leite der getriuwe
künic dô mit riuwe
vil nâhe sînem herzen.
an des gesellen smerzen
gedâhte er alle stunde.
sîn leit wac im ze grunde
sô vaste und alsô verre
daz der edele herre
sprach tougenlîche wider sich
< got herre vater, wie sol ich
gebâren und gewerben?
lâz ich den hie verderben
der sîn leben in den tôt
für mich in einem kampfe bôt,
sô wirde ich triuwelôs benamen
und mac sich wol mîn herze schamen
immer hie ûf erden.
sît daz er möhte werden
enbunden von der helfe mîn,
ob ich in danne lâze sîn
in alsô grimmer arebeit,
sô wil ich mîne staetekeit
zerbrechen an geselleschaft.
mîn herze ist immer jâmerhaft,
ob ich an im alsô verzage.
so ist aber daz ein grôziu klage,
ob ich getoete disiu kint
diu von mînem lîbe sint
gewahsen unde erquicket.
mîn herze lît verstricket
in strenger sorgen bande.
daz leit ist zweier hande
dar în ich gevallen bin.
doch sol ich einez under in
lîhte für daz ander wegen.
ê daz der vil getriuwe degen
dieterich leb in der nôt,
sô müezen mîniu kint den tôt
ê beidiu von mir kiesen.
daz si den lîp verliesen,
des sol ich gerne flîzic wesen.
ir sêle ist immer dort genesen,
ob si daz leben hie verzernt,
mit ir bluote si genernt
sich selben vor der helle,
und wirt ouch mîn geselle
gereinet von der miselsuht.
wird ich dar under mit genuht
ein riuwesaere al mîne tage,
daz dunket mich ein senftiu klage
und ein harte lîhtiu nôt.
jâ wil ich biz an mînen tôt
mit îsen zallen stunden
darumbe sîn gebunden
daz diu kint ze himele komen
und ir bluot hie müeze fromen
dem ûz erwelten friunde mîn.
sît daz im unser trehtîn
dis arzenîe machte kunt,
sô wil er daz ich in gesunt
mit ir lîbe mache noch.
dâ von mac ich gebüezen doch
die sünde lîhte deste baz,
ob ich in triuwen sunder haz
erfülle gerne sîn gebot.
enwolte niht der werde got
daz noch geschaehe ein wunder hie,
sîn heilic engel waere nie
ze dieterîche komen dort.
ich sol den liehten himelhort
koufen mînen kinden
und mit ir tôde enbinden
den besten friunt vil ûz erkorn
der ûf die erden ist geborn
und den kein muoter ie getruoc.
ich mac gewinnen noch genuoc
lieber kinde ûf erden:
sô guoten noch sô werden
friunt gewinne ich nimmer:
ich muoz sîn darben immer,
verliuse ich dieterichen.
zewâre und sicherlichen,
den kinden ich daz leben nim.
sît daz ich mac gehelfen im,
sô wil ich immer büezen
durch daz ich den vil süezen
enbinde noch von sîner klage.
daz ich ze tenemarke trage
den zepter und die krône,
daz hât er mir vil schône
mit der helfe sîn gegeben.
er bôt für mich êr unde leben,
dô mir ez an der noete stuont,
und tet als die getriuwen tuont.>
sus kam der saelige engelhart
durch sîner hôhen triuwen art
willeclichen über ein
daz er sînen kinden zwein
daz leben wolte enpfloehen
durch daz er möhte erhoehen
dieteriches herze
dar în sô grimmer smerze
was versigelt und geleit.
got die rehten wârheit
kan triuten unde meinen:
der wolte an im erscheinen
sîn hôhez wunder aller meist.
in haete enzündet gotes geist
und der wâren minne gluot,
daz er sîner kinde bluot
verschüten gerne wolte
darumbe daz er solte
erloesen den gesellen sîn.
haete im unser trehtîn
des willen niht verhenget,
sô waere doch gelenget
diu vil wunderlîche geschiht.
von natûre enmöhte niht
sô grôz unbilde sîn geschehen.
die zît er dô begunde spehen
und der stunde warten
dar inne er diu vil zarten
und diu schoenen kindelîn
möhte nâch dem willen sîn
getoeten unde sterben.
er wolte si verderben
tougenlîche ân allen schimpf
darumbe daz sîn ungelimpf
niht würde vor den liuten starc.
diz dinc er vor den liuten barc,
und niht vor dem getriuwen gote:
der twanc in dô mit sîme gebote
daz er diz wunder ane vienc.
nû daz er vârende allez gienc
der kinde, dô kam ez alsô
daz diu küneginne dô
gegangen zeiner messe was
und eine stuont der palas
dar inne noch dô beide
diu kint ân underscheide
sliefen an ir bettestat.
der künic über si dô trat
vil heimlîch unde tougen.
ûz sinen klâren ougen
liez er vil manegen heizen trahen
durch daz er si ze tôde slahen
wolte bî den stunden.
vil sanfter überwunden
haete er zwêne starke risen
dan er gesigen möhte an disen
kleinen kindelînen.
er liez dô wol erschînen
daz er in kûme nam den lîp.
er stuont ob in reht als ein wîp
in zagelicher vorhte.
wan daz got selbe worhte
an im sîn grôz unbilde,
sô waere im worden wilde
diu kraft daz er si bî den tagen
hete getoetet unde erslagen.
uns tuot diz wâre maere kunt
daz im geswünde drîstunt
ê daz er taete disiu dinc.
der süeze werde jungelinc
und der getriuwe künic hêr
nam von in maneger hande kêr
und aber danne wider zin.
vil dicke viel im in den sin
daz er si wolte lâzen leben.
dar nâch zehant wart im gegeben
von gotes willen der gedanc
daz er si wolte ân allen wanc
erslahen unde ertoeten.
sîn herze ranc mit noeten
lange zwîfellîche alsus,
biz er ze leste manegen kus
gap den kinden beiden
und er ûz sîner scheiden
daz swert mit nazzen ougen schiet.
diu houbet er in abe schriet
und nam zwei schoeniu beckelîn:
ir bluot enpfienc er allez drîn
und îlte dan mit leide sider.
diu kint het er gedecket wider
mit einem dünnen kulter.
sîn herze ân allez fulter
lac in der triuwen klûse.
ze dieteriches hûse
truoc er daz bluot verholne
und alsô gar verstolne
daz niemen sîn enwart gewar.
dâ von der sieche man sô gar
an herzen unde an lîbe erschrac
daz er geviel und ouch gelac
in unmaht nider und für tôt.
er kam mit engestlicher nôt
ze kreften wider unde sprach
< wâfen hiute und immer ach
daz ich zer werlt ie wart geborn!
waz gâst dû, friunt vil ûz erkorn,
wunders ûf der erden an?
wes bin ich saeldenlôser man
gezigen um dîn eigen bluot?
owê daz mir der helle gluot
niht rasten sol für die getât
die nû dîn lîp begangen hât
an den vil schoenen kinden!
ich wolte daz mich slinden
müeste daz abgründe
durch daz man si niht fünde
lebens unde lîbes bar.
wan daz ich armer niht getar
zürnen vaste, sam mir got,
ich schülte sîn vil hôch gebot,
daz er sô vrevellicher tât
hiute an dir verhenget hât
daz dû dîner kinde leben
in den tôt für mich gegeben
hâst ûf zwîfel aller meist,
wan dû des rehte niht enweist
ob mich dis arzenîe mac
gehelfen immer einen tac.>
< geselle mîn, daz stât an gote>
sprach engelhart, der triuwen bote.
< ob si dich hilfet oder niht.
ich hân vil starke zuoversiht
daz si gesunden mache dich.
swie dû, getriuwer dieterich,
mit dirre salben wirst ernert,
sich herre, sô hân ich verzert
nâch saelden mîner kinde bluot.>
sus hiez in dô der künic guot
sitzen blôz in eine büten.
daz bluot begunde er ûf in schüten
mit flîze enallenthalben.
von der vil tiuren salben
wart sîn lîp rein unde frisch,
als von den schuopen noch ein visch
vil schône wirt gescheiden.
sus wart er ûz den leiden
und von dem armen siechtagen
erloeset unde alsô getwagen
daz er dâ vor in keiner stunt
enwart sô rehte wol gesunt
noch alsô flaetic an der hût.
dâ von wart sîn geselle trût
beide trûric unde frô.
sîn leit daz wart gemischet dô
mit freuden in dem herzen.
durch sîner kinde smerzen
truoc er ungemüete grôz,
und wart darumbe sorgen blôz
daz dieterich alsô genas.
er gienc ûf sînen palas
mit liebe und ouch mit leide wider
und frâgte nâch den kinden sider
als ob er niht enweste noch
daz si beide waeren doch
von sîner hant gelegen tôt.
er hiez si bringen und gebôt
daz man si trüege sâ für in.
sus gienc ir amme snelle hin
und wolte si gewecket hân,
wande ez was ir aller wân
daz si dannoch dâ laegen
und slâfes beide pflaegen.
nû prüevet grôzez wunder
daz aber dô besunder
erzeigete unser herre got.
den kinden wart dô sîn gebot
gesuntheit wider gebende.
si vant ir amme lebende
sitzende ûf dem bette guot.
froelichen unde wol gemuot
spilten si dâ gegen ir
und wâren, daz geloubent mir,
von dem tôde erquicket.
als umbe ir keln gestricket
waere ein sîdenvaden klein,
reht in der selben mâze schein
der slac der in geschehen was.
si wurden in den palas
für den werden künic brâht,
der um si in leide was verdâht
und inneclicher swaere pflac.
er wart erfröuwet unde erschrac
dô man si für in brâhte,
wan er zehant gedâhte
< krist herre, tugentrîcher got,
waz wunders dîn vil hôch gebot
kan vrühten ûf der erden!
wie mac doch immer werden
kein dinc sô rehte wunderhaft
sô daz dîn götelîchiu kraft
an mir hât erzeiget!
dîn tugent sich geneiget
hât sô verre engegen mir
daz ich gedanken möhte dir
mit tûsent zungen nimmer,
herr, unde lobte ich immer
mit herzen und mit munde dich.
daz hât dîn güete wider mich
schôn unde wol beschuldet.
mit saelden überguldet
ist al mîn ungemüete grôz>.
hie mite nam er ûf die schôz
diu kint vil schiere bî der stunt.
ir wangen, ougen unde ir munt
kust er wol tûsent warbe dô.
sîn herze wart von grunde frô:
daz er vil wol erscheinde,
wan er vor liebe weinde
vil sêre und inneclîche.
er machte dieterîche
die wunderlichen sache schîn,
daz diu vil schoenen kindelîn
genesen beide waeren.
von den vil süezen maeren
wart er hôhes muotes vol.
wer möhte ir beider freude wol
gesagen und geschrîben?
von zweier manne lîben
wart enpfangen sît noch ê
niender solhiu wunne mê.
ouch wurden alle die gemeit
den diz wunder wart geseit
daz in beiden was geschehen.
dieterich begunde jehen
manicvalter wirde gote
und seite gnâde sîme gebote
daz er sô schône was genesen.
der werde künic ûz erlesen
liez in mit hôhen êren
rîten unde kêren
wider heim ze brâbant.
liute, guot, wîp unde lant
enpfienc er wider alsô dô:
wan al die sîne wâren frô
des heiles und der künfte sîn.
im wart hie grôzer êren schîn
und manicvalter saelden hort.
ouch wonte sîn geselle dort
in küniclicher werdekeit.
waz touc hie lange von geseit?
gelücke in hôhe stiure bôt.
si lebeten beide unz an den tôt
froelichen unde schône.
diz heil gap in ze lône
ir triuwe der si wielden.
wan si ze herzen vielden
gar lûterliche staetekeit,
sô wart in saelde vil bereit
ze himele unde ûf erden.
got liez in beiden werden
sêl unde lîp behalten
durch ir manicvalten
triuwe und umbe ir staeten art.
daz dieterich generet wart
von sîner sühte mâsen
und daz diu kint genâsen,
daz hiez der süeze got geschehen
durch daz die liute möhten sehen
unde erkennen wol dar an
daz er triuwe minnen kan
und inneclîche wârheit.
swer ein getriuwez herze treit,
der merke wol diz maere:
sô mac er triuwebaere
belîben unde staete.
ez kan im valsche raete
und alle untugent leiden.
ouch mac ein man bescheiden
deste getriuwer immer wesen,
ob er diz buoch gehoeret lesen
und dis âventiure wâr.
triuw ist ein tugent alsô klâr,
swer si von herzen meinet,
daz er wirt gereinet
von schanden ûf der erden
und er ze himele werden
ûz erwelten lop bejaget.
hie sî des maeres gnuoc gesaget,
wan ez nû gar ein ende hât.
von wirzeburc ich kuonrât
hân ez von latîne
ze tiuscher worte schîne
geleitet und gerihtet
und ûf den trôst getihtet
daz ein herze wol gemuot
dar an ein saelic bilde guot
ze lûterlicher triuwe neme
und sich der valsch untriuwe scheme
swenn er gehoere in sînen tagen
von sô fremden wunder sagen
als den trûtgesellen zwein
umb ir hôhen triuwe erschein.