ein stat lît an dem rîne, diu ist sô wünnesam
und ist geheizen wormze. sie weiz noch manec man.
darinne saz ein recke, der hête stolzen muot:
er was geheizen gibeche und was ein künec guot.
der hête bî sîner vrouwen drî süne hôchgeborn
und ouch ein schoenez megedîn. durch die wart verlorn
manec küener degen, sô man uns von in seit.
kriemhilt was si geheizen, diu keiserlîche meit.
sie begunde vrîen ein stolzer wîgant,
der was geheizen sîvrit, ein helt ûz niderlant.
der pflac so grôzer sterke, daz er die lewen vienc
und sie mit den zegeln über die mûren hienc.
dô wart ir von dem berner wunders vil geseit.
si gedâhte ir manege liste, diu keiserlîche meit,
wie si ze samene braehte die zwêne küenen man,
durch daz man saehe, von welhem daz beste würde getân.
si hête einen anger mit rôsen wol gekleit,
der was einer mîlen lanc und einer halben breit.
darumbe gienc ein mûre von eim vadem sîdîn.
si sprach:< trutz sî allen vürsten, daz keiner kome darîn.
die mir des garten hüetent, daz sint zwelf küene man,
sô ich's in mîme rîche iender vinden kan:
der êrste daz ist mîn vater, ein künec hôchgenant.
gêrnôt unde gunther die sint vil wol bekant.
der vierde heizet hagene, der letzet in den tôt.
der vünfte heizet volkêr, der machet grôze nôt.
der sehste heizet pûsolt, der sibende schrûtân.
der ahte heizet ortwîn, der ist ein küener man.
der niunde heizet aspriân, des lîp ist unverzeit.
...
der zehende heizet walther von dem wasgenstein
und ist an dem rîne der küensten vürsten ein.
der eilfte heizet stûdenvuhs, der kan ouch vehten wol
und gît in den strîten den recken swaeren zol.
der zwelfte heizet sîvrît, ein helt von niderlant,
der strîtet nâch grôzen êren mit sîner vrîen hant.>
si sprach:< der dâ durchvüere alliu wîtiu lant,
man vünde keinen künec, der dâ waere sô hôchgenant,
und kaeme er in die rôsen selbe zwelfte sîner man,
ich spriche ez sicherlîche, in müeste misselingen dran.>
dô sprach der helt walther, ein küener degen guot:
< solhe widertrutze durch iuwern übermuot
enpietet ir rîchen künegen, die iu sint unbekant?
man vünde noch snelle helde, die vüeren durch diu lant,
die wol getörsten vehten vor künegen hôchgemuot.
gevrieschen'z die wülfinge, ez diuhte sie niemer guot.
her dietrîch von berne und sîne dienestman,
die hânt bî unsern zîten daz beste ie getân.
ervüeren sie diu maere, sie vüeren über rîn.
des müeste enkelten manec helt, des sült ir sicher sîn:
der anger würde geroetet und von bluote naz.>
dô sprach diu küneginne:< wie möhte uns wesen baz!
hête ich einen boten,> sprach diu künegîn,
< der dâhin gein berne mîn diener wolte sîn,
deme sô wolte ich lônen mit mîner milten hant,
daz er den wülfingen disiu maere taete bekant.>
dô sprach ein vürste junger, ein herzoge von brâbant:
< ir hât ûf iuwerm hove, küneginne hôchgenant,
eine schoene juncvrouwen, der hân ich, daz ist wâr,
mit sper und ouch mit schilte gedienet ahte jâr.
si ist geheizen bersâbe, diu edel herzogîn.
gebet ir mir ze wîbe daz schoene megedîn,
iuwer bote wolte ich werden gein berne in daz lant,
nâch den wülfingen würd ich von iu gesant.>
si nam in bî der hende und vuorte in al zehant
in eine kemenâten, dâ si die maget vant.
si sprach:< vil edel bersâbe, schoene und wolgetân,
du solt disen ritter loben ze eime man.
er wil unser bote werden gein berne in daz lant,
nâch den wülfingen wirt er von mir gesant.
die tiursten ûz dem lande die koment uns über rîn,
sich hebet ein michel houwen: wie möhte uns baz gesîn!>
< ich enbin niht iuwer eigen,> sprach diu herzogîn,
< welt ir die helde morden, daz sol âne mîn schulde sîn.
im wirt ân mich gelônet, sol er gelücke hân.
er sol durch mînen willen der botschaft niht bestân.>
er sprach:< nemet von mîner hende diz guldîn vingerlin,
ob ich dâ ze berne verliese daz houbet mîn,
daz ir doch sült wizzen, daz ich nâch ritters siten,
juncvrouwe, durch iuwern willen gein berne sî gerîten.>
si sprach:< swar ir komet der lande, sô müeze iuch got bewarn.>
man sach mit grôzen êren den herzogen von ir varn.
dô nam ûz sîme lande der vürste lobesam
vünf hundert ritter küene, die wâren wolgetân.
dô schiften sie vil balde ze wormze über rîn,
dô muosten sie die êrsten naht ze heidelberge sîn.
an dem andern âbent, die recken hôchgenant,
dô kâmen sie gein halle in der werden swâben lant.
an dem dritten âbent kâmen sie geriten
dâhin gein nördelingen nâch ritterlîchen siten.
an dem vierden tage kâmen sie mit êren dô
in die guoten stat ze augespurc, dâ wurden sie vil vrô.
darnâch kâmen sie gein garte und sâhen berne an.
dô sprach der herzoge, der ritter lobesam:
< nu bindet ûf die helme, ich waene, es sî uns nôt:
ich vürhte, daz uns vrou kriemhilt habe versendet in den tôt.>
dô sprach ein küener ritter ze dem vürsten guot:
< dô ir sô zagelîche woltet wenden iuwern muot,
dô soltet ir uns billîch bî rîne hân gelân.
ir hât mit iuwern worten vil zagelîche getân.>
dô sprach der herzoge:< des werdet ir wol gewar,
ob ich zagelîche hie vehte an der schar.
sol ich hie ze berne verliesen mînen lîp,
ich mache tûsent witewen, die noch sint ritters wîp.>
zehen hundert ritter hête der berner lobesam,
die ime ze den zîten wâren undertân.
die hête ze hûse geladen der berner unverzeit,
mit in die schoenen vrouwen, sô man uns von im seit.
die recken hêten gezzen, die tâveln wâren blôz.
dô man den herren wazzer al umbe und umbe gôz,
dô huop sich von den tâveln ein wünneclîchiu schar.
dô sprach der voget von berne:< nemet alle war,
sitzet alle stille und gebet mir iuwern rât:
uns koment vremede geste, swie ez darumbe stât,
verwâpent vîntlîche und rîtent durch mîn lant
gar âne mîn geleite, daz ist mir wol bekant.
wie süln wir sie enpfâhen? sie sint unverzeit.
nieman sie mac erkennen. daz ist mir vil leit.>
dô sprâchen sie alle gelîche, hern dietrîches man:
< mit herten swertes slegen süln wir sie enpfân.>
an den stunden kâmen die geste vür den sal
und erbeizten ritterlîche, vroelîche überal.
...
...
wolfhart der was gegangen an ein venster stân,
er sprach:< lieber herre, die geste ich gesehen hân.
waere ich nu gewâpent in die ringe mîn,
sô wolte ich vür die reise niht ze himelrîche sîn.>
dô gienc an ein venster ein herzogîn zehant,
diu was ze gîsel gesetzet in lampartenlant.
ir zuht und ir êre hête si vil unverlorn.
diu selbe herzoginne von dem rîne was geborn.
si sprach:< mir sint die geste ein teil wol bekant:
er ist geheizen sabîn, ein herzoge von brabant.
waz haltent sie sô lange? ich wil diu mare ervarn.>
man sach die herzoginne die reise niht langer sparn.
über hof gienc si drâte, dâ si die geste vant.
< sît gote willekomen, ein herzog von brâbant
und aller iuwer diener, swie die sîn genant!
her dietrîch von berne der ist iu niht rehte erkant,
daz ir gât sô verwâpent, ir recken unverzeit,
und sît her komen mit grimme, daz mac iu werden leit.
daz müejet in vil sêre und alle sîne man:
mit zehen hundert recken sô wil er iuch bestân.>
< getörsten wir, juncvrouwe, mit iu vür in gân
und möhten iuwer geleite, vil edeliu maget, hân,
ich und alle mîne man, die mit mir hie sîn,
des würde iu wol gelônet ûf die triuwe mîn.>
< nu bin ich ellende hie,> sprach diu schoene meit,
< möhtet ir mîn iht gniezen, daz waere iu unverseit.>
des dankete ir mit zühten der herre von brâbant:
< wir hân an iu geleites gnuoc.> si nam in bî der hant
und vuorte in zühteclîche ûf hern dietrîches sal.
dâ gruozte er die hêrschaft besunder überal:
< got grüeze tûsent stunde den wirt vil hôchgeborn,
den diz edel gesinde hât ze herren ûz erkorn.>
des antwurte ime in zühten der berner lobesam,
alsô ez tugentlîche eime vürsten wol gezam:
< got danke iu tûsent stunde, ir recke wolgeborn,
wan mich diz gesinde hât ze herren ûz erkorn.
sît willekomen enpfangen. ir sült mich wizzen lân,
ob ich bî mînen zîten iht wider iuch habe getân,
daz ir sô wol verwâpent vür mîne tâveln sît gegân.
hêtet ir rehte sinne, ir soltet ez hân gelân.>
des antwurte ime in zühten der herre von brâbant:
< dô wâren uns hie ze berne die wirte vil unbekant:
wem solten wir hân gelâzen die ringe stehelîn?
uns hât vür iuch geleitet ein schoenez megedîn.>
si sprach:< vil edeler vürste, lât sie geniezen mîn
durch aller vrouwen êre...
und daz ir wellet êren die himelische meit.>
dô sprach der voget von berne:< daz sî iu unverseit.>
dô sprach der herzoge ze dem vürsten hôchgenant:
< heizet lesen dise brieve, die sint iu gesant:
sie sendet iu von rîne ein hêriu künegîn,
ir vater heizet gibeche, der bote wir hie sîn.>
< swaz darane geschriben stê, daz lese ein glêrter man.>
ûf spranc dô vil schiere der berners kapelân.
er nam den brief in die hant, dô er in ane sach,
er kêrte sich hinumbe und lachete unde sprach:
< swer ritter welle werden oder ritter worden sî,
der trete herzuo und hoere und sî mir nâher bî.
ein künegîn von rîne hât boten her gesant,
ez stât an disem brieve, ir recken hôchgenant.
si heget einen anger mit rôsen wol bekleit,
der ist einer mile lanc und einer halben breit.
darumbe gât ein mûre, ein vadem sîdîn.
trutz sî allen vürsten, daz ir keiner kome darîn.
des garten hüetent zwelve der aller küensten man,
sô man sie bî dem rîne iender vinden kan.
die ir des garten hüetent, die tuot si iu bekant:
der êrste ist ir vater, ein rîcher künec genant.
der ander heizet gunther, der dritte gêrnôt.
der vierde heizet hagene, der enlât niht durch die nôt.
der vünfte heizet volkêr, gar ein küener man.
der sehste heizet pûsolt, der sibende schrûtân.
der ahte heizet ortwîn, gar küene, alsô man seit.
der niunde heizet aspriân, des lîp ist unverzeit.
der zehende heizet walther von dem wasgenstein
und ist an dem rîne der küensten vürsten ein.
der eilfte heizet stûdenvuhs und hât gestriten wol,
der gît in den strîten den recken swaeren zol.
der zwelfte heizet sîvrit, ein helt ûz niderlant,
der strîtet nâch grôzen êren mit ellenhafter hant.
die recken wellen mit triuwen der rôsen pfleger sîn:
trutze und widertrutze daz keiner kome darîn.
dar sült ir zwelve bringen, die den zwelven sîn gelîch.>
< waz süln sie dâ schicken?> sprach her dietrîch.
< und gesigen die zwelve den in dem garten an,
rôsen ze eime kranze gît man ie dem man,
ein helsen und ein küssen von der jungen künegîn,
und muoz vor allen recken iemer getiuret sîn.>
< numme dumme âmen!> sô sprach her dietrîch,
< wie sint dise vrouwen sô rehte wunderlîch,
daz ir vil selten keiniu wil nemen einen man,
ich enhabe mit im gestriten oder muoz in noch bestân.
sleht er mich ze tôde oder sêre wunt,
sô küsset er's minneclîche an ir rôten munt,
darzuo hât er verdienet einen rôsenkranz.>
< sô belîbet, herre von berne, sô haltet ir iuwer houbet ganz!>
alsô sprach von garte der alte hiltebrant,
< aber ich wil rîten an den rîn,> sô sprach der wîgant,
< vil lîhte wird mir ein rôsenkranz von der künegîn,
ein helsen und ein küssen: des muoz ich getiuret sîn.>
dô schemete sich her dietrîch, daz er die rede hête getân.
er sprach:< getriuwer hiltebrant, du solt mich wizzen lân,
wie daz wir mit êren komen an den rîn.>
dô sprach der alte hiltebrant:< daz sol geschehen sîn.>
< vil mê stat in dem brieve,> sprach der kapelân,
< trutze und widertrutze, ob ir ez getürret lân.
komet ir niht ze dem rîne, ir recken lobesam,
ir getürret niemer mêre an vürsten stat gestân.>
< dirre brief ist boese,> sprach von berne der küene man,
< des müezen die boten enkelten, den lîp verlorn hân.>
zehen hundert ritter ir harnesch leiten an,
vil manec schoeniu vrouwe half bereiten ir man.
dô entwichen in die geste niht umb ein kleinez hâr,
sie bunden ûf ir helme, daz sagen ich iu vürwâr,
und griffen ze den swerten( sie wâren unverzeit)
und nâmen ze den armen ir schilte wâren breit.
der edeln herzoginne zergienc ir gleite zehant.
si gienc mit trûregem muote, dâ si wolfharten vant.
si sprach:< wolfhart, herre, lâz dir sîn gekleit,
vil tugenthafter ritter, daz mîn herzeleit.>
si sprach:< der bernaere versinnet sich niht baz,
er hât gein den gesten gewendet sînen haz.
nu hilf den edeln gesten, des hâst du êre und vrum,
sô wil ich dir ze lône geben mînen magetuom.>
des antwurte ir mit zühten der vil küene degen:
< ich enkan deheiner vrouwen mit êren niht gepflegen:
mîn herze enist niht wîse, ez ist unzühte vol,
ez ist mîn groestiu vröude, swenne ich vehten sol.
doch swer den edeln gesten hiute tuot kein leit,
den erslâhe ich endelîche, daz habet ûf mînen eit.>
des neic im dô vor liebe diu edel herzogîn.
man zôch dar wolfharte daz guote ros sîn.
wolfhart der vil küene rief, daz ez durch den helm erdôz
( sîn kraft und sîn sterke die wâren harte grôz):
< ich hilfe hiute den gesten, daz wizzet alle gar.
her dietrîch, lieber herre, nu nemet mîner rede war.
ir, vil edeler vürste, gedenket rehte dran,
ob ir ze boten sendet einen biderman,
getörste er niht gewerben, drumb ir hêtet in gesant,
under allen recken müeste er sîn geschant.>
des lobete in mit zühten der alte hiltebrant:
< nu lône dir got, wolfhart, du stolzer wîgant!
ich hân selten gesehen sô vil dîner bescheidenheit,
ich sprich ez ûf mîne triuwe, alliu schande ist dir leit.>
dô sprach hiltebrant der alte:< vil lieber herre mîn,
enpfâch nâch dînen êren baz die geste dîn:
du solt si dîner wirtschaft hie geniezen lân
und tuo in daz beste, daz stât dir wol an.>
dô sprach der bernaere:< getriuwer hiltebrant,
nu rât mir daz beste, vil küener wîgant,
wie daz wir mit êren komen an den rîn,
daz wir die widertrutze trîben in dâ wider în.>
< wir müezen ze dem rine,> sprach her hiltebrant,
< da süln wir helme houwen,> so sprach der wîgant,
< daz daz bluot dâhin vliuzet und gît den widerswal.>
< danc habe,> sprach dô wolfhart,< sô wil ich ûf die wal.>
< wol dan, ir werden geste,> sprach wolfhart sâ zehant,
< leit abe und lât behalten iuwer stehelîn gewant
und ezzet mînes herren brôt und trinket sînen wîn,
man gît es iu willeclîche, swie lange ir hie wellet sîn.>
des vröuten sich die geste mit vroelîcher art.
vil manec liehter halsberc dô behalten wart.
pfeller unde samît leiten sie mit vröuden an.
man sach die edeln geste zühteclîche gân.
dô gap man den küenen recken eine grôze kraft,
daz man ûf der vürsten hove heizet wirtschaft.
dô beliben sie ze berne unz an den zehenden tac,
die wîle manec ritter mit in kurzwîle pflac.
zehen hundert marc goldes gap in der berner dô,
die hôchgelobeten geste machete er alle vrô
und kleite sie alle gelîche in guot pfellergewant,
beslagen wol mit golde: daz nâmen sie zehant.
dô gienc der herzoge mit vünf hundert sîner man
vil gezogenlîche vür den berner stân.
er sprach:< vil edeler vürste, möht ez in hulden sîn,
den urloup hêten wir gerne: wir wolten an den rîn.>
dô sprach der voget von berne, der degen unverzeit:
< mîn urloup und mîn hulde diu ist iu unverseit.
ich geleite iuch ûz mîm lande mit vünf hundert man.
welt ir hie langer belîben, daz ist liebe mir getân.>
des dankete im tugentlîche der herzoge sabîn:
< vil edeler voget von berne, wir wolten an den rîn.>
die herren von dem rîne wurden in stahel dô gekleit.
der edel vürste von berne dô selbe mit in reit
mit vünf hundert sîner man, sô er sie tiurest vant.
er geleite sie mit êren durch lampartenlant.
dô sie von berne kâmen und garte sâhen an,
dô sprach der herzoge ze dem berner lobesam:
< nu kêret wider, herre, heim in iuwer lant,
ir hât uns verre gedienet mit( iuwern) helden hôchgenant.
swaz ir nu welt enpieten der keiserlîchen meit,
daz wirt ir endelîchen dâ von mir geseit.>
dô sprach der bernaere:< nu saget der künegîn,
sie müeze ir widertrutze selbe trîben în,
die si mir hât enpoten in mîn eigen lant.
des mac wol enkelten manec küener wîgant.
saget ir, ich habe ze berne rôsen alsô vil,
wan daz ich ir hôchvart niht übersehen wil.
sehzec tûsent recken bringe ich über rîn,
die wol getürren vehten umb rôsenkrezelîn.
dannoch bringe ich zwelve ûf den grüenen plân,
die in dem rôsengarten wol ir zwelve getürren bestân.>
urloup nam mit zühten der von brâbant.
der edel vürste von berne reit heim in sîn lant.
kriemhilte der küniginne wurden diu maere geseit,
des vröute sich heimlîche diu keiserlîche meit.
kriemhilt diu küniginne dô niht langer beit,
mit ir juncvrouwen si sich dô bereit.
diu junge herzoginne gienc ir an der hant,
die wolte si ze wîbe geben deme von brâbant.
( diu selbe juncvrouwe truoc ein kleit an,
dardurch dâ schein ir lîp, der was sô wolgetân.
ir arme wâren wîz, blanc als ein hermelîn.
under den juncvrouwen mohte si diu schoenste sîn.)
mit den selben meiden si ime engegene gienc,
wie rehte güetlîche in diu künegîn enpfienc:
< wis gote willekomen, ein herzoge ûz brâbant!
waz enpiutet uns der von berne in unser eigen lant?>
er sprach:< edeliu künegîn, des werdet ir wol gewar,
er wil vür iuch bringen eine ungevüege schar.
iu enpiutet der von berne, vil edeliu künegîn,
ir müezet iuwern widertrutz trîben wider în,
den ir im hât enpoten in sîn eigen lant,
und des müge wol enkelten manec stolzer wîgant.
er sprichet, er habe ze berne rôsen alsô vil,
wan daz er iuwer hôchvart niht übersehen wil.
sehzec tûsent recken bringet er über rîn,
die wol getürren vehten umb rôsenkrenzelîn.
darzuo bringet er zwelve ûf den grüenen plân,
die in dem rôsengarten iuwer zwelve wol türren bestân.>
< wol mich ein werder vürste, ein herzoge ûz brâbant,
daz ich dich ie gein berne ze boten hân gesant!
des gât es an ein houwen, daz man siht daz bluot,
sô sicht man helme schrôten manegen ritter guot.
swer vrume boten sendet, der verliuset niht daran.
nu wil ich dir geben, swaz ich dir gelobet hân.>
dô gap si ime ze wîbe die jungen herzogîn
und darzuo ein herzoctuom, daz solte sîn eigen sîn.
er sprach:< vil edeliu künegîn, möht es mit( iuwern) hulden sîn,
sô vuorte ich gerne ze lande die lieben vrouwen mîn.
mit iuwerm rôsengarten wil ich niht haben pfliht.>
< nu vüere sie, swar du wilt, ich enwer dir niht.>
dô neic er ir mit zühten, der herre von brâbant,
und vuorte sie vroelîche in sîn eigen lant.
dô sprach der von berne:< getriuwer hiltebrant,
die zwelve in dem garten sint dir wol bekant:
rât, wâ wir zwelve vinden, die sie getürren bestân.>
dô sprach der alte hiltebrant:< dâ muoz ich wîle zuo hân.
sîvrit von niderlande ist iu wol bekant,
der strîtet nâch grôzen êren mit ellenthafter hant,
der hât bî sînen zîten strîtes vil getân.
mit dem müezet ir vehten, ein vürste lobesam.
pûsolt den helt erwegen den bestât wolfhart der degen.>
dô sprach wolfhart der küene:< des wil ich mich erwegen,
und slahe ich in ze tôde, er ist ein ungetoufter man,
des muoz ich mich erwegen, ich ensünde niht daran.>
< wer bestât den risen, der dâ heizet ortwîn?
der wil under allen recken der küeneste einer sîn.
durch vorhte er nie enwolt keinen strît gelân.>
< sigestap der junge sol uns den bestân.>
< wer bestât den risen, der da heizet schrûtân?
dem sint die risen alle durch vorhte undertân.>
< dem ich ouch sînen gelîchen vil wol vinden kan:
heime der ritter küene sol uns den risen wol bestân.>
< wer bestât denn einen risen, der heizet aspriân?
der treit zwei swert mit ime, dâmite er vehten kan.>
< gein deme wil ich schicken einen stolzen jungen man:
witege der vil starke der mac in harte wol bestân.>
< wer bestât nu volkêren, den ûzerwelten degen?
der ist in herten stürmen gein hunderten erwegen.
er kan ouch wol videln und wil niht der boeste sîn>
< mit deme lân wir vehten den jungen ortwîn.>
< wer bestât uns denne hagenen, den mortgrimmen man?
der getar ein breitez her al eine wol bestân.>
< deme ich sînen gelîchen vil wol vinden kan:
eckehart der starke sol uns den bestân.>
< wer bestât den jungen, den künec gêrnôt?
der hât vil der recken verwundet in den tôt.
er hât in kurzen jâren erslagen manegen man.>
< helmschrôt der junge sol uns den bestân.>
< wer bestât gunthêren, den ûzerwelten degen?
der getâr in herten strîten wâgen wol sîn leben.>
< mit deme lân wir vehten mînen bruoder amelolt,
der zeite nie in stürmen, darumb bin ich im holt.>
< wer bestât ir vater, den künec hôchgeborn?>
< daz tuon ich,> sprach hiltebrant, der degen ûzerkorn,
< der selbe künec gibeche ist gar ein küener man.
swie grâ mir der bart ist, er wirt es niht erlân.>
< wer bestât uns stûdenvuhsen, einen recken von dem rîn?
der wil under den recken der küneste einer sîn.>
< dem ich nu sînen gelîchen niender vinden kan,
in bestüende dan mîn bruoder, der starke münech ilsân.>
< noch weiz ich dort einen, vor deme ich sorge hân:
wer sol uns in den rôsen den zwelften helt bestân?
der ist geheizen walther von dem wasgenstein
und ist an dem rîne der küensten recken ein.>
< deme ich sînen kempfen, weiz got, niht vinden kan,
wan dietleip von stîre, der ist ein starker man.
hülf uns der degen junge, vil lieber herre mîn,
sô möhten wir mit vröuden wol rîten an den rîn.>
dô sprach der wol gezogene von berne her dietrîch:
< ich hân ime gedienet kleine, daz riuwet iezuo mich.
wist er diu rehten maere von kriemhilte übermuot,
sô rite mit uns an den rîn der edel degen guot.
hêt ich nu einen boten,> sprach her dietrîch,
< der mir wolte werben die boteschaft endelîch,
mit deme sô wolt ich teilen bürge unde lant.>
dô sprach der junge sigestap:< ich wirbe ez al zehant.>
des dankete ime in zühten der berner unverzeit.
sigestap der junge gein stîre balde reit,
er suochte dietleiben, den vil snellen degen.
gein vünf hundert rittern was er in strîte erwegen.
sigestap der junge gein stîre geriten kam,
als eime degen küene harte wol gezam.
dô enpfienc in tugentlîche biterolf zehant,
er vrâgete in der maere: diu tete er ime bekant.
dô sprach der alte biterolf:< ir müget tôren sîn,
daz ir durch rôsen willen rîtet an den rîn,
und daz ir welt volgen einer unsinnigen meit,
diu durch ir grôze affenheit daz mort zesamene treit.>
dô sprach aber sigestap:< ez enwirt mir niemer leit.
ich bin deste holder der keiserlîchen meit,
daz si gerne siht vehten die recken unverzeit,
des versuochet dâ manec ritter die sîne manheit.>
dô sprach der alte biterolf:< got gebe iu allen heil,
daz ir von dem rîne bringet rôsen ein michel teil.
dietleip ist niht hie heime, er ist ze bechelâr
bî dem milten marcgrâven, daz sage ich dir vürwâr.>
sigestap der junge urloup von dannen nam
und reit hin gein bechelâren, der degen lobesam.
dô enpfienc in tugentlîche der( milte) marcgrâve starc
und darzuo manec ritter, ir keiner daz verbarc.
sie vrâgeten in der maere, diu wurden in kunt getân.
dô der milte marcgrâve diu maere dô vernam,
er sprach:< rîtet ir ze dem rîne, daz ist kintlîch getan.
ir möhtet alsô sanfte ze berne rôsen gezogen hân.
die zwelve in dem garten sint mir wol bekant,
daz sint wol die küensten, die haben alliu lant.
werdet ir in dem garten sigelôs oder erslagen,
sô wirt alliu disiu werlt ir spot ûf iuch tragen,
( daz ir alle volget einer vâlandîn
und welt durch rôsen willen rîten an den rîn.>)
dô sprach sigestap der junge:< des hân wir uns erwegen,
daz wir in dem garten strîtes wellen pflegen.
swer uns hât vür tôren, der tôret sêre daran.
sie slahent uns nicht sêre, komen wir ûf den plân.
( wir hân in schiere vergolten mit starken slegen grôz,
wir machen sie under den helmen aller vröuden blôz.)
vünde ich niuwan dietleiben, den küenen jungen man,
ob er uns in dem garten wolte bî gestân,
zergangen waer unser swaere>, sprach der vürste klâr,
< und vröute sich mîn gemüete, daz sage ich iu vürwar.>
des dankete ime mit zühten der milte marcman:
< dietleip ist niht hie heime, wil ich dich wizzen lân:
er ist ze den sibenbürgen, dâ ist er worden wunt
von eime merwunder des lîbes ungesunt.>
dô sprach sigestap der junge:< ich muoz ze ime dar.
jâ sol man in den rôsen werden wol gewar,
...
swenn einer gein dem andern durch die rôsen beginnet waten.>
dô sprach der marcgrâve:< got gebe iu allen heil,
daz ir von dem rîne bringet rôsen ein michel teil.
ich spriche ez zewâre, ich gan iu der êren wol.>
sigestap reit von dannen, als er von rehte sol.
er wolte zen sibenbürgen. dô er gein wiene kam,
dô vant er dietleiben vor eime münster stân.
dâ wart er schône enpfangen von dem degene dô.
daz er in hête vunden, des wâren sie beide vrô.
dô vrâgete er in der maere, diu wurden im kunt getân.
< welher ist der eine, der mich sol bestân?>
< er ist geheizen walther von dem wasgenstein
und ist an dem rîne der küensten vürsten ein.>
< jâ daz tuon ich gerne, ich hoere von deme wol sagen,
er habe bî sînen zîten recken vil erslagen,
und sleht er mich ze tôde, er ist ein biderman.
ich wil in ûf mîn triuwe willeclîche bestân.>
dietleip und sigestap kêrten von wiene dan.
dô kâmen wol vünf hundert dietleibes man.
dô zogeten sie gein garte ûf einen anger breit.
dem edeln bernaere wurden diu maere geseit.
mit vünf hundert rittern er gein ime reit.
er enpfienc sie wol mit êren, die recken unverzeit.
er umbvienc in mit den armen, dietleiben den jungen man,
er halste in unde kuste in, als ime wol gezam.
er sprach:< sage mir, dietleip, ûf die triuwe dîn,
ob dich iht müejen die trutze von der künigîn,
die si uns hât enpoten in unser eigen lant.
ob wir daz niht rechen, sô werden wir alle geschant.>
< sie mügen uns wol müejen>, sprach dietleip der degen,
< ê ich sie vertrüege, ich verlür ê mîn leben.
jâ wil ich in dem garten der küensten einen bestân.
mir muoz ein krenzelîn werden, ob ich'z gevüegen kan.>
sie zogeten mit einander gein berne in die stat.
der liute und ouch der rosse mit êren man dô pflac.
mit ezzen und mit trinken pflac man ir aller wol,
alsô ein edeler vürste ze rehte sîner geste sol.
sus wâren sie ze berne unz an den sehsten tac.
die wîle manec ritter dâ kurzewîle pflac.
dô samente der von berne sehzec tûsent man,
die kâmen bî ein ander ûf einen grüenen plân.
noch hêten sie niht alle die zwelve ûz erkorn.
< wie bringen wir ûz dem klôster den münech wolgeborn?>
dô zogete der von berne mit sehzec tûsent man
vil balde gein îsenbürge ûf einen grüenen plân.
dô sluoc man ûf den herren vil manec schoen gezelt
vür daz selbe klôster ûf ein wîtez velt.
dô gienc der münech ilsân eines morgens vür ein wer:
er sach ûf der heiden ligen ein vil breitez her.
sie lâgen ûf ir eigen, daz was im alsô zorn.
< waz diutet disiu hervart?> sprach der münech ûzerkorn,
< ach rîcher got von himel, wie sol ez nu ergân?
nu waere ich gein gote vil gerne ein gouter man.
des enwellen übel herren und boese liute niht.
ich hebe mich wider an den mort, swaz mir dâvon geschiht.>
dô verkêrte sich diu varwe an dem grimmen man:
gel und bî wîlen grüene sîn varwe wart getân.
sich samente sîn gemüete, diu übel was im komen.
dô wurden dem guoten bruoder sîne heilegen sinne benomen.
daz sâhen sîne bruoder an dem vürsten hôchgeborn,
daz er was erzürnet. sie vorhten alle sînen zorn.
nieman getorste in vrâgen, waz im waere geschehen.
er sprach:< ich hân ûf der heiden vil manegen man gesehen.
swie wir darumbe gebâren, daz tuot uns sicher nôt.
nu helfet mir ez rechen, oder iuch verteilet got.
besetzet iuwer klôster, vil lieben bruoder mîn,
und wâpent mich vil balde in die ringe stehelîn,
sô wil ich zuo ze in rîten ûf die heiden breit.
daz sie dâ her sint komen, daz mac in werden leit.
ich wil sie bestân al eine, die sehzec tûsent man.
sie rûment mir den anger, ob ich'z gevüegen kan,
ez ensî dan, daz mir breche daz swert in mîner hant,
vil manegen tiefen wunden tuon ich in bekant.>
dô wart der münech ilsân in stahel wol bereit.
wie gar vermezzenlîche er ûz dem klôster reit!
einen schaft vil grôzen den vuorte er vor der hant.
er îlte über'z gevilde, der küene wîgant.
des wart gewar zem ersten der alte hiltebrant,
daz der münech ilsân ûz dem klôster kam gerant.
dô sprach der alte hiltebrant:< vil lieber herre mîn,
seht ir dort einen rîten? ir sült sicher sîn,
der hât in sîme herzen und ouch in sîme wân,
er welle diz vil grôze her al eine wol bestân.
ich wil gein ime rîten, ez ist der bruoder mîn,
daz ich im künne gesagen, wer dise herren sîn.
und kaeme er sus in ditze her, daz sage ich iu vürwâr,
ê er uns rehte erkante, slüeg er sich mit der schar.
wol kenne ich sînen unsite und sîne ellenthafte hant.>
den helm er dô mit vlîze ûf sîn houbet bant.
sîn ros zoch man im dar. wie balde er drûf gesaz!
hiltebrant der alte sîner wîsheit nicht vergaz.
wie gar ritterlîche er gein sîme bruoder reit!
ein sper nam ouch der wîse, der degen unverzeit.
dô wart er mit nîde von dem müneche ane gerant.
dô entweich im an der juste der alte hiltebrant.
sînen helm liehten er von dem houpte brach.
dô der münech ilsân sînen bruoder ane sach,
dô sprach der münech ilsân:< waz hân ich dir getân?
du soltest durch mînen willen dise reise hân gelân.
und hêten iu mîne bruoder ie getân kein leit,
ich waere es selbe ein recher, daz habe ûf mînen eit,
wan daz ir uns verwüestet unser eigen gar.
und waeret ir ander liute, diu iuwer michel schar
möhte mit keinen êren von mir komen niht,
wan allez iuwer strîten daz waere gein mir ein wiht.
sol daz klôster niht geniezen der mîner manheit?
bint ûf den helm vil schiere, dir sî widerseit.>
des antwurt im in zühten der alte hiltebrant:
< noch enist dir unser reise ze rehte niht bekant.
uns enpiutet von dem rîne ein jungiu künegîn.
ir vater heizet gibeche, gewaltec über rîn.
si ist ein geborniu künegîn, sô man uns von ir seit.
kriemhilt ist si geheizen, diu keiserlîche meit.
si hât einen garten, mit rôsen wol bekleit,
der ist einer mîle lanc und einer halben breit.
des garten hüeten zwelve der aller küensten man,
sô man sie bî dem rîne iender vinden kan.
dar süln wir zwelve bringen, die sie türren dâ bestân.
der rôsen ze eime kranze gît man dâ ie dem man,
ein helsen und ein küssen von der künegîn.
ouch sol er von den recken getiuret iemer sîn.
der helde hân wir eilve, die sint der maere vrô.
woltest du mit dem zwelften, bruoder, strîten dô,
sô waere dir mîn herre mit ganzen triuwen holt,
ouch gaeb er dir willeclîche beidiu silber unde golt.
waer ez daz uns gelünge, hernâch über tûsent jâr
man von uns seite und sünge, daz sage ich dir vürwar.
wilt du noch niht strîten, vil lieber bruoder mîn,
sô rît durch mînen willen doch mit uns an den rîn.>
dô sprach der münech ilsân:< lieber bruoder mîn,
erloubet mir'z der abbet, ich rîte an den rîn.
kume ich in den garten, des enkiltet manec man.
doch getar ich die zwelve al eine wol bestân.>
ze dem apte reit her dietrîch und dietleip der degen,
sie kunden wol nach êren schoener zühte pflegen,
witege unde heime nâch ritterlîchen siten.
mit in kam ouch eckehart getriuwlîche geriten.
gein in gienc der abbet mit sîner bruoderschaft.
er enpfienc die geste mit ir grôzer kraft.
dô bat in um den münech her dietrîch von berne.
des hulfen im die recken alle biten dô vil gerne.
dô sprach der abbet:< herre, ez enist niht unser reht,
daz wir süln vehten. wir sîn gotes kneht.
wir süln tac unde naht ze dienste sîn bereit
dem gote, der uns geschaffen hât. der münech sî iu verseit.>
dô sprach der münech ilsân:<( her abbet,) habet ez ûf mînen eit,
ob disen werden recken in den rôsen geschiht kein leit,
daz ich wol understüende, woltet ir mich rîten lân,
die bruoder müezen's enkelten, ob ich'z gevüegen kan.>
dô sprach der abbet schiere:< vil lieber bruoder mîn,
welt ir mir dannen bringen ein rôsenkrenzelîn,
die wîle wellen wir büezen, sît ir gerne rîtet dar.>
des begunden lachen die herren alle gar.
dô sprach der münech ilsân:< ich wil'z hân ûf mînen eit,
iu muoz sicherlîche ein krenzelîn sîn bereit,
mich enwelle denn in dem garten mit strîte nieman bestân.
nu heizet iuwer müneche her vür mich alle gân.>
dô hiez man alle die bruoder ûz dem klôster gân.
sie kâmen in grôzen sorgen dô vür den küenen man.
dô sprach der münech ilsân:< ich muoz an den rîn.
habet mich in iuwerm gebete, vil lieben bruoder mîn.
bitet got von himel, daz er mir gebe heil,
sô bringe ich iu von rîne der rôsen ein michel teil.
iuwer sint zwêne und vünfzec, als ich geprüevet hân:
alsô manegen recken wil ich dort bestân.
sendet mich got her wider, ir lieben bruoder mîn,
ich bringe iuwer iegelîchem ein rôsenkrenzelîn.>
dô sprachen sie vil gelîche, diu ganze bruoderschaft,
sie wunschten ime heiles alle ze sîner kraft.
< got wellen wir vür iuch biten tac unde naht.
daz er iu verlîhe kraft unde maht
und iuch her wider sende, vil lieber bruoder mîn.>
aller êrste riten mit vröuden die recken an den rîn.
dô sie solten biten umb des müneches heil,
dô santen sie im vlüeche nâch ein michel teil.
sie bâten christ von himel, daz wil ich iu sagen,
daz er niemer kaeme wider, er würde tôt geslagen.
dô riten gein dem rine die sehzec tûsent man.
sie sâhen manegen bûren neben in ze acker gân.
dirre herren site was guot und wol geriht:
keime armen manne nâmen sie des sînen niht.
die vürsten und die herren dô hêten rehten muot:
swâ sie hin reisten, dâ zerten sie ir eigen guot.
dô wîste sie von lande meister hiltebrant.
diu rehte strâze gein wormze diu was im wol bekant.
an dem eilften morgen, alsô wir'z hân vernomen,
wâren die geste gein wormze an den rîn komen.
dô schiften sie mit einander ze wormze über rîn.
dô wart ir aller êrste gewar kriemhilt diu künegîn.
kriemhilt diu küneginne gienc dô al zehant
mit vroelîchem muote, dâ si ir vater vant.
...
...
si sprach:< vater, lieber herre, hâst du niht vernomen?
der edel vürste von berne ist in daz lant komen.
nu rît im engegene, daz stât dir wol an,
mit manegem werden recken, den maht du wol hân.>
< du hâst mir gerâten rehte, liebiu tohter mîn.
vünf hundert ritter küene süln schiere bereit sîn
in vil guot pfellergewant, daz mügen wir wol haben.
wir süln deme von berne an hôchvart niht vertragen.>
nu was der künec gibeche an êren unverzeit.
vünf hundert ritter edel dô wurden schiere bereit
in pfeller und in hermelîn, vil rîchheit lac daran.
wol enpfiengen sie den von berne und alle sîne man.
er enpfienc in ze den armen, von berne hern dietrîch.
daz stuont dem künege gibeche dô vil ritterlîch.
...
...
dô sprach der voget von berne:< wir müezen iuwer gespötte sîn,
daz wir durch rôsen willen sîn komen an den rîn
und durch solhiu maere dâher vüeren mînen schilt.
daz bringet zuo mit hôchvart iuwer tohter kriemhilt.
daz si gein edel recken ist sô gar betrogen!
warumbe lât ir den willen ir? warzuo hât ir sie gezogen?
welt ir ir alsus volgen, ir verlieset manegen man,
ouch mac ez iu ze jüngste an iuwer leben gân.>
< si mac ez vollebringen, si hât recken vil,
die alle gerne vehtent. strîten ist ir spil.
daz lât sie durch nieman umb keiner hande drô.
swenne sie süln vehten, sô sint sie harte vrô.>
dô sprach der bernaere:< ir hât vil helde guot,
des smaehet ir alle künege durch iuwern übermuot.
ich muoz ouch die mîne bringen, ob ich iht recken hân.
ir redet deme gelîche, alsô sie nieman türre bestân.>
dô leiten sich die wülfinge vür wormze ûf daz velt.
ûf sluoc man deme von berne manec êrlîch gezelt.
die stolzen nibelunge muosten in des jehen,
daz sie solhes rîchez gezelt nie mê hêten gesehen.
kriemhilt diu küneginne ir hôchvart niht vergaz.
si sprach ze ir juncvrouwen:< zieret iuch diu baz.
ich muoz ze deme von berne ûf den grüenen plân,
den wil ich enpfâhen und alle sîne man.>
dô wart wol gezieret manegiu schoene meit
und manegiu schoene vrouwe, sô man uns von in seit,
mit golde und mit gesteine, daz gap sô liehten schîn.
driu hundert vrouwen stuonden vor der künegîn.
diu hêre küniginne diu wart gezieret schône:
man satzte ir ûf ir houbet eine rîche krône,
von golde und von gesteine gap si liehten schîn.
dô sprach wolfhart der küene:< ich sihe her gân die künegîn.
durch ir grôze hôchvart enwird ich ir niemer holt.
si waent, wir nie gesehen gesteine oder golt.
kum ich ir alsô nâhe, ich gibe ir einen( backen) slac,
daz si unz an ir ende mîn wol gedenken mac.>
dô sprach hiltebrant der wîse:< nein dû, lâz dînen zorn.
slüegest du die künegîn, dîn êre waere verlorn.
rich ez an ir recken, hât si dir iht getân,
sô wirt man dich loben vür einen biderman.>
dô sprach der voget von berne:< ir hôchgelobeten degen,
ir sült iuwer zühte vor den vrouwen pflegen,
sô wirt iu wol gesprochen von der künegîn,
daz si niht welle waenen, daz wir gar tôren sîn.>
daz gelobeten im die recken. sie wâren unverzeit.
dô kam diu küneginne und manegiu schoene meit.
< sît willekomen,( herre) von berne ein vürste lobesam
und alle dise herren, der ich niht genennen kan.
ich hoere sît dîner kintheit vil singen unde sagen,
du habest bî dînen zîten der recken vil erslagen.
des vröuwet sich mîn gemüete,> sprach diu künegîn,
< daz ir under den vürsten müget der tiurste sîn.>
< ich bin niht der tiurste, vil edel künegîn,
sô wil ich under den recken ouch niht der boeste sîn.
swer des niht geloubet, daz ist mir vil leit.
iuwer hôchvart wirt enkelten manec ritter gemeit.>
sô sprach der von berne, der küene wîgant:
< ich bin durch âventiure komen in diz lant.
ir seht gerne morden die recken unverzeit.
ich hân iuwer kûme erbiten, vil keiserlîchiu meit.
ir enputet iuwern widertrutz mir und mînen man,
und hêten bî unsern zîten iu nie kein leit getân.
ê dene ich daz vertrüege, daz wil ich iu sagen,
ich und mîne recken wolten ê werden tôt geslagen.>
si sprach:< nu habet guoten muot, ir unverzeiter degen,
ich wil iu dise wochen einen vride geben,
daz ir gar wol gerouwet und iuwer dienestman.
swelch iuwer dan türre vehten, der wirt mit strîte wol bestân.>
ein vride wart gegeben unz an den ahten tac.
wie rehte êrlîche man dô der geste pflac
mit ezzen und mit trinken! des gap man in genuoc.
den klâren wîn diu künegîn selbe vür die geste truoc.
dô lâgen sie mit vröuden unz an den niunden tac,
die wîle manec ritter dâ kurzewîle pflac.
an dem zehenden morgen der vride wart ûf gegeben.
des muoste dô enkelten manec küener degen.
kriemhilt diu küneginne dô niht langer enbeit,
mit ernste und mit vlîze si sich dô bereit.
si sprach:< seht ir die zwelf recken in dem garten stân?
die hüetent mir der rôsen, ir tugenthafter man.
der mit eime strîtet>, sprach diu künegîn,
< ein helsen und ein küssen muoz ime bereit sîn.
ich sihe aber under iu allen keinen solhen man,
vor deme ich mîner recken dörfte sorge hân.>
dô sprach gar zornlîche der alte hiltebrant:
< kêret wider ze iuwerm gesinde, ir werdet anders geschant.
iuch und al iuwern recken lobet ir ze vil.
ich spriche ez ûf mîne triuwe, sich hebet ein hertez spil.>
man nam die küneginne und vuorte sie von dan.
si sprach:< ez wirt gerochen, ob ich'z gevüegen kan.>
si gienc ze ir vater und kleite ez ime zehant:
< mir hât übel gesprochen der alte hiltebrant.>
dô sprach der künec gibeche:< dâ tuot er übel an
und ist waerlîche gar unrehte getân.
ich wil dich selbe rechen, liebiu tohter mîn.
sie mügen ie gote klagen, daz sie ie kâmen an den rîn.>
dô sprach der künec gibeche:< wâ ist nu pûsolt,
dem ich bî mînen zîten ie bin gewesen holt?
daz man mîne tohter betrüebet hât, daz sol im wesen leit.>
dô sprach der rise pûsolt:< herre, ich bin bereit.>
dô sprach meister hiltebrant:< sihst du daz, wolfhart?
nu hebe dich, lieber neve mîn, ze ime hin ûf die vart.>
dô sprach der starke recke, der wüetende wolfhart:
< wir hân dise reise al ze lange gespart.>
dô spranc in den garten wolfhart der küene man.
dô lief in der rise gar griulîchen an.
in des risen lîbe ime daz herze wiel.
dô sluoc er wolfharten, daz er in die rôsen viel.
hiltebrant der alte rief wolfharten an:
< wie bist du gevallen ûf disen wîten plân!
solt du von eime risen werden nu erslagen,
ritter unde vrouwen mügen dich wol klagen.>
wolfhart der küene wider ûf spranc:
< noch lebe ich... sunder mînen vînde danc.>
...
...
dô lief er den risen gar griulîchen an.
dô muoste vor im vliehen der ungevüege man.
er sluoc im tiefe wunden vil michel unde grôz,
daz ein bach bluotes ûz sîme grôzen lîbe schôz.
ûf racte ime die vinger der rise pûsolt.
er sprach:< nu enwürde du nie keime kristen holt,
des muost du enkelten, daz wil ich dir sagen.>
dô wart dem grôzen risen sîn houbet abe geslagen.
dô kam diu küneginne und gap ime ein krenzelîn,
ein helsen und ein küssen muost ime bereit sîn.
dô gienc ûz dem garten wolfhart der küene man.
wol enpfienc in der von berne und alle sîne man.
dô sprach der künec gibeche:< wâ bist du, ortwîn?
du solt balde rechen den lieben bruoder dîn,
der hie vor uns allen lît ze tôde erslagen.
ich kan in unz an mîn ende niemer volle geklagen.>
ê er daz wort ie vollen sprach, dô kam ortwîn:
< owê dînes tôdes, vil lieber bruoder mîn!
der anger sî vervluochet, der die rôsen ie getruoc.
dâvon muoz verderben von mir manec ritter guot.
mir ist geschehen leide, ouch ist mir vil zorn.>
daz hôrte meister hiltebrant, der degen hôchgeborn.
er sprach ze sîme ôheim:< hoerst du daz, sigestap,
wie der rise limmet? nu hilf im in sîn grap.>
dô sprach der junge sigestap:< des hân ich mich erwegen.
sît ich bin komen über rîn, sô wil ich strîtes pflegen.
waer er noch sô gevüege, doch wil ich in bestân.>
des dankete ime der berner, der vürste wolgetân.
dô spranc in die rôsen sigestap der küene man.
dô lief in der rise gar vreislîchen an.
ich sage iu vürwâr, von zorne daz geschach:
sie sluogen vaste zesamene, ir keiner dô niht ensprach.
dô streit sô krefteclîche der rise ortwîn.
dô mohte in wol riuwen der liebe bruoder sîn.
dô wart sô vreislîche ûf den ritter junc geslagen.
sigestap der küene wolt ime des niht vertragen.
mit schirmen sich lange nerte sigestap der küene man.
êrste muoste von ime entwîchen der rise vreissam.
er valte in ze der erden, daz wil ich iu sagen.
dô wart ortwîn der rise von dem recken tôt geslagen.
dô sûmte sich ze lange kriemhilt diu künegîn.
dô satzte si dem ritter ûf ein rôsenkrenzelîn,
ein helsen und ein küssen gap si dem jungen man.
dô kêrte er vroelîche ze den wülfingen dan.
dô sprach der künec gibeche:< sô wê mir dirre nôt!
wie ligent mîne recken in dem garten tôt!
zwêne küene degene die sint mir erslagen.
vil starker rise schrûtân, daz wil ich dir klagen.>
dô sprach vil grûslîche der rise schrûtân:
< wâ ist er nu sô lange, der mich sol bestân?
mich riuwent alsô sêre diu mînes bruoders kint,
diu mir in dem garten ze tôde geslagen sint.>
dô sprach der alte hiltebrant:< heime, hoerst du daz?
mit deme solt du vehten, schrûtân ist dir gehaz.
er klaget alsô sêre diu sînes bruoder kint.
sîn kraft und sîn sterke diu ist gein dir ein wint.>
dô sprach der helt heime:< ich enwil sîn niht bestân.
er ist ze ungevüege und ouch ze vreissam,
und slüege er mich ze tôde, ez waere der werlte spot.>
dô sprach meister hiltebrant:< dâvor behüete dich got.>
< ich rede ez niht darumbe, ich wil in doch bestân.
got welle mich behüeten vor dem ungevüegen man!>
dô spranc in den garten der degen lobesam.
des dankete ime der berner und alle sîne man.
dô sach man den ungehiuren durch die rôsen gân.
dô rief ûz grôzem zorne der rise schrûtân:
< wes wiltu dich troesten, du wunderkleiner man?
ich trûwe dîner tûsent wol eine hie bestân.>
dô sprach der ritter heime:< daz sint die rede dîn.
mir welle got niht helfen, ez muoz dîn ende sîn.>
des erzurnet der ungehiure, er gap im einen slac,
daz der helt heime gestrecket vor im lac.
ûf spranc der helt heime und lief den risen an.
dô sluoc er tiefe wunden dem ungevüegen man.
der klê wart ouch geroetet ûf der heiden grüene.
sie strîten vrümeclîche, die stolzen helde küene.
heime der ritter edel dô nagelringen sluoc
ûf den risen schrûtân, daz er's schiere hête genuoc.
zwischen sînen brüsten schriet er im wunden wît.
sus vaht er mit dem grôzen eine lange zît.
er lief in ane mit grimme und gap im einen slac,
daz der rise langer vor ime gestrecket lac.
er stach in ze der erden, daz wil ich iu sagen.
dô wâren der risen drîe ze tôde nu erslagen.
dô kam diu küneginne und gap ime sîn krenzelîn,
ein helsen und ein küssen muost ouch sîn eigen sîn.
dô gienc ûz dem garten der ritter wolgetân.
dô enpfienc in der bernaere und sîne dienestman.
dô sprach der künec gibeche:< sô wê mir dirre nôt!
wie ligent mîne diener sô jaemerlîche tôt!
der anger sî vervluochet, der die rôsen hât getragen!
darumbe sint mîne recken ze tôde mir geslagen.
sie wâren in ganzen triuwen ze dienste mir bereit.
aspriân, starker rise, daz lâz dir wesen leit.>
er sprach:< vil lieber herre, ir sült an mir niht verzagen.
ich wil die risen rechen, die uns sint erslagen.>
sô sprach ûz grôzem zorne der rise aspriân:
< ich bringe sie in grôze nôt, ob ich'z gevüegen kan.>
er wâpente sich mit grimme, in die rôsen er sich huop,
mit zwein scharfen swerten er durch den anger wuot.
dô sprach meister hiltebrant ze witegen dem degen:
< witege, nu wis gemant mit ime strîtes ze pflegen.
dîme guoten swerte mac nieman widerstân:
du erslehst in wol ân schaden, den risen aspriân.>
dô sprach der helt witege:< daz râtet ir mir sît
daz ich bin hie ellende, des enkilte ich manege zît,
daz ir mich heizet strîten mit des tiuvels man,
und waeret ir mîne vriunde, ir soltet ez hân gelân.
er slüege ân sînen schaden ein her ze tôde wol.
mîn herze und mîne sinne mich davor behüeten sol.
daz ich iht mit im vehte,> sprach der stolze man,
< swelher ez anders waere, ich wolte in gerne hie bestân.>
dô sprach der bernaere:< du solt mich geniezen lân,
daz ich mit dir wil teilen allez, daz ich hân.
disiu grôze reise diu waere gar ein wiht,
bestüendes du des dînen in dem garten niht.>
< wie hazzet ir mich sô sêre, als ich iuwer vînt sî?
doch ist der ungehiure vor mir strîtes vrî>,
alsô sprach der helt witege,< die rede solt ir lân.
strîte ich mit im, swer dâ welle, ich wil sîn niht bestân.>
hiltebrant der alte nam sînen herren( hin) dan.
< wie râtet ir nu, herre? als ich gadâht hân,
woltet ir im iuwern schemminc umb sînen valken geben,
sô begünde er wâgen sînen lîp und ouch sîn leben.>
dô sprach der bernaere:< lieber gaebe ich im ein lant.
wil er ez niht gerâten, ich gibe ez ime ze hant.>
hiltebrant sprach:< herre, daz sol staete von iu sîn.>
< nu werdet ir es bürge, ich gibe ez ûf die triuwe mîn.>
< wes hâst du dich( noch) berâten?> sprach meister hiltebrant,
< daz lâz mich wizzen balde, küener wîgant.
ein rîchez herzoctuom wil dir mîn herre geben:
dir wirt ôsterdingen, darumbe wâge du dîn leben.>
dô sprach der helt witege:< und gaeb er mir al sîn lant,
doch bestüende ich sîn niht>, sprach der wîgant.
< er sol vor mîme lîbe gar âne sorge sîn:
ich bestan in niht ûf die triuwe mîn.>
< neinâ, helt witege, bestant du den degen,
sô wil dir mîn herre sînen schemminc geben
umb dînen guoten valken, gesigest du ime an,
daz guote ros schemminc wirt dir undertân.>
dô sprach der alte hiltebrant:< ich wil dîn bürge sîn,
daz dir ez gît vür eigen der liebe herre mîn.>
dô sprach der helt witege:< so wil ich in bestân.
und sî denne ouch widerseit dem ungevüegen man.>
dô spranc in den garten witege zehant.
des dankete ime her dietrîch und her hiltebrant.
aspriân der küene was ganzer manheit vol:
mit zwein scharfen swerten kunde er vehten wol.
swenne er solte strîten, daz was ime ein wint.
an lief er mit grimme dô wielandes kint.
doch was der helt witege in strîten unverzeit:
ûz zucte er mîmingen, der herte helme sneit.
dô sprungen sie zesamene, die zwêne küenen man.
vil krefteclîcher slege wurden von in getân.
von zwein swerten kam witege in not:
sîne liehten stahelringe wurden von bluote rôt.
sîn goltvarwer schilt wart im geslagen von der hant,
daz er ze kleinen stücken muoste stieben ûf daz lant.
daz guote swert witege in beide hende nam,
dô lief er zornlîche den starken risen an.
er sluoc im tiefe wunden durch sîne brünne guot,
daz darnâch muoste vliezen sîn rôsenvarwez bluot.
von des risen bluote sô wart der anger naz.
aspriân wolt ime entrinnen, swie küene er gewesen was.
dô beit ouch niht langer kriemhilt diu künegîn:
ûf satzte si dô witegen ein rôsenkrenzelîn,
ein helsen und ein küssen gap si dem küenen man.
dô gienc der helt witege ze den wülfingen dan.
daz guote ros schemminc dô wart im undertân.
den valken ouch her diertîch ze ime dô genam.
in stürmen und in strîten was ez niht ein wiht,
ez enliez sinen herren in keinen noeten niht.
dô sprach künec gibeche:< unser strîten ist ein wiht.
wir hân in dem garten keiner saelde niht.
stûdenvuhs von dem rîne sol es sich nemen an,
er mac uns wol gerechen, er ist ein starker man.>
dô sprach grimmeclîche stûdenvuhs von dem rîn:
< nu solt ich vil billîche der êrste gewesen sîn,
ez hête uns wol gevrumet, daz wil ich iu sagen,
sô waeren uns in dem garten die risen niht erslagen.>
stûdenvuhs von dem rîne sich in den garten huop,
wie gar vermezzenlîche er durch die rôsen wuot!
dô hête er grôze sorge, in getörste nieman bestân.
man sach in zornlîche durch die rôsen gân.
dô sprach der alte hiltebrant:< vil lieber bruoder ilsân,
sihst du einen vürsten dort durch die rôsen gân?
der ist geheizen stûdenvuhs dâher von dem rîn.
mit deme solt du vehten, lieber bruoder mîn.>
< ich bestân in willeclîche>, sô sprach her ilsân,
< des strîtes in dem garten ich kûme erbiten hân.>
er zôch eine kutten über sîn stehelîn gewant,
den schilt nam er zem arme, den helm er ûf gebant.
der münech vil kürlîche durch die rôsen wuot,
des begunden lachen vil mangiu vrouwe guot.
dô sprach diu küneginne:< ir möhtet( lieber) ze kôre gân
und hülfet messe singen, daz stüende iu vil baz an.>
dô sprach der münech ilsân:< vil keiserlîchiu meit,
mir ist von iuwerm garten sô rehte vil geseit.
durch iuwer rôsen willen sint die recken tôt geslagen.
mir muoz der rôsen werden, swaz ich ir mac getragen.>
dô sprach vil zornlîche stûdenvuhs von dem rîn:
< waer ich nu guotes muotes, ich müeste lachen dîn.
warzuo hât uns der berner sînen tôren her gesant?
er solte ez billîch hân gelan, hêt er mich rehte erkant.>
dô sprach der münech ilsân( er hête recken sin):
< ich muoz dich innen bringen, ob ich ein tôre bin.>
dô huop er ûf die vûst und gap im einen slac,
daz der helt stûdenvuhs vor im in den rôsen lac.
< owê mir des lasters>, sprach stûdenvuhs von dem rîn.
ûf spranc der zornlîche und nam daz swert sîn.
<( mir ist bî mînen zîten daz laster nie mê geschehen.
in stürmen und in strîten muoste man mir des besten jehen.)
owê mîner êren, wie hân ich die verlorn!>
dô sprungen sie zesamene, die recken hôchgeborn.
( êrste kâmen sie zesamene, die mortgrimmen man.
dô trâten sie die rôsen gar tiefe in den plân.)
der anger wart benetzet, er wart von bluote rôt.
sie brachten beide einander in vil grôze nôt.
durch die helme dicke sluogen die zwêne küenen man.
sie blicten beide einander gar vîntlîchen an.
stûdenvuhs von dem rîne dô wart ein slac getan,
daz ime daz bluot vil sêre über sîniu ougen ran,
durch helm und durch diu ringe vil nâhe bî daz leben.
dô wart dem münech ilsân der prîs vil schiere gegeben.
dô sûmte sich niht langer kriemhilt diu künegîn,
ûf satzte si dem müneche ein rôsenkrenzelîn,
ein helsen und ein küssen gap si dem küenen man.
er sprach:< edeliu künegîn, ich muoz der rôsen mêre hân.
ich hân zwêne und vünfzec bruoder, edeliu künegîn,
der gelobete ich ieglîchem ein rôsenkrenzelîn.
hât ir niht alsô manegen, der mich getürre bestân,
sô wil ich die rôsen rouben, des müezet ir iemer schande hân.>
dô sprach diu küneginne:< ich hân noch recken guot,
daz mîn rôsengarte vor rouben ist behuot.
swenne die zwelve gestrîtent, du tugenthafter man,
wilt du mê vehten, sô wirst du bestân.
alsô manegen du abe wirfest>, sprach diu künegîn,
< alsô dicke wil ich dir geben ein rôsenkrenzelîn.
ich gibe dir mîne triuwe, du wirst es niht erlân.>
< dâ begnüeget mir wol an, wan ich sie gerne bestân.>
dô sprach der künec gibeche:< waz sol nu mîn leben?
daz ich unser keime den prîs al hie mac geben!
wan ich weiz einen recken, der ist ein starker man,
der mac uns wol gerechen, als ich gesagen kan.
der ist geheizen walther von dem wasgenstein
und ist an dem rîne der küenesten vürsten ein.
durch den mînen willen sol er mir bî gestân,
sô wil ich mit im teilen allez, daz ich hân.>
dô sprach der küene walther:< ich hân'z iu vor geseit,
sô woltet ir alles waenen, ich rede vor zageheit.
ich wiste wol, daz der berner hête manegen guoten man.
darumbe enlân ich's niht, ich wil den mînen bestân.>
dô sprach der junge dietleip:< ich hân mich's ane genomen,
ich bin durch sînen willen an den rîn komen.
ich wil mit ime strîten>, sprach der junge man,
< swie er bî sînen zîten sô vil grôzer dinge habe getân.>
des dankete im der von berne und her hiltebrant.
den schilt begunde er vazzen, den helm er ûf gebant.
er spranc in den garten, alsô wir'z hân vernomen.
wol gar schierer walther was gein ime komen.
dô sprach der von wasgensteine:< bist du biterolfes barn?
wer hât dich ze strîte her gein mir erkorn?
du bist niht gewachsen noch ze eime man:
wie wilt du eime recken mit strîte vor bestân?>
dô sprach gar zornlîche der junge dietleip:
< waz welt ir, werder recke, mîner kintheit?
des bringe ich iuch wol innen>, sprach der junge man,
< nu enschônet mînes lîbes niht, sô tuon ich iu daz sam.>
dô sprach der küene walther:< waz sol der übermuot?
waz hilfet guotiu triuwe, der darwider übel tuot?
guotiu triuwe an tôren lützel helfen kan.>
dô sprungen sie zesamene, die mortgrimmen man.
sie striten mit einander, als ich iu sagen wil:
manheit unde sterke sie beide hêten vil.
ir helme und ir brünne liezen dô ir schîn,
dardurch ran ir beider bluot. des lachete diu künegîn.
ir goltvarwe schilte schrieten sie von der hant,
daz sie in kleinen stücken von in stuben ûf daz lant.
sie liezen von ir schirmen, die zwêne küenen man:
helme und ouch ir schilte zerhiewen sie ûf dem plân.
dô sprach meister hiltebrant:< seht ir, vrou künegîn,
wie dise recken strîten? ez muoz ir ende sîn.
ir einer mac dem andern niht gesigen an.
sie slahent tiefe wunden: von schirmen hânt sie gelân.>
dô sprach diu küniginne:< nu saget mir, wîser man,
wie sol ich sie nu scheiden, die recken lobesam?>
< sô jeht in siges beiden, vil edeliu künegîn,
und gebet ir iegelîchem ein rôsenkrenzelîn.>
kriemhilt diu küneginne langer dô niht beit,
mit zwein krenzelînen si sich dô bereit.
si sprach:< ir beide habet danc, ir sît zwêne biderman,
ir hât in den rôsen daz beste beide wol getân.
ir hât beide gewunnen, des wil ich iu jehen,
ritter unde vrouwen hânt ez wol gesehen.
nu lât von iuwerm strîte, ir sült gesellen sîn,
sô gibe ich( iuwer) iegelîchem ein rosenkrenzelîn.>
sie bunden abe die helme und nigen der künegîn.
ûf satzte's ir iegelîchem ein rôsenkrenzelîn,
ein helsen und ein küssen gap si dô ie dem man.
dô wurden eitgesellen die stolzen recken wolgetân.
dô sprach der von berne:< ir hât beide wol gestriten
in dem rôsengarten nâch ritterlîcher siten.
der anger ist bekleidet mit iuwer beider bluot.
kriemhilt diu küneginne ist iu vil baz gemuot.>
dô sprach der künec gibeche:< wâ ist nu volkêr,
dâher von alzeie ein stolzer degen hêr?
mit deme sô wil ich teilen bürge unde lant.
des lâz mich geniezen, vil küener wîgant.>
dô sprach der küene volkêr:< ich nime es mich an.
ich wil mit eime videln des besten, des ich kan.>
den schilt begunde er vazzen( dô wolt er in die nôt),
darane stuont ein videl, diu was von golde rôt.
dô spranc in den garten volkêr der spilman:
< swer gein mir welle vehten, der trete ûf den plân.>
< wer ist der mit der videln?> sprach dô ortwîn,
< er gât sô ritterlîche, er mac ein degen sîn.>
< er ist geheizen volkêr,> sprach meister hiltebrant,
< mit deme soltu vehten, ein küener wîgant.>
< ich bestân in willeclîche,> sprach dô ortwîn,
< ich verschrôte im die videln, des sült ir sicher sîn,
daz er nie mê gevidelt keime guoten man.>
ortwîn der küene spranc ûf den grüenen plân.
< waz welt ir mit der videln?> alsô sprach ortwîn,
< ich bin durch kurzewîle niht komen an den rîn.>
dô sprach der küene volkêr:< ein videler wil ich noch sîn.
ich kan wol gestrîchen mit dem videlbogen mîn:
swaz ich dâmite erreiche, daz muoz von einander gân.>
sie liefen beide einander vil grimmeclîchen an.
ortwîn der degen küene vil grôzer sterke pflac:
er gap dem videlaere vil manegen herten slac,
daz ime der sweiz und ouch daz bluot durch die ringe ran.
dô muoste vor ime entwîchen volkêr der spilman.
kriemhilt diu küniginne gap dô ortwîn
ein helsen und ein küssen und ein rôsenkrenzelîn.
ortwîn der küene gienc ûz dem garten dan.
wol enpfienc in der von berne und alle sîne man.
dô sprach der künec gibeche:< unser schande diu ist grôz:
keiner kurzewîle mich noch nie sô sêre verdrôz.
ach rîcher christ von himel, daz wil ich dir klagen!
nu enweiz ich der uns reche, die uns sint erslagen.>
dô sprach der helt hagene:< lieber herre mîn,
ich wil uns alle rechen, oder ez muoz mîn ende sîn.>
den schilt begunde er vazzen, der vil küene man.
man sach in ritterlîche springen ûf den plân.
dô sprach meister hiltebrant:< sihst du daz, eckehart?
du getriuwer degen, nu hebe dich ûf die vart.
mit deme sô solt du vehten, ein getriuwer man.
du hâst bî dînen zîten gar grôziu dinc getân.>
dô sprach gezogenlîche der getriuwe eckehart:
< unser beider strîten enwirt niht langer gespart.>
den schilt begunde er vazzen, der getriuwe man.
er sûmte sich nicht langer, er spranc ûf den plân.
dô wuot durch die rôsen der getriuwe eckehart,
dô begegente im hagene mit einer snellen vart.
sie gruozten dô einander, die recken unverzeit.
nâch dem guoten gruoze der vride wart ûf geseit.
in dem rôsengarten huop sich ein michel spil.
sie trâten in den anger der liehten rôsen vil.
sie striten krefteclîche,( die zwêne küenen man.
ez wurden tiefe wunden mit den swerten geslân
durch helm und durch brünne,) alsô wir'z hân vernomen.
zwêne küene helden wâren zesamene komen.
aller êrste wart erzürnet der getriuwe eckehart:
an lief er den helt hagenen mit einer snellen vart.
er sluoc im tiefe wunden, dem mortgrimmen man.
hagene muoste vliehen vor im ûf dem plân.
dô kam diu küneginne ze der selben zît
unde schiet mit listen der zweier recken strît.
ûf satzte's eckeharte ein rôsenkrenzelîn,
dô wolte si in küssen.< des enmac niht gesîn.
daz mir daz widervüere, daz waere mir iemer leit:
ich enlân mich niht küssen eine ungetriuwe meit.>
dô gienc ûz dem garten der degen lobesam.
wol enpfienc in der von berne und alle sîne man.
< owê dirre schanden!> sprach der künec gêrnôt,
< ê daz ich in laster lebete, vil lieber waere ich tôt.>
dô hiez er ime bringen sînen goltvarwen schilt.
< uns hât brâht ze laster mîn swester kriemhilt.>
dô spranc in den garten der vürste lobesam.
man sach in ritterlîche durch die rôsen gân.
dô rief ûz dem garten der künec gêrnôt:
< swer mit mir welle strîten, der springe in dise rôsen rôt.>
dô sprach meister hiltebrant:< hoerst du daz, helmschrôt?
dir enpiutet ûz dem garten der künec gêrnôt,
daz du ze ime springest in die rôsen rôt.>
...
dô sprach der junge helmschrôt:< ich wil in gerne bestân.>
den schilt begunde er vazzen, er spranc ûf den plân.
dô wuot er durch die rôsen, sô wir ez hân vernomen.
zwêne werde vürsten zesamene wâren komen.
sie sluogen uf einander, die zwêne küenen man.
wie gar ritterliche sie striten ûf dem plân!
sie teilten dô ir eigen bluot ûf dem anger wît.
von den helden beiden huop sich ein vil grôzer strît.
aller êrste wart erzürnet helmschrôt der degen:
an lief er gêrnôten mit herteclîchen slegen.
dô muoste von im wîchen der küene gêrnôt.
er lief vor den vrouwen umbe, sô sêre vorhte er den tôt.
dô sûmte sich niht langer kriemhilt diu künegîn
und satzte ûf helmschrôte ein rôsenkrenzelîn,
ein helsen und ein küssen gap si dem jungen man.
helmschrôt der junge gienc ûz dem garten dan.
dô sprach vil zornlîche der künec gunther:
< unser keiner ist sô küene, der sich setze ze wer,
er enmüeze vor in vliehen oder vallen ûf den plân.
darumbe enlân ich's niht, ich wil den mînen ouch bestân.>
dô sprach meister hiltebrant:< hoerst du daz, amelolt?
der recke klaget sêre, mit dem du vehten solt.
daz sie sint worden sigelôs, wie vaste er daz kleit!
sprinc ze ime in den garten, stolzer degen vil gemeit.>
< ich bestân in willeclîche,> sprach herzoge amelolt,
< swaz des geslehtes ist, dem wirde ich niemer holt.
kein helt wart nie sô küene, sie habent in vür niht.
es enhât mich niht wunder, daz in smâcheit dâvon geschiht.>
den schilt begunde vazzen der unverzeite degen.
dô spranc in die rôsen der herzôg ûzerwegen.
des erschrac niht sêre der künec gunther,
er ensûmte sich niht langer, er spranc gein ime her.
dô sie zesamene kâmen, die vürsten unverzeit,
dô wart vîntlîche von in beiden widerseit.
ir goltvarwe schilte schrieten sie von der hant.
helm unde brünne wart von in durch entrant.
amelolt der küene was gar ein starker man,
er lief gar grimmeclîche dô den künec an
und sluoc im tiefe wunden, also wir'z hoeren sagen.
wan sîn swester kriemhilt, sô waere er ze tôde erslagen.
dô kam diu küneginne in einer kurzen zît
und gevristet ir bruoder sînen jungen lîp.
ûf satzte's amelolte ein rôsenkrenzelîn,
ein helsen und ein küssen gap im diu künegîn.
dô gienc ûz dem garten der herzoge amelolt.
er sprach:< ich hân dem künege gegeben sînen solt.>
des begunde lachen der alte hiltebrant.
wol enpfienc in der von berne und manec wîgant.
dô sprach der künec gibeche:< waz sol unser leben,
sît ich und mîne recken müezen in schanden streben?
wir hân in dem garten keiner saelde niht.
ich wil selbe in die rôsen, swaz mir dâvon geschiht.>
dô spranc in den garten der künec al zehant.
< dort vert der künec hêre,> sô sprach hiltebrant.
wie balde künec gibeche dô sînen kempfen vant!
hiltebrant der alte ze ime in den garten spranc.
dô sprach der künec gibeche ze dem recken unverzeit:
< ich hân vil vernomen von iuwer wîsheit.>
< daz ist, alsô got wil,> sprach meister hiltebrant,
< ez mac iu ze vruo komen, vil küener wîgant.
nieman sol selbe loben sîne manheit,
ob ime misselinge, daz ez ime iht werde leit.
ez kumt maneger in sîn alter, der niht sinne enhât,
dem doch vil nôt waere, gaebe man im wîsen rât.
man missebiutet ez gerne, der niht saelde enhât:
er wirt ze eime tôren, swenn ez im übel gât.>
dô sprach künec gibeche ûz ungevüegem zorn:
< nu sî iu widersaget, ir recke hôchgeborn.>
dô sprach meister hiltebrant der alte unverzeit:
< daz hât mich gar unbillîch, daz ir mir widerseit.
swaz wir nu beide einander ze leide hân getân,
daz verenden wir mit den swerten, die rede süln wir lân.>
dô nam diu rede ein ende von den vürsten unverzeit.
sie griffen ze den swerten. ir schilte wâren breit.
dô striten mit einander die zwêne wîsen man.
vil harte ritterlîche wart ez von in getân.
sie vâhten mit einander, ir manheit diu was grôz:
daz viur von ir helmen hôch in die lüfte schôz.
sie striten mit einander, ir keiner mohte gesigen.
dô hêten sie sich beide des lîbes gar verzigen.
hiltebrant der alte in strîte witze pflac:
er gap dem künege gibechen einen schirmslac,
daz er dô muoste vallen ûf den grüenen plân.
des erschrac sîn tohter und alle sîne man.
kriemhilt diu küneginne diu stuont ûf zehant:
< durch aller vrouwen êre, getriuwer hiltebrant,
nu enslâht mir niht ze tôde den lieben vater mîn.>
dô sprach hiltebrant der alte:< wâ ist denne mîn krenzelîn?>
ein krenzelîn von rôsen gap ime diu schoene meit,
ouch wolte si dô küssen den recken unverzeit.
dô sprach hiltebrant der alte:< des ensol niht sîn.
ich wil ez heim behalten der lieben vrouwen mîn.
ich hête ez lützel êre, daz kan ich iu sagen.
nu heizet iuwern vater ze der herberge tragen.>
dô gienc ûz dem garten der alte hiltebrant.
wol enpfienc in der von berne und manec wîgant.
sîvrit von niderlande reit ûf den grüenen plân:
< wâ ist nu der mîne, der mich sol bestân?
vürhtet er sich sô sêre oder trûwet er niht genesen?
jâ solten wir von rehte die êrsten sîn gewesen.
man seit uns, er waere küene, der vürste hôchgeborn:
daz er sô zage waere, daz hête ich wol versworn.
warzuo sûmet er sich sô lange? er hât niht recken sin.
swie ich ez kan gevüegen, er kumet es niemer hin.>
sô sprach meister hiltebrant:< herre, hoert ir daz?
iuch strafet der hürnîne und ist iu gar gehaz.
vil edeler vürste von berne, gedenket an ein schoeniu wîp
und vehtet mit sîvride und wâget iuwern lîp.
( iuch strâfet vlîzeclîche der hôchvertige man,
und hât ime bî iuwern zîten nie kein leit getân.
des laz du in enkelten, vil edeler vürste guot,
daz er dir übel sprichet durch sînen übermuot.)>
dô sprach der von berne:< hêtest du mîn in triuwen pfliht,
du enrietest mir mit sîvride hie ze strîten niht.
ir enrâtet mir niht wan ze kampfe spâte und vruo:
ir unde wolfhart bringet ez tâlanc darzuo.
râtet ir mir von dem lîbe, vor vürsten sît ir ein wiht:
doch lât iu mîn bruoder mînes erbes niht.
würd ich in disem garten hie ze tôde erslagen,
sô würdet ir nâch mîm tôde mich gar sêre klagen.>
( dô sprach der alte hiltebrant:< ir velschet uns daran.
...
wir râten iu ze aller zît ze aller wirdekeit,
dâvon iuwer êre werde michel unde breit.>
< bestüende ich sîvriden, ez gienge mir an daz leben,>
alsô sprach der von berne,< hoerâ, wîser( man und) degen:
er ersluoc ûf eime steine einen trachen vreissam,
dem mohten alle künige niht gesigen an.
er hât bî sînen zîten recken vil erslagen.
dannoch sint driu dinc an im, diu wil ich dir sagen:
er treit ein swert sô guot, daz er ûf dem steine vant,
daz herte helme velschet und ist balmunc genant.
daz ander ist ein brünne, daz wizze sicherlîch,
die macht aller brünnen meister, der werde eckerîch.
er hât in von kinde in der smitten erzogen,
dâvon ist der helt an der brünne unbetrogen.
er worhte sie wol mit vlîze nâch der meisterschaft.
er wiste wol, daz er solte gewinnen grôze kraft.
goldes und gesteines lît gar vil dar an.
kein swert wart nie sô guot, daz sie gewinnen kan.
daz dritte wil ich dir nennen, daz er ist hürnîn
und wil âne sorge vor allen recken sîn.
daz ich mit im vaehte, ich waere ein tumber man:
rât mir niht mit ime ze vehten, wilt du mîne hult hân.>)
< owê mînes leides!> sprach meister hiltebrant,
< sült ir under allen recken iemer sîn geschant?
daz ich'z dâ heime niht enwiste, daz wil ich gote klagen.
süln nu alle recken ir gespötte von iu haben?>
( dô sprach zornlîche her dietrîch von berne:
< ir saehet mich mit sîvride strîten alsô gerne.
ich hête in êrste bestanden, waer er niht hürnîn,
und ob er under allen recken der boeste wolte sîn.>
dô sprach gar zornlîche der alte hiltebrant:
< noch ist nieman in dem garten wan sîvrit ûz niderlant.
ez hât unser iegelîcher dem sînen gesiget an.
er wartet iuwer in dem garten, swenn ir in welt bestân.>)
< du saehest alsô gerne, daz ich verlür daz leben mîn,
und daz ich in dem garten bestüende den hürnîn.
swaz du mir des geraetest, ez dünket mich ein wiht:
sîvrides von niderlande des bestân ich niht.>
er sprach:< lieber herre, nu volget mir hin dan,
ob ich beidenthalben einen rât vinden kan,
wie wir bestân mit êren vor kriemhilt der künegîn,
ob ir beidenthalben ungevohten möhtet sîn.>
er brâhte im von dem gesinde dan in einen grunt.
er sprach:< herre von berne, sît ir ungesunt?
sô saget mir, lieber herre, warumb nâmet ir's iuch an,
dô ir in dem garten des iuwern niht enwoltet bestân?>
< du strâfest mich vil ze lange,> sprach her dietrîch,
< ich hête in êrste bestanden, waere er mîn gelîch.
hête er vleisch und bein, ich wolte in gerne bestân,
und ob er vier brünne hêt über einander ane getân.>
< ja,> sprach meister hiltebrant,< man sol iuch ein vorteil geben.
ir getorstet gein wilden würmen wol wâgen iuwer leben:
dort in eime walde dâ wâret ir manheit vol:
ir vehtet niht vor vrouwen, dâ man prîs bejagen sol.
bestât ir in niht balde, ich mache iuch ungesunt.>
< wie wilt du ez ane grîfen?>< daz tuon ich dir kunt.>
her hiltebrant der alte sîne vûst hêt ûf gehaben:
dô wart von dem alten der vürste in sînen munt geslagen.
er sluoc in sô sêre, daz er viel ûf daz lant.
her dietrîch wart erzürnet, des enkalt hiltebrant.
sîn swert er mit dem knopfe in sîne hant do nam,
dô sluoc er vil swinde sînen dienestman.
er sprach:< du muost spottes wol werden ungesunt.
du geslehst mich niemer mêre mit der viuste in mînen munt.>
mit sîme vlachen swerte begund er im slege geben,
dâvon hête hiltebrant vil nâch verlorn sîn leben.
daz ersach wolfhart und rief sînen herren an:
< waz tuot ir, herre von berne? slaht ir iuwern dienestman?
( ir getürret vor den vrouwen keinen prîs begân:
dâ ez nieman saehe, dâ wâret ir ein küener man.
swer iuch vür einen recken hât, der ist darane betrogen
und hât waerlîche in sînen munt gelogen.)
ir strîtet mit den iuwern, die mit iu habent pfliht,
sîvrides von niderlande des bestât ir aber niht.>
dô sprach der bernaere:< nu lâz die rede stân.
ich hân bî mînen zîten sô zagelîch nie getân.
nu ziuch mir her valken, daz guote ros mîn.
er wirt von mir bestanden, und waere er îtel stehelîn.>
dô sprach der wüetende wolfhart:< diu rede gevellet mir wol:
ir redet, als ein degen von rehte reden sol.>
er zôch im dar sîn ros ûf den grüenen plân.
dô spranc in den satel der berner lobesam.
dô reit in den garten der berner al zehant.
dô kam gein ime vil snelle sîvrit ûz niderlant
ûf eime guoten rosse, alsô wir'z hoeren sagen.
ez hête in herten strîten nâch hôhen êren in getragen.
< wâ wâret ir sô lange?> sprach der hürnîn.
< ich kume dir noch ze vruo ûf die triuwe mîn.
( ir und diu küneginne künnet spaeher liste vil,
daz ich ûf mîne triuwe niht langer vertragen wil.)
nu bint ûf den helm, ez mac dir werden leit.
durch dîner hochvart willen sô sî dir widerseit.>
dô sprach der küene sîvrit:< vil edeler voget von berne,
ich hôrte in eime jâre nie kein dinc sô gerne.>
beide sie sich verbunden, die zwêne starken man.
sie ranten grimmeclîche beide einander an.
sie triben diu ros zesamene, diu liefen alsô siu vlugen.
ir sper gâr zerbrâchen, daz siu in die lüfte stuben.
sie beizten von den rossen ze der selben zît.
in dem rôsengarten huop sich ein vil grôzer strît.
sie sprungen ze einander dâhin ûf die wal
und enplôzten von den sîten zwô liehte klingen val.
sie bugen sich hinder die schilte und huoben ein vehten an,
daz in der sweiz mit kreften durch die ringe ran.
sie striten krefteclîche, die zwêne küenen man.
dô sach man ir beider ringe rîsen ûf den plân.
...
und swâ sie hin sprungen, dâ wart der anger bluotgevar.
sie sluogen ûf einander mit starken slegen grôz,
daz ir beider gesinde der kurzewîle verdrôz.
von ir swertes slegen und von ir helme schal
mohte nieman gehoeren in dem garten überal.
sîvrit von niderlande der was ein starker man.
er lief vil zornlîche hern dietrîchen an,
er sluoc im eine wunden in sînen stahelhuot,
daz darnach muoste rinnen von ime sîn eigen bluot.
< wie strîtet noch mîn herre?> sprach heimlîch hiltebrant.
< er vihtet leider übel,> sprach wolfhart al zehant,
< er hât eine tiefe wunden in sîme stahelhuot
und ist vil sêre berunnen mit sîme eigen bluot.>
< er ist noch niht erzürnet,> sô sprach her hiltebrant,
< nu ruof in den garten, vil küener wîgant,
und mane in mînes tôdes, man welle mich begraben:
sô beginnet mich mîn herre harte sêre klagen.>
wolfhart rief in den garten, daz ez durch helm erdôz:
< sô mê mir mînes leides, daz ist michel unde grôz!
hiltebrant ist erstorben, den wellen wir begraben:
verliuse ich mînen herren, wie sol ich daz leit verklagen!>
< ist hiltebrant erstorben,> sô sprach her dietrîch,
< sô vindet man in ganzen triuwen niender sîn gelîch.
nu hüete dich, küener sîvrit, dich gât diu nôt an,
ez ist mîn schimpf gewesen, swaz ich unz her gestriten hân.
ich hân von dînen schulden verlorn einen man,
den ich unz an mîn ende niht verwinden kan.
nu wer dich krefteclîche, des ist dir nu vil nôt.
uns zwêne entscheidet nieman wan des einen tôt.>
dô sprach der küene sîvrit:< ir künnet dröuwens vil.
swaz ir mit mir strîtet, daz sol sîn mîn spil.
swer's enkiltet an dem houpte, der muoz den schaden hân.>
dô liefen sie beiden einander griulîchen an.
( her dietrîch von berne wart gar ein zornec man.
man sach im eine vlammen ûz sîme munde gân,
als von der essen tuot daz viur. sîvride dem wart heiz,
daz von sîme lîbe durch die ringe ran der sweiz.)
hern dietrîchen von berne bestuont ein grôzer zorn:
dô sluoc er sîvriden durch harnesch und durch horn,
daz ime sîn bluot vil rôtez vaste vlôz hin ûf daz gras.
her sîvrit muoste vliehen, sô küene als er gewesen was.
her dietrîch jagete in umbe mit starken slegen grôz.
dô viel er der küneginne nider in die schôz.
dô warf si einen stûchen über den küenen degen,
dâmite si gevriste hern sîvride lîp und leben.
dô sprach diu küneginne:< wurdet ir ie ein biderbe man,
des sült ir disen recken mîn geniezen lân.>
dô sprach der von berne:< diu bete ist ein wiht.
swes ir mich nu bitet, des entuon ich niht.
( iuch ritter unde vrouwen bringe ich alle in nôt,
ir müezet alle sterben von mir umb hiltebrandes tôt.)>
allez daz in dem garten was, daz wolt er hân erslagen
von hern dietrîches zorne, alsô wir'z hoeren sagen.
hiltebrant der alte tet als ein biderbe man:
er spranc in den garten und rief sînen herren an.
er sprach:< neinâ, lieber herre, lât iuwern grôzen zorn.
ir hât wol gesiget, sô bin ich wider geborn.>
her dietrîch der edel sach hiltebranden an:
dô entsleif im sîn gemüete, dem vürsten lobesam.
dô sprach der voget von berne:< vil edeliu künegîn,
nu trîbet iuwern widertrutz selbe wider în,
sô lân ich gerne mînen zorn hie an dirre stunt.>
dô sluoc sich diu küneginne mit der viuste in ir munt.
dô sprach diu küneginne:< ir sît ein vrumer man,
wan man iuwern gelîchen niender vinden kan.>
ûf satzte si deme von berne ein rôsenkrenzelîn,
ein helsen und ein küssen muost ime breit ouch sîn.
dô reit in den garten der münech ilsân:
< wâ sint zwêne und vünzec, die mich süln bestân?>
zwêne und vünfzec helde kâmen ûf den plân,
die bestuont ze rosse der münech ilsân.
under den zwein und vünfzegen reit in einer an.
er hafte ûf sîme lîbe ein sper der münech ilsân.
...
die stach er durch einander nider ûf den plân.
er valte sie zer erden der vil küene degen:
under den zwein und vünfzegen verlurn zwelve ir leben,
die andern brâhte der münech in solhe angest und nôt,
daz sie die vinger ûf racten, wan sie vorhten den tôt.
ze der küneginne spranc der münech unverzeit:
< wâ sint zwei und vünfzec krenzelîn, keiserlîchiu meit?
swenne die rôsen gewahsent, sô lât mich wider darîn.>
zwei und vünfzec krenzelîn gap ime diu künegîn.
er sprach:< zwei und vünfzec küssen wil ich von iu hân,
ich spriche ez ûf mîne triuwe, ir werdet es niht erlân.>
swenne si in solte küssen, den münech ilsân,
sô reip er sie sô harte, die künegîn wolgetân,
mit sîme langen barte, den der münech truoc,
daz der küneginne darnâch ran daz rôte bluot.
< alsô sol ich küssen eine ungetriuwe meit.
waer iuwer wille vollebrâht, daz waere mir vil leit.>
( dô sprach der von berne ze der künegîn:
< iuwer vater gibeche muoz mîn eigen sîn:
stete bürge liute und ouch darzuo diu lant
muoz er ze lêhen enpfâhen von unser vrîen hant.
in reisen und in stürmen muoz er uns sîn undertân
mit lande und mit liuten, daz wellen wir von im hân.>
alsô wart der künec eigen und ouch al sîn guot.
daz machete vrou kriemhilt und ir übermuot.)
dô sprach der bernaere:< küniginne lobesam,
hân wir in den rôsen gesiget, sô lât uns urloup hân.>
si sprach:< nu rîtet mit heile, ir unverzeiter man.
swer ime selbe koufet spot, der muoz die schande hân.>
urloup nam her dietrîch und manec wîgant
und riten heim gein berne in sîn eigen lant.
sie hêten bî dem rîne êren vil bejeit.
keinen garten hegete mê kriemhilt, diu schoene meit.
( dô sie ze berne wâren tac unde stunde,
manec ritter kurzewîle dâ begunde,
turnieren und stechen und aller vröuden vil.
daz triben die ritter edel unz an daz selbe zil,
unz daz sie urloup nâmen von dem vürsten guot.
dô was manec ritter vrisch und hôchgemuot,
daz sie vroelîche kamen heim in ir lant
von dem rîne von wormze, tuot uns diz buoch bekant,
wan sie grôze êre an dem rîne hêten erstriten,
des kâmen sie vroelîche alle heim geriten.
dô sprach gezogenlîche der münech ilsân:
< vil edeler vürste von berne, lât mich urloup hân.
ich muoz wider gein îsenburc in daz klôster guot.
jâ gelobete ich mînen bruodern,> sprach der hôchgemuot,
< daz ich wolte bringen der rôsen von dem rîn
und wolt ieglîchem geben ein rôsenkrenzelîn.>
dô sprach der von berne, ein vürste unverzeit:
< mîn lîp und mîn guot ist dir unverseit,
daz teile ich mit dir gerne, du wunderküener man.
du hâst mir bî dînen zîten liebes vil getân.>
des dankete ime der münech, dem vürsten hôchgemuot.
dô reit er gein îsenburc in daz klôster guot.
dô er in daz kloster kam, also wir'z hoeren sagen,
dô erschrâken sîne bruoder, daz er niht was erslagen.
dô hiez er die müneche alle vür sich gân:
< ich bringe diu rôsenkrenzelîn, als ich gelobet hân.>
ûf satzte er ie dem bruoder ein rôsenkrenzelîn:
dô dructe er's mit den vingern in diu houpt hinîn,
daz in'z bluot beidenthalben über die ôren ran.
er sprach:< diu rôsenkrenzelîn kâmen mich niht umb sus an.
naemet ir siu ân smerzen, diu rôsenkrenzelîn,
des hêtet ir grôze sünde, vil lieben bruoder mîn.>
sie liten ê ir kumber und ir ungemach,
ir keiner ez widerrette. vor vorhte daz geschach.
dô sprach gar zornlîche der münech ilsân:
< ir büezet mîne sünde, die ich hân getân.>
daz gelobeten sie gelîche dem vürsten hôchgeborn,
ir keiner ez widerrette, sie vorhten sînen zorn.
sie sprâchen:< lieber herre, sît ir sît wider komen,
sô hân wir iuwer sünde gar ûf uns genomen,
des vröuwet sich unser gemüete und ist uns allen liep.>
hiemit endet sich daz rôsengarten liet.)