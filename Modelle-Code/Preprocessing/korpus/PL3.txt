an dem heiligen pfingstabent, da die gesellen von der
tafelrunden komen waren zu kamelott und hatten messe gehort, und man solt
die tafel decken umb nonezitt zu mittage, da kam ein jungfrauw wol gerieten
in den sale und hatt also sere geylet das ir pfert allenthalb schwiczte. und sie
saß ab und kam vor den konig und gruoßte yn. und er sprach das ir gott lonete
und das sie gott und im wilkume were. sie sprach:< herre, sagent mir durch
gott, ist lanczelott hieinne?>< ja>, sprach der konig,< sehent wo er ist!> und
sie wiste welcher es was und ging zu hant da er stuonde und sagt:< lanczelot,
ich sagen uch von konig pellis wegen das ir kuomment mit mir an jhenen walt.>
und er fraget wem sie zugehörte.< ich hören dem zu>, sprach sie,< von dem ich
uch hie gesagt han.>< und was hand ir myn zu thuonde mit uch zu riten?>< das
solt ir wol sehen>, sprach sie.< in gottes namen>, sprach er,< so wil ich gern mit
uch.> da sprach er zu eim synem knecht das er im syn roß sattelte und im sin
wapen brechte, und er dete es zu hant. und da der konig siehett und die andern
die in dem pallast waren das er hinweg wolte, da was es yn gar leit und beschwert
sie zu mal sere. und da sie sahen das er nit verliben enwolt, da ließen sie yne
ryten, und die konigin sprach:< lanczelot, laßent ir uns nuon zu dieser großen
hochzitt?>< frauwe>, sprach die jungfrauwe,< wißent das ir yn wiedder hant
morn zu essenzitt.>< nuon hin>, sprach sie,< soltent ir nu morn nit wiedder kuomen,
so were es nit myn guoter wille.> er und die jungfrauwe saßen uff und
schieden dannen one urlaub und ane ander alle gesellschafft, one zwen edelknecht
die mit der jungfrauwen dar waren kuomen. und sie kamen
vor die stat zu kamlot, und da sie in den walt kamen, da reiten sie den breiden
weg und rieten wol ein halbe myl biß das sie kamen in einen grunt. da sahen
sie ein nuonnencloster fuor yne. und die jungfrauw keret desselben wegs hien
als bald als sie ymmer mochte. und da sie kam an die pfort, da clopfften die
knecht. und man det yn off, und sie saßen abe und gingen darinn. und
da die darinn geware waren worden das lanczelott was kumen, da gingen sie
alle gegen im und boten im groß ere und furten yn in ein kamer und entwapenten
yn. und da er entwapent was, da siehet er in eim bette syn zwen neven bohort
und leonel, und das wundert yn sere, und weckte sie. und da sie yne sahen,
da helseten und kuoßten sie yne und trieben groß freud under yne das einer
den andern sahe.
< lieber herre>, sprach bohort zu lanczelot,< was abentüre hat uch herr
bracht, wir wonten uch finden zu kamlot?> und da sagt er yn wie die jungfrauw
yne hett dar bracht und wißte nit war umb. und in des als sie also
redten under yne, da kamen dry nuonnen zu yn darinn gegangen, die brachten
vor yne galaath das schöne kint. das was so wol gemacht von gliedern das
man sin glich in der welt nit mocht funden han. und jhene die ir frauw
was die hette yne in der hant und weynte herczlich. und da sie kamen fur
lanczelot, da sprach sie:< herre, ich bring uch unser gezucht und alle die
freud die wir han und all unsern trost und all unser hoffenung das ir yn ritter
wollent machen, wann er von bieder mannen ist dann ir sint nach unserm geduncken.
darumb sol er den orden von der ritterschafft enpfahen.> und er
besiecht das kint als ußermaßen volkuomen an aller schonheit, das yn nit enduchte
das er von dem alter ye so schone form hette gesehen. und durch
die volkumenheit die er an im sahe, so ante yn viel guotes an im das yn sere
gelüste, yn ritter zu machen. und antwurt der frauwen das er die bete
gern thuon wolt, dwil sie das wölte.< herre>, sprach sie,< so wollen wir das es
noch huot oder morn gesche.>< in gottes namen>, sprach er,< wann ir wolt!>
die nacht verleib lanczelott darinn und det den knecht alle die nacht
wachen in dem münster. und des morgens zu primezitt macht er yn ritter
und spien im ein sporn umb und bohort den andern. und darnach guort im
lanczelot sin schwert umb und gab im ein schlack und sprach das yn gott einen
biederman mechte, wann er an der schönheit nit hett gefelet. und da er im
alles das gedete das man einem nuwen ritter thun sol, da sprach er:< lieber
herre, sollent ir nit ryten mit mir zu konig artus hoff mynes herren?>< herre>,
sprach er,< mit uch ryte ich nit dar.> da sprach lanczelot zu der abbatissen:
< frauw, ist es mit uwerm willen das uwer nuw ritter mit uns ryte in myns herren
konig artus hoff?>< herre>, sprach sie,< er sol noch nit dar! dann als bald
so wir wißen das es zitt ist, wir sollen yn dar senden.> und da schied lanczelot
und syn gesellen dannen und rieden also lang das sie zu terciezitt zu kamelot
waren. da was der konig zu messe gegangen mit großer geselschafft
von hoen mannen. und da die dry neven waren kuomen in den
hoff, da saßen sie ab und giengen hien uff den sal. da huben sie an zu
sagen von dem kinde das lanczelot ritter hatt gemacht. da sprach bohort
das er nye hett gesehen keynen man der also sere gelichte lanczelott als
der.< und>, sprach er,< ich wil nymer anders glauben, es sy galat der da
was gezielt mit der schönen dochter des konigs vißchers, wann er glicht
alczu mal wol in dem geschlecht und in den unsern.>< samir gott>, sprach
leonel,< des wil ich wol glauben, wann er glichet allczumal mynem herren hern
lanczelott.>
ein guote wil redten sie da von zu versuchen ob sie yt möchten lanczelot
keyn wort ußer synem muonde geziehen. umb alles das hie gerett ist, da
antwort er nye wort. da ließen sie da von zu reden und besahen all umb die
sehs an der tafelrunden und funden an yglicher statt geschriben:< hie sol der
siczen, dort sol der siczen.> und also gingen sie all umb und umb besehen biß
das sie kamen an den großen seß der der sorglich seß was genant. und funden
buchstaben daran, und die waren nuwelich daran geschriben. sie
besahen was sie sprechen, und sie sprachen also:< vierhundert jare und vierundfunffczig
nach dem das gott gemartelt wart, an dem pfingsttag so sol dieser
seß synen meister finden.> da sie das sahen, da sprach einer zu dem andern:
< in truwen, hie ist wünderlich abentür!>< werlich>, sprach lanczelot,< der
da recht wolt zelen die rechte terminy in dießem brieff und von der ufferstentnuß
unsers herren, der solt finden das es huot ist und uff diesen tag geschehen
sol, wann es huot derselb pfingsttag ist der nach dem vierhuondertsten und vierundfunffczigsten
jare syn sol. und ich wolt gern das nymands dieße buchstaben
sech biß das der konig der dieße abentür volbringen sol keme.> sie
sprachen, sie wolten sie wol verbergen und daten bringen ein syden tuoch und
bedeckten die schrifft die da was.
und da der konig artus von dem münster komen was und sach das lanczelot
was herwiedder kuomen und hett mit im bracht bohort und leonel, da was
er gar fro und entpfing sie mit großen freuden und sagt das sie gott und im weren
wilkuomme. die freud hub sich wunderlich groß under den gesellen von der
tafelrunden, wann sie sahen also gern die zwen gebrüder. und herre gawin
fragte wie es yn sither gegangen hett. sie sprachen:< sere wol, von gottes
gnaden!>, sie weren ummer sither starck und gesunt gewest.< sicher>, sprach
herre gawin,< des bin ich alczu mal fro und ist mir lieb.> groß was
die freud die die gesellen von dem hoff hatten, bohort und leonel, wann es
was lang das sie sie mer gesehen hetten. und der konig gebott das mann die
tafel deckte, wann es wol essenszitt was als yn duchte. da sprach herre
key:< siczent ir yczunt nyder zu essen, so düncket mich das ir die gewonheit
von dem hoff nit volbringent, wann wir han allwegen wol gesehen das ir zu
keyner hochgezitt nye zu tafelen saßent, da were vor dann ettlich abentüre
hie geschehen zu hoff vor allen uwern helden.>< sicher>, seyt der konig,< ir
hant ware, diese gewonheit han ich alweg behalten und sol sie halten als lang
als ich ümmer mag; wann ich hatt als groß freud das lanczelott und sin neven
zu hofe waren kumen gesunt und frölich das ich nit daran gedacht.>< so
gedenckent es nuon>, sprach key.
in des das sie also redten, da kam ein knecht darinn gegangen und sagte
dem konig:< herre, wuonderliche mere bringen ich uch.>< sage mir was mere!>
< herre, da nyden neben uwerm pallast ist ein süle, da kümpt das waßer abgefloßen,
kuoment und sehent, wann ich weiß wol das es wunderlich abentür
ist.> und der konig ging hinab die abentür zu besehen, und also daten die
anderen alle. da sie kamen an das waßer, da sahen sie das die süle was ußer
dem waßer und was von marmolsteyn rott. und in der sülen sahen sie das ein
schwert was gehefft richlich und gar schön. und das hefft von dem schwert
was ein rubin, und waren guldin buchstaben gar behendiclich darinn gegraben.
und die held besahen die buchstaben, die sprachen:< nymant sol mich hynnen
uß ziehen, es sy dann der mich von recht haben sol und sol auch der best ritter
syn in der welt.> da der konig die buchstaben sach, da sprach er zu lanczelot:
< herre, nement das schwert, wann es ist uwer von rechte, wann ich wol
weiß das beßer ritter in der welt nit ist dann ir.> und er antwurt zörnlich:
< herre, es enist nit myn noch enwerden daling so küne das ich ümmer hant
daran gethü, wann ich sin nit wirdig bin das ich es neme, und darumb sol ich
mich enthalten, wann es wer dorheit, gedecht ich es zu rüren.>< doch, besucht
es>, seit der konig,< ob irs uß ziehen möchtent.>< herre>, sprach er< ich
enthun sin nicht, wann ich wol weiß das nümmer keyner versücht der daran
falle, er werde gewunt da mit.>< was wißent ir?> sprach der konig.< herre>,
sprach er,< ich weiß es wol und noch sagen ich uch aber mer, ich wil das ir wißent
das noch huot an dießem tag sollent anheben die großen abentüre und das groß
wunder von dem heiligen grale.>
und da der konig hort das es lanczelot nit thun wolt, da sprach er zu herrn
gawin:< lieber öhem, besuchent irs!>< herre, mit uwerm urlaub, ich enthuon
sin nit; dwil myn herre lanczelott syn nit wil besuochen, so wer es torheit das
ich die hant daran dett, wann ir wol wißent das er viel beßer ritter ist dann
ich.>< doch sollent ir es versuchen, wann ich es wille und nit umb das schwert
zu han!> und er dett die hant an die süle und greif das schwert mit dem gehielcze
und zoch was er ümmer mocht, aber er kuond sin nit uß geziehen.
der konig sprach zustunt:< lieber öheim, lant stan, wann ir hant myn gebot
wol gethan.>< herre gawin>, sprach lanczelot,< wißent fur ware das diß schwert
sol uch noch also nahe schniden das ir ein burg darumb gebent das ir es nye
berurt hettent.>< herre>, sprach herre gawin,< des enmag ich nit; solt ich
yczunt darumb sterben, so dete ichs umb mynes herren willen zu volbringen.>
und da der konig hort diße rede, da gerauw es yn das herre gawin gethan hett,
und sprach zu parczifal das er es besuchte. und er antwurt:< gern, umb
herre gawin geselschafft zu thun>, und det die hant an das schwert und zog
alles das er mocht, aber er enkund sin nit han. und da glaubten alle die uff
dem placz warn das lanczelot war hett gesagt, und die buchstaben an dem
swert warn es sicher, und was nye keyner so küne der getörst hant daran thun.
da sprach herre key:< herre, samir got, nun mögent ir wol essen gan, wann
ir wollent, wann eyner abentur hant ir nit gefelt vor essen, des mich düncket.>
< nuon geen wir dannen>, sprach der konig,< es ist wol zitt.> da gingen sie all
mit ein hinweg und ließen die sül stan uff dem waßer. und der konig
hieß blasen zu dem essen und ging siczen zu dem essen, und yglicher ging siczen
an syn stat. desselben tages dienten zu tische vier gekrönte konig und mit yn
als vil hoher manne das es wunder were zu sagen.
desselben tages da saß der konig artus uff synem hohen seße in dem pallast
und wart gedienet mit großer gesellschafft von fursten. so geschach es, da sie
all gesessen waren uber all, das sich fande das alle die gesellen von der tafelrunden
waren kuomen und alle seß erfullet waren, on den man nennet den sorglichen seß. da geschach yn ein wünderlich abenture das alle die düren an dem
pallast und die fenster gingen zu, also das nymant kein hant daran det, und
wart darumb nit finster in dem sale. und von diesen dingen wurden sie all
erschrekt, und der wiß und der duomme. und der konig artus, der mit dem
ersten rette, der sprach:< werlich, wir haben huot wuonder gesehen und
glauben das wir noch morgen sollen sehen was diß ist.>
in des das der konig also redte, da kam darinn ein byderman mit wißen
kleidern, alt und grawe, und was nye ritter darinn der da kuonde wißen wo er
yn kuommen were. und der byderman kam zu fuoß und furt mit der hant ein
ritter, gewapent rot, on schwert und on schilt. und sprach, als bald als er
kam in den pallast:< fried sy hie!> und sprach zu dem konig, da er yn sahe:
< konig artus, ich bring dir den ritter den man so lang begert hat, der da ist
kuommen von dem hohen geschlecht des konigs david und joseph von armathie.
und das ist derselb mit dem die wunder von diesem land sollen und von fremden
landen geschehen, und sehent yn hie!> und der konig was hart fro dieser mere
und sagte zu dem biederman:< sitt wilkuomen, ist diese mere sicher, so sitt ir
ritter wilkuomme! wann ist es der des wir lang han gebeitet, der uns vollenbringen
sol die abenture von dem heiligen gral, und nie wart von
keinem manne gedan als groß freud als wir von im sollen han. es sy der
oder ein ander, so wolt ich wol das im guot geschehe, dwil das er ist von also
hohem geschlecht als ir gesagt hant.>< in truwen>, sprach der biederman,< ir
solt ein schön beginde da von sehen>, und er dete yn entwapen. da bleib er in
einem roten zindels rock stan, und deten im einen roten saments mantel umb,
gefutert mit eim hermel fuoter, den trug er uff synem hals. und da er sich hett
an gethan und bereit:< volget mir, herre ritter>, sprach er, und er dete es, und
fuort yn an den sörglichen seße, by dem lanczelot saß. und er hebt das siden
tuoch uff, das daruff lag; da waren buchstaben geschriben, die sprachen:< hie
ist galaat seß.> der biederman besicht die buchstaben das sie kürczlich gemacht
waren als yn duchte. da bekant er den namen und rieff als lude das alle die
die in dem huß waren horten:< herre, her ritter, siczent hie, wann der seß ist
sicher!> und er saß alle lachend nyder. und er sagt dem biedermanne:< ir
mögent wol hinweg faren, wann ir hant wol gethan das man uch gebott, und
grüßet mir zu mal sere alle jhene von dem heiligen hoff und mynen öhem den
könig pellis und mynen aneden den richen konig vißcher und sagent im von
mynen wegen das ich wil kumen des erste des ich ümmer kan oder die muoß mag
han.> und der biederman schiet von dannen und befalh konig artus unserm
herren got und alle die anderen. da man yn fragte, wer er were, er antwurt
wol hart, das sie es yczuont nit geware würden, wann sie sollent wol wißen zitt,
ob sie yn es gedurren fragen. da ging er an die meysten thüre von dem pallast
die da beschloßen was und dete sie uff und ging nyder in den hoff, da sin ritter
und knecht waren wol funffczehen die sin hetten gebeit, die mit im dar waren
kuommen, und er saß uff und schied von hoff in all sölcher wise das sie nit mer
wüsten zu dem male von synem wesen.
da alle die von dem sale das sahen das der ritter was gesessen in den seß,
da sich also vil biederber lüt hetten geforcht und da mang groß abentür
was geschehen, da was keyner, es hett yne groß wuonder, wann sie sahen das er
als gar ein juongk man was das sie nit enkuonden wißen von wem im die gnade
kuomen möchte, es were dann von dem willen unsers herren. da huob sich groß
freude, und alle die in dem hof waren die boten dem ritter groß zuocht und ere,
wann sie wol gedachten das er der were von dem die abentur von dem heiligen
gral solt überwuonden werden. wann sie wol bekanten by dem seß, wann nye
mensch daruff ensaß, im wer misseluongen in etlicher maßen, on er alleyne. da
boten sie im groß ere und dienten im in alle wege als sie mochten also von dem
den sie hielten einen herren über all die von der tafelrunden. und lanczelot
der yn gar gern sahe durch der wunder willen, wann er bekant das es der was
den er des tags ritter hatt gemacht, und hett sin groß freude. und darumb
dete er im die meyste ere die er kuond und sprach im zu mancherley
und fraget yn von synem wesen das er es im seite etlicher maßen und im bekente
dem er es nit versagen dorst. er beschiede yn etlicher maßen des er yn fragte.
und bohort der was also fro das er nit fröer mocht gesyn, wann er wol erkant
das er were galaath lanczelots suon der die abentür und wunder zu ende solt bringen. da sprach leonel sin bruoder:< lieber bruder, wißent ir wer der
ritter ist der da siczet uff dem sorglichen seße?>< ich enweiß sin nit wol>
sprach bohort,< dann das ist der den myn herre lanczelot huot nuow ritter machte
mit syner hant und sy der von dem er und ich also viel han geseit, den myn
herre lanczelot gewann mit des richen koniges vißchers dochter.>< wißent
sicherlich>, sprach leonel,< das es ist unser nehste mag, und von dirre abentüre
sollen wir billich hart fro syn. wann ich bin one sorg, er sol noch kuomen in
die gröste ere, da ye ritter yn kam den wir ye bekanten, wann er hat so schon
angehaben.>
also sprachen die zwen gebrüder von galaat, und also daden alle die andern
von dem hoff. also ferre lieffen die mere uff und nyder, das die konigin,
die in der kamern aß, es horte sagen. wann ein knecht sprach zu ir:< frauw,
wünderliche mere sint gescheen hieinn.>< wie?> saget sie.< uff myn trüw>,
sprach er,< ein ritter ist in dem hoff, der hatt erfült die abentür von dem sorglichen
seß, und all die welt hat wunder wannen im die gnad sy kuomen.>< sicher>,
sagt sie,< mag das war gesin?>< ja>, sagt er,< sicherlich.>< somir got>, sprach
sie,< so ist im hart wol gescheen, wann diese abentüre enmocht nye menschen
gescheen, er were dot oder geleczet, e dann es zu ende sy bracht.>< eya>, sprachen
die frauwen,< wie gar zu guter zitt wart der ritter geborn! wann nye kein
ritter also biederbe wart das es im möcht gescheen. in dießer abentuor mag
man wol erkennen das es der ist der enden sol die abentür von den großen
britanien, durch das der geleczt konig genesen sol.>< lieber frünt>, sprach die
konigin zu dem knecht,< nuon sag mir, das dir got helff, von was gestalt was er?>
< frauw>, sprach er,< es ist ein der schönste ritter von der welt und ist on maßen
juong und glicht lanczelot und in dem geschlecht des koniges ban so wunderlichen
sere das alle die von hinnen sprechent fur ware das er sy von ym kuomen.>
und da begert yn die künigin zu sehen vil mer dann sie vor det. wann da
sie hort sagen von syner gesteltnuoß, da gedacht sie wol das er der wer den
lanczelot hatt gewuonnen mit des richen koniges vißchers dochter, also das man
ir dick gesagt hette in welcher maßen er yn gewunnen hett. und das was das
kint darumb sie aller meyst zornig was gewesen, were es das die schult
syn gewest were.
da der konig geeßen hett, und die gesellen von der tafelrunden die stunden
off von iren seßen, und der konig ging selb zu dem sorglichen seß
und hub das syden duch uff und fand galaats namen, das er hart sere begert
zu wißen. da zeigt es der konig hern gawin und sprach:< lieber neve, nuo
han wir galaat den guoten ritter vollenkuomen, des wir und alle die von
der tafelrunden sere han begert zu sehen. nuon gedencken wir yn zu eren dwil
das wir yn by uns han, wann er nit lang by uns verliben sol, wann ich wol weiß
das die suchung von dem heiligen gral schier sich heben sol als ich wenen. das
uns lanczelot hat thun verstan, wann er es nit gesagt enhett, er hett dann ettlicher maß da von gewist.>< herre>, sagt myn herre gawin,< ir und wir sint im
schuldig zu dienen als dem den uns gott hat gesant, umb das land zu erlösen
von den großen wundern von den großen abentüren die also lang hant
geweret.>
da kam der konig zu galaat gegangen und sprach:< herre, sint wilkuomme,
wann fast sere han wir uower begert zu sehen. nuo han wir uch hie, des gnaden
wir got und uch das ir begert herzukuommen.>< wann herre>, sprach er,< ich
bin es schuoldig zu thun, wann von hinnen sollent die kuomen die gesellen sollen
syn der suchung des heiligen grales, das sich schier heben soll.>< herre>, sagt
der konig,< uwers kumens haben wir fast sere zu thun umb diße große wunder
in dießem land zu ende zu bringen umb ein sunderliche die huot ist gescheen,
das alle die von innen hant gefelt. dann ich weiß das ir nit felen solt, wann
ir der sint der alles das zu ende bringen soll da die andern an gefelt hant. wann
darumb hatt uch gott herre gesant das ir das volendet das nymant konde zu
ende bringen.>< herre>, sprach galaat,< wo ist die abentür als ir mir sagent,
wann ich begeren also sere sie zu sehen.>< ich sal sie uch wisen>, sprach der
konig und nam yn mit der hant und ging herab von dem pallast. und die
gesellen von dem hoff gingen nach zu sehen wie die abentür von der suole solt
zu ende kuomen. da lieffen die ein und die andern, das nye ritter in dem pallast
verleib. und die mere kamen vor die konigin. und als bald als sie es hort,
da det sie die tafelen uff heben und sprach zu vier den meisten frauwen
die by yr waren:< lieben frauwen, gand mit mir biß dar, wann ich kan nit
gelaßen in keyner wise, ich müß sehen die abentür enden, ob ich so zitt kuomen
kan.>
mit dem da ging die konigin ab von dem pallast und mit ir ein michel teil
von frauwen und von jungfrauwen. und als bald als sie kamen off das waßer
und die ritter sie sahen kumen, da huben sie an zu sprechen:< hüt, hüt, myn
frauw die konigin!> und machten ir weg. und der konig sprach zu galaat:
< herre, sehent hie die abentüre, da von ich uch han gesaget, diß schwert uß zu
ziehen von dieser suole; wann alle die besten von mynem huse hant daran gefelt
das sie es nit kunden ußgeziehen.>< herre>, sprach galaat,< das ist nit wunder,
wann die abenture die ist myn und nit ir, und umb diße sicherheit
des schwertes zu han, so enbracht ich keyns herre mit mir, als irselber wol
mögent sehen.> da det er die hant an das schwert und zog es uß als lichticlich
als ob es nit enheffte, und nam die scheid und stach es darinn und guort es umb
sich und sprach zu dem konig:< herre, nuo ist es besser dann es vor was. nuon
brist mir nit dann ein schilt, des enhan ich nit.>< lieber herre>, sprach der
konig,< eins schilts sol uch gott etwa beraden als er uch des schwerts hat gethan.>
da sahen sie alles das waßer nyder wo ein juongfraw kam off einem schwarczen
zeltende pferde und kam gar schnell zu yn. und als sie dar kam, sie gruoßt
den konig und syn gesellschafft und fragt ob lanczelot da were, und er was
aller nehst by ir. der antwurt und sprach:< jungfraw, ich bin hie!> sie
besah yn und kant yn und sprach all weynende:< eya lanczelot, sere ist uwer
wesen verkert sither gestern morgen.> und da sie es gesprach, lanczelot antwort
ir und sprach:< jungfrauw, wie ist dem, das sagent mir!>< uff myn trüw>,
sprach sie,< gern sol ich es uch sagen, zuhorende alle die hie sint: huot morgen
waren ir der best ritter der da lebt; und der uch den besten ritter geheißen hett
der hett war geseit, wann da warent irs. und der es yczunt seyt, man
solt es halten vor gelogen. von besserm dan ir sint ist wol besucht mit der
abentür von dem schwert, wann ir getorstent nye hant daran gethun. und
darumb so ist verwehselt und verkert uwer name, darumb ich uch verman das
ir nüme wenent der best ritter syn von der welt.> und er sprach, er wolt es
nümmer gleuben das er es were,< wann diße abentüre hat mirs uß mynem herczen
genuomen>.
da wante sich die jungfrauw zu dem konig und sprach:< konig artus,
dir enbüt mathias der einsiedel mit mir das in dißem tag noch huot sol dir die
groste ere gescheen die ye ritter zu britanien geschach, das enist nit von dinen
wegen, es ist von ander lüt wegen, und weist du warumb? von dem heiligen
gral, der sol erschinen in dinem huse und sol alle die gesellen von der tafelruonden
setigen.> und als bald als sie das gesprach, da wante sie sich umb und
kert ir straßen wiedder da sie herkuomen was. und warn gnuong ritter und gesellen
die sie gern hetten behalten, umb zu wißen wer sie were und wannen
sie dar kuomen were. wann sie entwolte es nye gesagen nymant der sie bat.
da sprach der konig zu den helden von synem hofe:< lieben herren, es ist
also das von der suchuong von dem heiligen grale han wir werlich zeichen gehabt
das ir kurczlich darinn kument. und umb das ich wol weiß das ich uch nümmer
me gesehen also zu hauff als ir hie sint, so wil ich das in der wiesen vor camelot
sy yczunt angehaben ein torney als rißlich das nach uwerm tode da von gesagt
werde denen die nach uch kuomen.> und sie volgeten sin alle und gingen in die
stat und wapeten sich, und ein teil wapeten sich fast zu stechen,
und die andern namen nit mer dann gedeck und schilde und verließen sich
uff ir sterck. und der konig, der alles diß gethan hatt, endet es nit anders dann
umb zu sehen von galaats sterck, wann yn ducht das er nit als balde wiedder
dar keme wann er dannen schiede.
und da sie waren all gesament in der wiesen vor camelot, die großen und
die cleynen, galaat umb des konigs bethe willen und der konigin det
synen halsberg an synen lip und synen helm uff syn heubt und on schilt, wann
er nye keynen wolt genemen umb alles das man ym gesagen kuonde. und
myn herre herre gawin, der syn also fro was, sprach, er wolt im syn spere füren.
und also sprach auch myn herre ywan und bohort von ganna, und die
konigin was off die muren gangen mit großer gesellschafft von frauwen und
von jungfrauwen. und galaat was kumen off die wieß mit den andern rittern,
der hub an sper zu brechen also engstlich das alle die yn sahen hetten groß
wunder sin und hilten yn vor den besten ritter vor all. und sprachen alle die
jhenen die yn sahen, er hett herlich angehaben ritterschafft, das es wol schien
an dem das er alda gethan hatte, das von dannen fürbas mocht lichticlich uberkuomen
die andern ritter all von biederbkeit. wann da der torney gescheen
was, funden sie das all die gesellen von der tafelrunden, die da wapen hetten
getragen, ir nit was verliben dann zwen, er hett sie alle gefellet. der was eyner
lanczelot, der ander parczifal. also werte der torney als biß nach nonezitt
und wert als lang biß das der konig selb sorg hatte das sie zum letsten sich verkerten
in zorn, und det sie scheiden. und det galaat synen helm abthun und
det yn tragen bohort von galla, und furten yne in die stat zu kamlot durch
die meysten gaßen mit offenem antlicz, durch das das yn die lüt eben sehen.
und die konigin die ersahe yne und sprach das es sicher war were das er lanczelots
suon were, wann nye zwen mann als wol sich glichen als sie deten. darumb
were nit wunder das er wer großer ritterschafft vol, wann anders wer im gar
wunderlich geschehen. und ein frauw hatte gehört dieße rede eins teils und
antwurt allczuhant:< ist er schuldig von recht als guot ritter zu sin als ir gesagt
hant?>< ja zwar>, sprach die konigin,< wann er ist von allen sitten
kumen von den besten rittern von der welt und von dem besten geschlechte
das man weiß in der welt.>
mit dem gingen die frauwen dannen und wolten vesper hören, wann es ein
groß hochczytt was. und da der konig was von der kirchen kumen und was
in dem hohen pallast, da gebote er das man die tafele deckte. da gingen die
ritter siczen, yglicher an syn statt als sie des morgens hatten geseßen.
und als bald als sie waren geseßen und stille schwiegen, da horten sie einen
dunreschlag als wunderlich groß das sie woneten der pallast wolt fallen. mit
dem so kam ein schöne sunne, die schein also clar das sie sieben stunt schöner
scheyn dann sie vor hatt geschienen, und waren alle die von unsinnen als weren
sie yczunt vol des heiligen geistes, und begund einer den andern anzusehen
und wuosten nit wie yn gescheen was, und enwas kein man in dem hoff der ein
wort kunde ußer synem muonde gesprechen, sie waren alle verstuommet, kleyn
und groß. und da sie hatten ein guot wil also gesessen und kunden nit mer
dann eyner sahe den andern ane. in des das sie also saßen, da kam darinn
der heilig gral und was gedeckt mit eim wißen sammat, und kunde nymand
gesehen wer yn druge, und kam durch die großen türe in den pallast. und
als bald als er dinne was, da was alle der pallast vol gutes geruochs, als ob alle
die kruter von aller der welt dinnen weren gestrauwet, und ging durch den
pallast von einem ende zu dem andern. und als bald als das geschach, da
wurden all die tafeln erfüllet von aller der besten spise die yderman erdencken
kunde. da er gediente von eim zu dem andern, da schiet der heilig gral von
dannen, das nymand wust war er kame oder hien kerte. zu hant da gewuonnen
sie macht zu sprechen als vor und danckten unserm herren von der großen
gnaden und eren die er yn gethan hette, das er sie hett gesettiget von der heiligen
gnaden von dem heiligen gral. und uber sie all so was konig
artus der fröste vor yn allen, von der großen barmherczikeit die unser herre
im hatt erczeugt vor allen den konigen die vor im waren gewest.
von diesen dingen waren fro die fremden und die heimschen, wann sie wol
ducht das ir unser herre gott nit hett vergeßen, wann das yne unser herre gott
erzaugt so große gnade, und retten viel da von als lang als das essen werte.
und der konig selber rette da von mit den nehsten die da by waren und sprach:
< ir herren, wir sollen billich groß freud han das uns unser herre bewißt also
groß früntschafft, das er uns von gnaden wil senden an eim so hohen tage als
off dem heilgen pfingsttag.>< herre>, sprach her gawin,< noch ist ein ander
dingk hieinne, des ir nit enwißent: das yderman ist gedienet von allen dem
das sin hercz begeret und das er hiesche, es enwere dann in des richen geleczten
königes huß, on das wir sin hindergegangen das wir syn nit eigentlich mochten
gesehen, wann es uns alles was vorbedeckt. darumb geloben ich
allczuhant morn frü anzuheben on lenger beiden in all sölcher maßen das ich
es halten wil biß das ich eigentlich han gesehen das mir hie gewißt ist, ob es
mög sin in keynerley wise, so mag ich wiedder keren.>
da die von der tafelruonden horten diß, da stunden sie all uff von yren seßen
und daten alle die gelübde die myn herre gawin hett gethan, und sagten das
sie nuommer erwünden noch nuommer mer gerugten biß das sie solten geseczt
syn an die hohen tysche, da die süße allwege were, als die sie da hatten gehabt.
und als bald als der konig hort das sie also hetten gelobt, da was es im groß
ungemach, wann er wol wiste das er es nit mocht wenden von dieser suchung.
und sprach zu mynem herren gawin:< eya gawin, ir habt mich gedöt
umb die gelübd die ir hant gethan! ir hant mir genomen die gröst und die
schönst geselschafft die ich ye gewann, und das ist die geselschafft von der tafelrunden.
wann ich wol weiß, als bald als sie von mir kerent, das sie nymmer
als bald und als gar wiedder kuoment als sie uß sint gerieten. wann ich wol
weiß das sie sterbent meist teil all in dieser suochung, wann es nit als bald ende
nymet als ir wenent. da von müwet es mich nit wenig, wann ich sie all myn
tag geeret han und gefordert nach aller myner vermöglicheit, als ob sie weren
myn söne oder myn brüder gewest. darumb thut mir sere we ir scheiden,
wann ich gewonet han by yn zu syn und irer geselschafft und kan nit gewißen
wie ich mich es getrösten sol.> nach dießem gespreche hub der konig zu gedencken
hart sere, und in dem gedanck gingen im die trehen zu den augen uß,
das alle die in dem hoff wol brufften. und da er mocht sprechen, da rieff er
als lut das es alle die von dem hoff horten:< eya gawin, gawin, ir hant mir
das grost leydt gethan und den grosten jamer, den ich nymer überwinden kan, biß das ich weiß sicherlich was endes die suchung nemen sol; wann ich
han groß sorg das keyn myn frünt nymmer wiedder kuome.>< eya herre>,
sprach lanczelot,< das ir das sprechent! ein solch man als ir sint sol nit sorg
in syn hercz nemen, dann gerechtikeit und könlich han guote hoffnung und guten
trost, und solt uch trösten. und werlich, ob wir alle stürben in dießer suchung,
es wer uns mer ere dann anderswo.>< lanczelot>, sprach der konig,< die groß
lieb die ich all myn tag zu uch han gehabt die duot mich dieße rede sprechen,
das enist nit wuonder ob ich bin zornig. wann nye keyn konig in der cristenheit
gewann also vil guter ritter zu syner tafelen als ich huot han gehabt an
diesem tag und nuommer mer kuommen als sie huot sin gewest, und
das ist der meiste untrost den ich han.>
uff dieße rede wust gawin nit zu antworten, und wüst wol das der
konig ware sagte und hett yn gern beruwen, ob er hett gedörst, von der rede
die er het gesprochen. dann es mocht nit syn, wann es als ferre kuomen was
und was in all die kamern kumen, die in dem hoff waren, wie sie sich hatten
angenomen der suchung von dem heiligen grale. und wolten sich des morgens
von dannen scheiden die da gesellen solten sin und waren ir vil mer die zornig
waren darumb dann guotes muotes. und von der gesellen wegen von dem hofe,
so was konig artus gefert über all konig.
da die frauwen und jungfrauwen, die by der konigin waren gesessen, horten
diße mere, sie wurden sere zornig und betrubt, sunderlich die da wiber oder
bulen waren der gesellen von der tafelrunden. und das was nit wuonder, dann
waren geeret von yne, wann sie forchten das sie sturben in der suchung.
da von huben sie ane groß jamer zu triben, und die konigin fragt den knecht
der vor ir stuonde:< sag mir, weret du da, da die suchung ward gelobet?>< ja>,
sprach er,< frauwe, myn herre gawin hatt es gelobet und lanczelot und all
gesellen. und her gawin gelobt es zum ersten und myn herre lanczelot,
also daten es die andern alle die da waren von der tafelrunden.> da sie hort
diße ding, da was sie betrubt umb lanczelot, das sie ducht das sie wolt sterben,
und mocht nit enthalten, die treher gingen ir uß den augen. und antwurt
uber ein guot wil als die als gar betrübt was das sie nit betrübter mocht syn:
< es ist sicher groß schad>, sprach sie,< wann one den dott so sol es von manchem
bydermanne nümmer vollenbracht werden, dwil sich hatt so manch mane
underwunden. und hat mich es groß wunder wie das myn herre der konig,
der ein als wise man ist, das er es hat gestadt. wann das best teil von sinen
helten sollent sich scheiden so wünderlich das wenig yt guotes verliben sol.>
und sie hub an zu weynen als wünderlichen sere und alle die frauwen
die da waren by ir.
also was alle der hoff bedrübt umb die mere da sie sich scheiden solten.
und als bald als die tafelen waren off gehaben in dem pallast und die frauwen
waren off gestanden und sich samelten zu den rittern, da huob sich der jamer
von yglicher frauwen oder juongfrauwen, sie were wip oder buole, sie sprach
zu irme ritter, sie wolt mit im in die suchung. da was ir gnug in dem hofe
die sich lichticlichen hetten laßen überwinden oder uberkumen, und hett ein
biederb altman gethan, der was gecleit mit geistlichen cleidern und kam nach
dem essen. und als bald als er vor den konig kam, da rieff er als lut das es
alle die wol mochten hören die dainn waren:< hörent, ir gesellen von der tafelruonden,
nascius der einsiedel der enbüt uch das nymands in dieße suchung
füre frauwen oder jungfrauwen, das er nit falle in dötliche sünde, wann nyman
sol darinn kumen, er hab dann vor gebichtet. wann nymand sol in so hohen
dinst dreten, er hab dann vor gereiniget sich und geweschen von
allen dotsunden und von aller unreynikeit. wann diese suchung sol nit sin
von wünderlichen sachen, suonder sol sin von inniglicher lieb unsers herren
und von der hohen lerung das der meyster kurczlichen leren sol und den guoten
ritter, den er hat uß erlesen zu synem dinst vor andern werntlichen rittern,
dem er offenbaren sol die großen wunder von dem heiligen grale und sol yn
laßen sehen das kein dötlich hercz erdencken kan.
durch dißer sach willen, so füre nymand syn wip oder buolen mit im.> und
der konig det den guten man herbergen wol und richlichen, und der konig fragt
yne viel von synem wesen. und er antwuort ym wenig, wann er anders vil hett
zu gedencken von andern sachen wegen. und die konigin kam zu galaat und
saczt sich by yn und fragt yn viel, wannen er were. und er sagt es ir ein groß
teil als der sin viel wuost, one das er were lanczelots sone, darinn verjach
er nye wort. noch dann an syner sprach so bruofft die konigin sicherlich
wol das er lanczelots sune was, und das er yn hett gewuonnen mit des konigs
pellis dochter, wann sie dick wol da von hett hören sagen. und darumb das
sie es selber wolt hören von synem muonde, darumb fragt sie yn der warheit
von synem vatter. und er antwurt das er es nit sere wol wiste wes suon er
were.< eya herre>, sprach sie,< ir helent mir es, warumb thünd ir das? nümmer
von uwerm vatter solt ir schande gewinnen, wann es ist der schönste ritter
von der welt, und ist kuommen von allen syten von konigen und von königinnen
und von dem hochsten geschlechte das man weiß, und hatt biß herre den lob
gehabt vor den anderen und vor den besten von der welt. darumb ir gent
vor alle die besten ritter von der welt, wann ir glicht im so wol das kein so einfeltig
ritter hieinne ist, er bekenne uch wol der uch besiecht.> da galaat hort
diese rede, da ward er gar rot und schamt sich gar sere, und er antwurt ir zu
hant:< frauw, sint ir so sicherlichen wißen wer ich sy, so mögent ir es mir
wol sagen. und ist es der den ich wene der myn vatter sy, so wil ich uch vor
ein warsagerinne hann; und ist es der nit, so enkan ich es nit gefolgen umb
keyn dingk das ir mir sagent.>< in truwen>, sprach sie,< sitt ir mir es nit sagen
wolt, so wil ich es uch sagen: der uch gewan, das ist myn herre lanczelot
von dem lache und der schönste ritter und der baß geminste ritter der ye wart
geborn in unsern jaren. darumb mich düncket das ir gein mir nit solt helen
noch vor nymant, wann von besserm ritter noch von biederberem mocht ir
nit gewunnen werden.>< frauw>, sprach er,< sit irs also wol wißent,
warumb solt ich es uch sagen? man sol sin noch bezit gnung gewar werden.>
lange sprachen sie zuhauff und als lang biß es ein gute wil in die nacht was. und da es zytt was schlaffen zu geen, und der konig nam galaat mit
syner hant und furt yn in sin kammer und det yn ligen uff das bette
da erselber pflag anzuligen, im durch groß ere und umb das er als
vil wuonders an im sach. und darnach ging der konig und lanczelot schlaffen
und die helte all von dem hoff. und des nachtes was der konig in großem ungemuot
und bedacht sere das die guten und die biderben von synem hoff des
morgens solten scheiden und solten da hien ryten da er wol gedacht das sie lang
solten verliben. und umb ir lang verliben was er in bedrübnuß, wann er wol
gedacht das ir das meiste teil bliben solt in der suochuong. das was das ding
darumb er trurig was.
in also großem jamer und in alsolcher wise waren die helde alle und die die
von dem konigrich von logres waren. und da unser herre got wolt das die
finster von der nacht vergangen was und der tag uffging und scheyn liecht
die ritter stunden uff zuhant alle die sich hetten angenuommen der suchung
und daten sich ane und bereiten sich. und da sie sich wol bereit hetten
stuond off der konig von synem bette. und da er sich hett angethan, ging
in die kamer da herre gawin und lanczelot hatten by einander gelegen des
nachtes. und als er kam, da hetten sie sich angethan und wol bereit und
wolten gan zu meßen. und der konig, der sie als lieb hatte als ob sie sin kinder
gewest weren, grußt sie da er zu yn kam. sie stunden uff geyn im und hießen
yn wilkum syn, und er det sie nyder siczen und saß by sie. und da begunde
er hern gawin anczusehen und sprach:< gawin, gawin, ir hant mich verraten,
wann myn ere wart nye so sere von uch gebessert als sie nuo ist genyderet,
wann ich nümmer mer also geeret werde von also großer geselschafft als ir mir
hant genomen mit uwer irrekeit. noch bin ich betrübet umb sie nit also sere
als umb uch zwen, wann alle die lieb die ye keyn man zu dem andern gewann
han ich zu uch gehabt, und die hebet sich ycz nit an, sunder von der zitt da ich
bekant die groß biederbekeit die in uch was geherbergt.>
da der konig hett dieße rede gesagt, da schweig er und gedacht
ernstlich, und im gedanck da vielen im die trehen uber syn antlicz. und da
sie sahen diße ding das er also zornig was, wurden sie so bedrübet das es nymand
gesagen künde und gedorsten nit antwuorten dwyl sie yn in dem zorn
sahen. und er bleib ein guot wil in dem zorn, und da er sprechen mocht, da
sprach er gar betrüblich:< eya herre got, ich enwond nit das ich ümmer verdienen
solt zu scheiden von dieser geselschafft die mir got hett verluhen.> darnach
sprach er zu lanczelot:< ich manen uch der truwe die zwüschen mir
und uch ist das ir mir helffent raten zu dißen dingen.>< herre>, sprach er,
< sagent mir wie und was.>< ich dett>, sprach der konig,< alczu hant gern diße
suchung verliben.>< herre>, sprach lanczelot,< ich han sehen schweren als
viel biederbe lüt das ich nit gleub das es mög abe gan in kein wise, wann es
wer nymant, er hett sin schande und wer groß untruw der die suchung ließ.>
< uff myn truw>, sprach der konig,< ich weiß wol das ir war sagent, wann die
groß lieb die ich zu uch han thuot michs sagen; wann wer es nit das es gelobt
were, so wolt ich wol das man understan möcht, so we thut mir von hinnen
scheiden.>
also lang sprachen sie zusamen das es hoch uff den tag was und
das die suonne hett etlicher maßen verschmelczt den tauwe, und der pallast
begund sich fullen von den helten von dem konigrich. und die konigin was
uffgestanden und kam zu dem konig und sprach:< herre, die ritter beident
uwer dort ynne umb zu gan zu messe.> und er stund uff und wiste sin augen,
umb das die yn sehen nit brüfften den großen jamer den er hatt gelitten. myn
herre gawin ließ im bringen syn wappen und myn herre lanczelot. und da
sie wol gewapent waren, on ir schilde, und kamen in den pallast und funden
die gesellen, die waren auch bereyt und wolten messe hören. und als sie in
dem mönster messe gehorten also gewapent, gingen sie widder in den pallast
und saßen nyder, die eine und die anderen die da gesellen waren zu der suchung.
< herre>, sprach der konig bandirs zu dem konig artus,< syt das ding
also hart ist undernuommen das es nit mag abegan, so riede ich wol das man die
heiligen dett bringen das die gesellen schwüren solche eyde, es sich gebüret,
die in die suchung wollent.>< ich gib es wol zu>, sprach der konig,< sit irs radent
und man es nit mag underkumen.> da det man den schriber die heiligen
bringen da man pflag uff zu schweren in dem hoff. und da man sie hett bracht
vor den meister, da sprach der konig:< herre gawin, geent herfür, ir sint der
erst und der anhab gewest in der suchung, darumb thünd ir den ersten eide!>
< herre>, sprach der konig bandirs,< er sal es nit thun zum ersten, wann der sol
es thun den wir halten vor herren und vor meister von der tafelrunden. das ist myn herre her galaat. als bald er das getuot, so sollen wir all solche eyd
thuon als er hatt gethan, on wieddersprechen.> da rieff man galaat, und der
kam und knüwete nyder vor die heiligen und schwuor als ein getrüwer ritter
das er jar und tag und noch mer, ob es not thete, nuommer zu hof kuomen solt,
er wüst dann sicher warheit von dem heiligen gral, ob es möcht syn oder nit
in keyn wise. darnach schwur lanczelot sölchen eyd als galaat hatt geschwuorn,
und darnach myn herre her gawin und parczifal und bohort und leonel und
ylays der schöne. und da schwuren die gesellen von der tafelrunden einer
nach dem andern und da sie hatten all geschwurn und angeschriben,
da funden sie das ir was druhundert und fuonffczig, die alle guot ritter
waren und keyn zag nit under yn was. und da aßen sie ein wenig umb den
konig, der sie es bat. und da sie geeßen hatten, da daten sie ir helm off ir heubter,
da was es ein sicher ding das sie nit mer verliben enmochten. und sie namen
urlaub von dem konig und bevolhen die konigin got mit schryenden augen.
und da sie sach das sie wolten scheiden und nit mer mochten verliben,
hub sie an als groß jamer zu triben als ob all ir frund weren geberet vor iren
augen gewest. und umb das das sie nit wolt das man es brüffte, so ging sie in
ir kamer und viel uff ir bethe. da hub sie an den grösten jamer zu triben,
das nye kein man so hart ward, hett er sie gesehen, es hett yn erbarmet. und
da lanczelot was bereit offzusiczen, der als groß betrübnuß hett umb syner
frauwen zorn das nymand mocht zorniger gesin, kerte er sich zu der kamern
da er sie hett gesehen innengan, und ging zu ir darinn. und da die konigin
yne ersach also gewapent kuommen, da hub sie an zu schryen:< eya
lanczelot, ir habent mich zu mal gedöt das ir mynes herren hoff laßent und
farent in fremde lant da nymandt herwiedder kuomet.>< frauw>, sprach er,
< ich sol viel kurczlicher, ob got wil, herwiedder kuommen dann ir wenent.>< eya
herre got>, sprach die konigin,< myn hercz sagt mirs nit, ich bin in dem grösten
jamer und angst von der welt, da je edelwip yn kam durch eyns mannes willen.>
< frauw, ich muß hin weg mit uwerm urlaub.>< wann ir wöllent>, sprach sie,
< ir kement nymer da hien mit mynem willen; dwyl es also muß syn, so fart
in des huot der sich pynigen ließ an dem heiligen crücze, umb zu erlösen den
sunder von dem ewigen tode, der uch geleid und behüde in allen den enden
da ir hien koment!>< frauw>, sprach er,< got thü es durch syn heilige
barmherczikeit.>
mit dem da schied lanczelot von der königin und kam in den hoff hernieder
und fandt das sin gesellen nit anders beiten dann sin uffzusiczen. und er ging
zu synem pferde und saß uff. und der konig sah das galaat on schilt wolt
dannen scheyden in die suchung als die andern. er kam zu im und sprach:
< herre, mich düncket das ir nit gnuogk endüt das ir nit von hinnen schilt furent
als die andern gesellen.>< herre>, sagt er,< ich mißthete ob ich hieinn
eynen neme, wann ich nymer keynen an mynen hals gehencke, abentür geb
mir yn dann.>< nuon geleide uch gott>, sprach der konig,< wann ich schwige
gern wann es nit anders gesyn mag.> da waren uffgesessen die helte, die ritter
und rieten hinweg die eyn und die andern, und rieten durch die stat, biß das
sie uff das felt kamen, und gesahen nye so großen jamer und geschrey als die
von der stat daten gemeynlich. und da sie sahen das die gesellen die in der
suchung waren von dem heiligen gral von dannen schieden, da was nymand,
wiedder arm noch rych, von allen den graven die da verliben solten, sie schruwen
heiße trehen. wann sie hatten also groß betrübniß von dem scheyden, wann
jhene die da hinweg wolten die daten im nit glich als ob yn üst darumb were,
und daten als ob sie es fro weren, als sie auch waren. und da sie
waren komen in den walt vor die burg nagari, da hielten sie vor eim crücz.
da sprach myn herre gawin zu dem konig:< ir hant ferre gnuong geritten, ir
solt wiedder keren und müßent es thuon, wann ir sint der der uns nit ferre geleiten
sol.>< das wiedderkeren thuot mir vil wirß dann das herkuomen, wann also we
thut mir von uch scheiden. dwyl ich aber sehe das es nit anders sin mag, so
sol ich wiedder keren.> und da det myn herre gawin synen helm ab von synem
heubt, und also daten die andern all. und darnach, da sie all hatten ir helm
entstricket, da bevalh eyner den andern unserm herren hart heiß weynende.
und zu hant schieden sie sich in allsolcher wise das der konig reyt geyn kamlot
und die gesellen in den walt. und rieten biß das sie kamen zu der burg nagares.
der nagares was ein biederman und von guotem leben und was ein der beste
ritter von der welt da er was in jugent. und da er sach das die gesellen durch
sin vesten rieten, er det die port beschließen an allen enden und sprach,
dwyl im unser herre die gnad hett gethan das er sie in syner gewalt hette, so
kemen sie nümmer von dannen, er hett yne dann gethan die meisten ere und
den meysten dinst, den er mit allem das er hett vermöcht. und in allsolcher
wise behielt er sie als mit gewalt und dethe sie sich entwapen, und dinte yn des
nachtes also schon und als rychlich das sie alles des wunder nam wo er das guot
neme. da berieden sie sich des nachtes was sie des morgens möchten thuon.
und wurden zu rathe das sie sich des morgens scheiden wolten, und yglicher
wolt sin sunder straß ryten, wann sie beducht das man yn es zu schanden kerte
das sie alle mit einander rieten.
des morgens, als bald als der tag scheyn, da stunden die gesellen uff und
wapeten sich und gingen messe hören in ein capelle, die was in dem huse. und
da sie messe gehorten, saßen sie uff yre roß und bevolhen den herren in dem
huse unserm herren gott und danckten im sere der eren die er yn gethan hette.
und rieten uß der buorg und schieden sich zustuont einer von dem andern als
sie gesagt hetten. und rieten durch den walt, der ein her, der ander dar, da
sie sahen das es aller dickst was an allen den enden da sie sahen weg oder
straßen. und weynten sere an der scheidung jhene die aller meist wonten
hart herczen han oder die hoffertigsten. - nun schwiget die rede fürter
von den andern und sagt von galaat, wann er ein anhab was dieser suchung.
hie sagent die mere, da galaath was geschieden von synen gesellen, das er
reit dry tag oder vier das er nye abentur enfant dann abe zu sehen. und an
dem funfften tag nach vesper so geschach im das yn syn weg trug in ein wiß
closter. und da er darinn kam, da clopffte er an der porten. und die brüder
von bynnen die lieffen heruß und thaten yn absiczen mit gewalt als den sie
wol bekanten, das er der vermerten ritter einer were. der ein nam
sin pfert, der ander fuort yn in den sale, der stuond off der erden, umb yn
zu entwapen. und da sie yn entwapent hetten, er ersach zwen gesellen von der
tafelruonden, der ein das was konig bandirs und der ander ywan. und als
bald sie yne bekanten, sie lieffen dar mit offen armen und halßten yn und hießen
yn wilkuom sin und daten im die meisten ere die sie kuonden, wann sie zu mal
fro waren das sie yn funden hetten, und daten yme sich bekant. da dete er
yn wiedder groß freud, als den die er hielt vor brüder und gesellen.
des abendes, da sie gessen hetten und waren gegangen spielen hernyder
under einem baume, da fragt sie galaat was abentür sie dar hett getragen.
< somir got>, sprachen sie,< wir kamen her umb ein abentüre zu besehen; das ist
zu mal wünderlich das man uns hatt thuon zu versten, die da ist in diesem closter
von einem schild den nymand mag getragen an synem hals. dann als bald
er yn nymet und tragen wil, das im misselinget an dem ersten tage oder an
dem zweyten, er sy dot oder wuont oder geleczt. und darumb sin wir herkumen
zu erfaren ob es war sy oder nit das man da von saget.>< wann ich
wil yn morgen frü füren>, sprach der konig bandirs,< dann sol ich wißen ob die
abentür war sy als man sagt.>< in truwen>, sprach galaath,< ir sagent mir
wunder! ist die abentur als ir mir erzelet und saget, das ir yn nit künnet gefüren,
so bin ich der der yn füren sol, wann ich keynen schilt nit enhan.>< herre>,
sprachen sie,< wir wollen yn uch laßen, wann ir nit felent an der abentüre.>
< ich wil>, sprach er,< das ir uch zu dem ersten versüchent umb zu wißen
ob die abentür also ware sy als man saget.> da volgten sie ym beide.
die nacht dett man yn gemach und dient yn von allen dem das sie han
kuonden. und vast sere ereten die bruder galaat, da sie horten was wort
die ritter gaben. da legten sie yn sere rylich und herlich, als man solchen
mannen billich thun sol als er was. und nachtes lag by im der konig bandirs
und sin geselle in der kammern. und des morgens, da sie messe gehorten,
fragt der konig bandirs einen von den brüdern wo der schilt were von
dem man solche wunder in dem lande sagte.< herre>, sprach der guot man,
< warumb fragent ir darnach?>< darumb>, sprach er,< das ich yn wil füren mit
mir, zu erfaren ob er hab sölche crafft als man saget von im.>< ich rate es uch
nit>, sprach der guot man,< das ir yn von hinnen furent, wann ich gleub das uch
nit anders da von geschiecht noch kuome dann schande.>< es sy wie es woll,
doch wil ich yn han>, sprach er. und da furte er yne hinder den meisten altar von dem closter und fand einen wißen schilt mit einem roten crücz. da sprach
der guot man:< hie ist der schilt, darnach ir fragent.> und er besahe yn und
sprach das er nye so köstlichen schilt noch so schönen hett gesehen, und roch
so wol als ob all die krüter von der welt darunder gestreuwet weren. da yn
ywan gesach, da sprach er:< so helff mir gott, das ist der schilt den nymands
füren sol an synem halse, er sy dann vil beßer ritter dann ein ander.
und darumb komet er nymer an mynen hals, wann ich nit vermert und
also biederb bin das ich yn sol furen.>< in truwen>, sprach der konig bandirs,
< ich sol yn tragen, mir gesche da von was es wol>, und hing yn an synen hals
und trug yn uß der kirchen. und da er kam zu synem pferd, da sprach er zu
galaat:< herre, ich wolt wol das ir myn hie beytent, umb das das ir wißent
zu sagen was mir geschee von dirre abentür, wann, so es mir mißegienge, ich wolt
wol das ir yn hettent, wann ir die abentüre lichticlich überwündent.>< ich
sal uwer gern beyden>, sprach galaat. und er saß zu hant uff, und die brüder
in dem closter luwen im ein edelknecht, der im gesellschafft dete und den schilt
herwiedder brecht, ob es not were.
also verleib galaat und herre ywan, der im geselschafft dete, als lang biß
das sie die warheit wüsten von dießen dingen. und der konig bandirs hub
sich uoff synen weg, er und syn edelknecht, und ritten wol zwo milen und kamen
in einen grunt vor ein clusen. er siehet wo dort herre kam ein
ritter, gewapent mit wißem wapen, und kam als bald geritten als das pfert ümmer mocht und hilt syn glene vor und kam gestappet geyn im. der konig
bandirs richte sich geyn im als bald als er yn kuomen sahe und brach syn spere
off im das die stück wiedder berg fluogen. und der guot ritter traff yn also hart
das im zubrach die buockel an dem halsberg, das im das ysen durch die lincken
siten ging und traff yn also hart als der der groß sterck hatt, das er yn von dem
pferd zu der erden fuorte. mit dem falle da er viel so nam der wiß ritter den
schilt dem konig von dem hals und sprach als lut das man es wol hörn mocht
und das es der knecht wol verstuond:< herre ritter>, sprach er,< ir dadent als ein
tore und narre das ir diesen schilt hinget an uwern hals, wann er ist keinem
ritter erleubet zu tragen, es sy dann der best von der welt. und umb die sund
die ir hant gethan, so hat mich unser herre gott hergesant rach zu nemen umb
die missetat.> und da er das hatt gethan, da sprach er zu dem knecht:< see
diesen schilt und trag yn zu unsers herren jhesu cristi diener, dem guoten ritter
den man heißet galaat, den du lißt in dem closter. und sag im das im enbiet
der höchste meister das er yn füre. er sol yn alwegen finden als frisch und
nuowe und also guot als er yczu ist. und das ist ein ding das er ist billich schuldig
yn lieb zu han, und grüß yn von mynen wegen als bald du yn siest.> und
er fragt yn wie er hieß, das er es künde dem ritter gesagen, wann er zu im keme.
< von mynem namen kanst du nit wißen, wann es ist kein ding das man
dir noch keinem irdinischen manne mög gesagen, und darumb muost du syn
enberen und thuon als ich dich heißen.>< herre>, sprach der knecht,< dwil das
ir mir uwern namen nit wollent sagen, bitten ich uch umb das liebst
das ir in der welt hant das ir mir die warheit sagen wollent von dißem schild
und wie er ward in diß lant bracht und warumb als manch wuonder sy
da von kuomen, wann nymant by unsern geziten kuond yn an den hals gehencken,
ym mißeschee da von.>< als sere hastu mich beschwuoren das ich dir es sagen
sol, und nit dir alleyn, wann ich wil das du mir herre bringest den guoten ritter,
der den schilt tragen sol.> und er sagt, er wolt es gern thun, und das er im
gete wo er yn finden solt wann er herwiedder keme.< an dieselben stat>,
sprach der ritter,< da wir yczuo sint.>
da kam der knecht zu dem konig bandirs und fraget yn ob er sere geqwetschet
were.< ja>, sprach er,< hart sere!>< mögent ir wol riten?> sprach der
knecht. und er racht sich uff und sprach, er wolt es besuochen als wuont als
er was. und der knecht halff im als lang biß er kam zu synem roß. und er
saß uff, und der knecht saß hinder yn umb yne zu halten, wann er sich anders
nit möcht han gehalten, er müst zu der erden sin gevallen. da sie das gedaten,
da schieden sie sich von der stat, da der konig was geqwetschet, und ritten
als lang biß das sie kamen zu dem closter, dannen sie waren gescheiden. und
da sie darinn geware wurden das sie kamen, da sprungen sie uff geyn yne und
hulffen dem konig bandirs absiczen und furten yn in ein kamer und bunden im syn wunden, die sere groß und heßlich warn. und galaat fragt eynen von
den brudern, der sich syn underwandt, ob er möcht genesen. er sprach:< er
sol wol genesen, ob gott wöll, und er ist fast sere wunt, und das darff er nymant
clagen, dann wir hatten im vorgesagt, wer den schilt an sich neme, das im mißging.
und er fuort yn uber unser gebott, darab er sich wol vor dörecht mag
halten.> und da sie im in dem closter hetten gethan das best das sie mochten,
sprach der knecht zu galaath als lut das es alle die horten die da warn:
< herre, uch thuot grüßen der guot ritter mit dem wißen wapen, der den konig
bandirs gewuondet hatt, und sendet uch dißen schilt und enbüt uch das ir yn
füret fürbaß von des hoen meysters wegen, wann er nymandt weiß der yn billicher
trag dann ir alleyn; darumb hat er yn uch mit mir gesendet. und ob
ir wißen wollent von wannen die abentür kuomen sy die also dick hie ist geschehen,
so kument zu im, und er sol es uch erzelen als er mir gelobt hatt.>
und da die brüder horten die mere, da erboden sie galaat groß ere
und sprachen das gesegent sy die stuont die yne dar hett getragen, wann sie da
wol erkanten das die groß wünderlich abentur durch yn solt vollenbracht werden.
und herre ywan sprach zu galaat:< henckent dießen schilt an uwern
hals, wann er wart ny menschen mer gemacht dann uch! so ist myn will
etlicher maßen vollenbracht, wann ich nye dinges begert mer zu
wißen dann das ich den ritter erkente der wirdig were dißen schilt zu furen.>
und galaat sprach, er wolt yn hencken an synen hals, dwyl das er im gesant
were. und hieß sich zu dem ersten wapen und hieß im syn wapen bringen.
und da er gewapent wart, da hing er den schilt an synen hals und saß uff syn
roß und schied von dannen und befalh die brudere unserm herren gott. und
ywan was gewapent und was uff syn pfert gesessen, und er saget, er wolt galaat
gesellschafft duon. und er antwurt das es nit möcht syn, das er darczu keyner
gesellschafft nit endörffte wann dießen knecht. und also schiet einer von
dem andern, und yglicher reyt synen weg. und herre ywan reyt in den walt.
vnd der ritter mit dem wißen wapen, der den knecht mer hett gesehen, der
was nahe by yn. sie gruoßten yn, und da er herrn galaat gesach, er galt synen
gruß so er aller hübschlichst und schönst mocht, und gewuonnen kuntschafft,
und ir einer rette zu dem andern. da sprach galaat:< umb den schilt den ich
furen ist manich abentür geschehen und sere wünderlich in diesem land, als
ich han hören sagen. so wil ich uch gern bitten umb recht liebe, das
ir mir die warheit sagent wie und warumb es ist gescheen, waun ich wol gleuben
das ir es wol wißent.>< herre>, sprach er,< ich wil es uch gern sagen ob
ir wolt, wann ich es wol weiß.>
< herre galaat>, sprach er,< es geschach nach unsers herren martel zwölff
jare das joseph von aramathia der edel ritter, der unsern herren von dem crucz
huob, schied von jherusalem und ein groß teil von dem geschlecht dannen er
was. und als lang irreten sie biß das sie kamen in den weg der sie trug in di
guten statt zu saras, da der konig evalles was, der da heiden was. und als
joseph zu saras was, da hatt evallet krieg mit eim synem nachgebure, einem
richen mechtigen konig, der da stieß an syn lant, was geheißen thulomeus.
und da evallet was als nahe kumen das er wolt über thulomeum, der im sin
lant hiesch, josephus josephs sun der sprach zu im, ob er als ungeraten keme
zu dem strite, er wurd geschant und uberwunden von synem finde. « wie
radent ir mir », sprach evallet. « ich wil uchs wol sagen », sprach josephus
und hub an und sagt im von der nuwen ee und von dem waren ewangelium
und von dem crucifix unsers herren und von der offerstentniß und sagt im die
warheit, und dete im ein wißen schilt bringen mit eim roten crucz von zindal
und sprach: « her konig evallet, ich wil dich wisen wie du solt erkennen die
macht und die crafft von dem heiligen crücz. das ist war, thulomeus sol
macht uber dich han dry tag und dry nacht und also vil das du nit wenest
wencken. so soltu entdecken das crucz und solt sprechen: lieber herre,
von des dode ich zeichen trage, hilff mir von dieser angst und geleide mich ungeleczt
und ane schaden, uff das ich dinen glauben und din ee behalten wil. »
nach dem so schiet der konig von dannen und fur uber tholomeum.
nuon geschach recht also als im josephus hett gesagt. und da er sah sölche
angst das er wonte sterben, da entdeckte er den schilt und sah wo mitten
daroff stunt ein crucifix, und sprach die wort die yn josephus hett geleret.
da geschach im gluck und ere, und wart beschüt von allen synen finden
und gewann den sigk uber tholomeum und alle syn man. und da er kam
die stat saras, er sagt allem synem volck die warheit was er hett funden.
und joseph endeckte da den schilt mit dem crucz, und sprach das er cristen
wölt werden. und ee dann sie getaufft worden, da kam ein man vor yn, dem
was ein hant abgeschlagen und trug die fust in der andern hant. und joseph
der rieff im, und er kam zu im. und als bald als er yn beruorte mit dem crücz
das uff dem schilt stund, da fandt er syne hant wiedderumb genesen die er
verlorn hett. und noch geschach ein wunderlich abentuor, wann das crucz,
das off dem schild stunt, das schiet sich von dem schilt in sölcher maßen das
nymand kund gebrüfen wo es gestanden were.
da enpfing evallet den tauff und wart genant mordelas und wart jhesu
cristi diener und det den schilt gar wirdiclichen halten. und darnach geschah
das josephus schied von der stat saras, er und sin vatter. und da sie waren
komen in die großen britanien, da funden sie einen konig, der vast freißlich
und böse was, der ving sie bede und ein groß teil von den cristen. und da
josephus was in gefengniß, da kamen die mere als ferre, wann zu der zitt was
nymant in als großem namen als er. und da der konig mordelas gewar wart,
da brach er off und sin volck und herre natages sin schwager und kamen in
die großen britanien uber den der josephus gefangen hilt. und verwünsten
und verdarbten yn und alles sin lant, und wart das lant cristen. und sie hetten
josephum als lieb das er nye affter dem mal von dem lande wolt scheiden
und blieben by im und dienten im über alle lant wo er hien fuore. und da es
kam das josephus an synem dotbette lag, und evallet, der mordelas geheißen
wart, sach das er von der welt scheiden wolt, da ging er vor yn und weinte gar
jemerlich und sprach: « herre, dwyl ir mich nuo wöllent laßen, sol ich
dann alleyn hie verliben in diesem lande, und ich han umb uwer lieb willen
alles myn lant gelaßen und alles myn konigrich? durch got, dwil ir müßent
von hinnen scheiden, laßent mir ettlich zeichen das ich hab ettwas bild von
uch! » « herre », sprach josephus, « das sol ich wol thuon. » und begund gedencken
was er im laßen möcht. und da er sich hett lang bedacht da sprach
er: « konig mordelas, thu mir bringen denselben schilt den du furte
uber tholomeum. » und der könig sprach das er es gern thuon wolt, « wann er
ist nit ferre von hinnen », wann er yn allwegen mit im fuorte, er füre oder wer in
welchem land er wolt. und thet den schilt bringen vor josephum. zu derselben
stuont da der schilt wart bracht vor josephum geschach das josephus bluote
also sere zu der nasen uß das im nymant kund gestillen, und er nam den schilt
zuhant und macht ein crücz mit demselben bluot in den schilt als ir hie sehent.
und wißent sicherlich das es ist derselb schilt da von ich uch han gesagt. und
da er hett das crücz gemacht als ir hie wol mögent sehen, sprach er: « sent hien
den schilt den ich uch laße zu einem bekentniß myn, das ir wol besehent das
diß crücz ist gemacht von mynem bluot. das sol alwegen sin also frisch
und also nuow und also rot als lang als der schilt weren sol, und das sol nit kuorcz sin. und wißent das yn nymant füren sol, were der ritter sy, es beruw yn, biß
das der guote ritter galaat, der von dem geschlecht natigen ist, der sol yn hencken
an synen hals. und darumb sy nymans als küne der yn an synen hals hencke
dann der dem yn unser herregot bescheren sol, und durch des willen das also
vil mer wunder sint komen von dem schild dann von anderen, also sol auch
mer biederbkeit und me wunder kuomen von dem der yn füren sol dann von
anderen. »
« wil das ist also das ir mir laßent also guot gedechtnuß von uch », sprach
der konig, « so geruchent auch mir zu sagen wo ich den schilt sol laßen,
wann ich wol wolte das er in ein solche stat wurde gethan das yn der ritter
fünde. » antwurt er: « da solt ir sehen wo sich natiges thut begraben wann
er gestirbet, dar solt ir den schilt thun, wann dar kuomet der guot ritter an dem
vierczehenden tag, so er enpfangen hat die ordenug von der ritterschafft. »
und also ist es komen, wann es huot der funffczehende tag ist da ir herre kament
zu diesem closter, da nascius begraben lit. nuon han ich uch erzalt warumb
die abentür sin geschehen und die ritter die vol dorechter konheit waren
die uber das gebot wolten den schilt füren, der nymans me was erleubt dann
uch.> und da er das gesprach, da verfuore er, das galaat nit wüst war er komen
were. und da der knecht der by im was hort diese abentur, da vil er von
synem pferde und vil galaat zufuße und bat yn weynende, durch der lieb willen
die er hett zu dem des zeichen er in dem schild furte, das er yn mit im ließ
riten und das er yn ritter mechte.< sicher>, sprach galaat,< ob ich geselschafft
han solt, ich verseyt es uch nit.>< herre>, sprach er,< so bitte ich uch durch
got das ir mich ritter machent, wann ich uch wol sagen das ritterschafft an
mir bestat sol sin, ob got wil.> galaat besach den knecht, der barmhercziclich
weynte, und erbarmte yn sere, und gelobt im das er es wolt thun.
< herre>, sprach der knecht,< so laßet uns wiedder keren dannen wir komen sin,
wann da han ich wapen und roß, und ir solt es billich thuon, nit umb mynen
willen dann umb ein abentür die da ist, die nymant kan zu ende bringen.>
< ich wil es gern thun>, sprach galaat und kerte wiedder umb zu dem closter
wert. da die von dem closter sahen das er widder kam, da hetten sie freud
und fragten den knecht warumb sie wern wiedder umb gekert.< umb mich
ritter zu machen>, sprach der knecht, und sie warn sin sere fro. und der guot
ritter fragt, wo die abentur were. und die von dem closter sprachen:
< wißent ir was eß ist?>< neyn>, sprach er.< so wißent das es ist ein stymme,
die komet uß eim sarck uß der erden und ist also starck das sie nymant gehören
kan, er verliese macht von synem libe ein lang wile darnach.>< und wißent
von wannen diß abentür kuomme?>< neyn>, sprachen sie,< es kome dann
von dem bösen geist.>< nuon fürt mich dar>, sprach er,< wann ich sie gern sehe.>
< so gent mit uns>, sprachen sie. da furten sie yn an ein ende von der kirchen,
also gewapent, one den helm. da sprach ein bruder:< herre, sehent ir dort
den großen baum und den sargk darunder?>< ja>, sprach er.< nuon wil ich
uch sagen>, sprach der bruder,< was ir solt thun. gent zu dem sargk und hebent
yn off. ich sag uch das ir solt darunder finden einen buchstaben.> mit dem
ging galaat dar und hort ein stymme, die det ein schrey als groß das es wunder
was und rieff als lut das es all die horten die da waren und sprach:< jhesus
cristus diener, nit genehe mir nahe her by, wann du thust mich rumen von der
stat da ich lang zitt bin gewest.> da galaat das hort, da erschrack er nit
und trat zu dem sargk. und da er yn an eim ende offheben wolt, da sah er
daruß geen ein rauch und ein flammen, und sahe darnach daruß geen ein figure,
die heeßlichst und die grüselichst in eins mannes figur, und macht ein crücz
vor sich, wann er wol wuoste das es der fynt was. da hort er ein stymme, die
sprach:< galaat, heilige person, ich sehe dich hie mit den heiligen engeln, das
myn macht mag nümmer gewesen geyn diner stercke, ich laße dir dieße stat.>
und da galaat das erhorte, er segent sich und gnadet unserm herren gott und
hub den sargk off enbore und sach dar. da sahe er ein gewapeten ritter und
alles das man bedarff zu einem ritter. und da er das ersach, da rieff er den
brüdern und sprach:< koment here und sehent was ich han funden und sagent
mir was es ist, wann ich bin bereyt mer zu thun, ob ich es thun sol.> und sie
gingen alle dar. und da sie sahen den lichnam da ligen, da begruoben sie yn
und sprachen:< herre, ir dörffent nit mer thun wann ir hant gethan,
der lichnam, der hie lytt, sol nümmer von der stat verwandelt werden als wir
wenen.>< neyn>, sprach der alt man, der die abentür hatt geseyt zu galaat,
< wann er muß ußgenomen und ußgeworffen werden, wann diße erde ist gesegent
und gewihett, und darumb der lichnam von den falschen und bösen cristen
sol nit hie verliben ligen.> und da hießen sie die knecht von dem closter das
sie yn ußhuben uß der gruoben und wurffen yn vor den kirchoff.
und da sprach galaat zu dem bruder:< herre, han ich alles das gethan das zu
dieser abentür gehört, das ich schuldig bin zu thuon?>< ja>, sprach er,< wann
nümmer stymme darinn komet, von der als vil arges geschee als von der.>< und
wißent ir>, sprach galaat,< warumb als viel wunder davon sint komen?>< herre>,
sprach er,< ja wol, und ich wil es uch gern sagen, wann ir es schuld sint zu
wißen und es große ding betüdet.>
mit dem da schieden sie von dem kirchoff und kerten zu dem closter wiedder.
und galaat sprach zu dem knecht das er des nachtes in der kirchen solt
wachen, wann er yn des morgens ritter machen solt. und jhener, der nit anders
begerte wann als mann yn wysete, der bereit sich umb zu enpfahen die hoen ordenunge der ritterschafft, wann er sie so sere begerte. und der guot man
nam galaat und furte yn in ein kammer und dete yn entwapen und dete yn
siczen uff ein bette und sprach:< herre, ir fragte mich yczunt von der abenture,
die ir hant zu ende bracht, und ich wil es uch gern sagen, wann an dieser
abentür lagen dru ding die gar sere zu forchten synt: der sargk was nit lich
zu heben, des ritters lichnam must man uß werffen von syner gestalt, und die
stymme, ein yglicher wer sie hört der verlose syn crafft und sin macht; und
von diesen dryen dingen sol ich uch wol sagen die bedütniß.
der sargk, der den doten bedeckte, das ist zu sagen die hertikeit von der
welt, die unser herre got fandt so groß da er off ertrich kame, wann der suone
mynte den vatter nit, noch der vatter das kint; darumb fuort sie der
fynt zu der hellen, die von der welt schieden. und da der vatter von himelrich
sahe das da was so groß hertikeit uff ertrich das einer den andern
nit erkante, noch einer dem andern nit glaubte, noch umb predigen das man
yn sagte, so funden sie alle tag nuowe gött. und sant synen suone in die werlt,
der sie fand harte und sündig. und umb diese hertikeit zu erweichen und
umb die sunder zu erweichen und zu ernuwen, da fur er in die welt und fandt
sie also hart und also vol dötlicher sünde das mann als bald möcht erweichen
ein herten steyn als ir hercz. als er sprach uß davids muonde des propheten
« ich bin sigloß biß das ich verscheiden », das ist als viel gesprochen « vatter,
gar wenig soltu bekerung han von diesem volck vor mynem tode ». und also
als der vatter sante synen suon umb zu erlösen das volck und nuon ist ernuowet
mit uch, wann also als die irrikeit und die torheit flohe von der kuonfft, und
warheit wart schinen und erkant, also hatt uch unser herre got erwelt über
alle ander ritter und zu senden durch die lant zu fullen die abentür und umb
die zu erkennen wie sie sint geschehen. darumb sol uwer zukunfft glichen der
zukunfft unsers herren jhesu cristi und nit von hohem recht. als die propheten
waren lang gewest vor der zukunfft unsers herren und hetten gepredigt
von syner zukunfft und sprachen das er solt erlösen das volck von
der hellischen pin, also hett man auch geprophetczieret uower zukunfft mer
dann vor zwenczig jaren. und sprachen ettlich das nymant solt hören die
abenture von logres biß das ir kement. so ist uns nuon wolgeschehen das ir
sint kuomen von gottes gnaden.>
< nu sagent mir>, sprach galaat,< was der cörper betüde; von dem sarcke
hant ir mir wol die warheit gesagt.> er sprach:< ich sol es uch sagen. der
cörper betudet die groß hertikeit des volckes, das sie waren alle dott durch die
großen sunde die sie hetten gethan von tag zu tag, wann wol scheyn
das sie blint waren an der zukunfft unsers herren jhesu cristi. wann da sie
den konig uber all konig sahen, sie hilten yn vor einen sünder und wonten das
er were also als sie waren, und verurteilten yne in den tode durch des tufels
radte der sie all bezaubert und der yn in den lip was gefaren. und darumb
daten sie diese dat. da enterbte sie vespasianus und vertreib sie als bald
als er wuost die warheit von dem propheten geyn dem sie waren ungetrüwe
gewest. und also waren sie mit dem finde und mit synem radt zu dem tode
bracht.>
< nu solte ich auch gern wißen wie die hauffung und der jamer kam in den
cörper, der zu mal dot was, und die stymme von dem sarcke.> er sprach:
< das betüdet jemerliche sprach die da kame von pilato dem riechter das sin
bluot solt geen über uns und unser kinder. und durch des willen so wurden
sie verlorn und verlorn alles das das sie hatten. also mögent ir wol sehen
das diese abenture betüdet den passion unsers herren und schin von synem
zukomen. und noch sag ich uch mer: wann wo fremde ritter her kamen und
gingen zu dem sargk und der fynt sie erkant sünder von alter und sie unrein
sah und sah das sie waren erfült mit unkuscheit, so dete er sie groß angst han
von dieser stymme zu hören und so sere erschrecken das sie verloren ir macht
von all irme libe. und wer auch nümmer vergangen sin macht dann umb
der sünder willen die so gar vol unreinikeit waren, hett uch unser herre got
mit herre gesant umb die abentür zu ende zu bringen. dann als bald als ir
herre kament, der tüfel, der uch kante also küsch und als reyn von allen sunden
als nye keyn irdinisch mensche möcht syn, der getorst uwer geselschafft
nit beiten und flohe und verlose all syn macht von uwerm komen, und uch
erging die abentüre, da sich als manch biederbe ritter hett versucht. - nun
han ich uch die warheit gesagt von diesen dingen.> und galaat sprach,
da were größer bedütniß an dann erselber wönte. des nachtes wart galaat
gedienet des besten des die brüder mochten. und des morgens macht er den
knecht ritter, als es gewönlich was zu der zitt. und da er getede alles das er
schuldig was zu thuon, da fragt er yne wie er hieß. und er sprach,
er hieß meliant und was des koniges sone von dennmarcke.< lieber herre ritter>,
sprach galaat,< dwil das ir ritter sint und sint komen von also hohem geschlecht
als von koniges, so besehet das ritterschafft an uch sy wol bestat und
eret uwer geschlecht, dann umb kein pin, die man erliden kan, sol man es laßen.>
< sicher>, sprach der nuw ritter,< herre, ich sol es wol behalten, ob got
wil.> und da hies galaat syne wapen, und man bracht sie im. und meliant
sprach:< herre, von gottes gnaden und uwer hant ir mich ritter gemacht, da
ich also groß freud von han das ich es nit gesagen kan. wann ir wol wißent,
wer einen ritter machet das er im nit zu versagen hatt die erst bethe die er yne
bittet, ist es das er yn bittet mögliche bethe.>< ir sagent war>, sprach galaat,
< warumb hant ir das gesagt?>< darumb>, sprach er,< ich wil uch ein gabe heischen
und bitten uch das ir mir sie gebent, wann es ist ding da nümer args von
komet.>< ich geben sie uch>, sprach galaat,< und solt michs wol hindern.>
< groß gnad>, sprach meliant;< nun wil ich bitten das ir mich laßent mit uch in
die suchuong als lang biß uns etschlich abenture wiedderfert. und darnach, ob
uns abentür wiedder zuhauff trüg, das ir mir uwer geselschafft nit versagent durch
eins andern willen.>< ich wil es gern thuon>, sprach galaat. da hieß meliant
das man im brecht ein roß, wann er mit galaat hinweg wolt. und man bracht
es im zu hant, und er schied von dannen mit galaat und ritten allen tag und
alle die wochen. und da geschach yn eins dinstags früwe das sie kamen
an ein crücz und funden bustaben, die waren geschniten an ein holcz und
sprachen:< ritter, höre es! du, der abentur süchet, besehe hie zwen weg, eyner
zu der rechten hant und einer zu der lincken hant. den zu der lincken siten
verbieten wir dir das du nit darinn kuomest, wann zu mal ein biederman muß
es sin der darinn komet, das er herwiedder uß kom. und ob du zu der rechten
komest, bald soltu daruß kuomen.> da meliant sach die buchstaben, da
sprach er zu galaat:< edeler ritter, laßt mich ryten den weg zu der lincken siten,
wann da mag ich wol versüchen myn stercke und erkennen ob ich ümmer
sol han biederbkeit, darumb ich ritters namen han sol.>< ob ir wolt>, sprach
galaat,< so laßent mich drin, wann ich wol dencken das ich baß daruß kuomme
dann ir.> und er sprach das nymant mer darinn solt dann er, und mit dem
da schied eyner von dem andern, und yglicher riet synen weg und sin straß
und suocht abentür des besten das er mocht. - mit dem schwigent die mere
von galaat und sagent von meliant wie im geschach.
nu sagen die mere das, da meliant was geschieden von
galaat, kam er in einen walt, der wol zweyer tagweide langk was, und reyd
als lang biß das er kam des morgens zu primzyt uff ein wieß und sahe mitten
off der wiesen ein schönen seßel und rich, und vor dem seßel stunden viel tafeln
gedeckt und waren erfült von der besten spise die man erdencken mocht, und
stund uff dem seßel ein zu mal ryche crone. und er besah sie und begert keins
dinges das da was dann die crone, die so schön was das er zu guoter stunden
were geborn der sie tragen solt. und da nam er sie und sprach, er solt sie mit
im füren, und det sie an synen rechten arme und kerte zu walde. und er hett
nit ferre geritten das er sach nach im kuomen ein ritter off einem großen schwarczen
roß, und rieff yn ane und sprach:< herre ritter, laßt die crone ligen,
wann sie enist nit uwer, und wißent das ir sie zu übeler stunde nament!> und
da er yn sah, da wante er sich umb wann er wol wüst das er stechen muost mit
im und sprach:< lieber hergot, hilff dinem ritter!> und jhener kam im und
traff yn also hart durch den schilt und durch den halsberg und stieß im die
glenen durch die siten und stach yn wiedder die erden und hett yn also bereit
das im das ysen verleib in dem libe und ein teil des holczes. und buckte sich
uber yn und nam im die kron, wann er kein recht darczu nit enhatte, und kerte
wiedder desselben wegs des er herre was kuomen. und meliant verleib ligen
als der nit off mocht komen und wonte das er zu dem tode wuont were und strafft
sichselber sere das er galaat nit gevolget hatte, wann im ubel da von was kumen.
und in des das er was in solchem jamer, da kam es das galaat sin weg
darzu trug das er zu im kam. und da er sach das melians off der erden lag
also wunt, da was er sin gar betrübt, wann yne wol ducht das er dotwunt were.
und da saß er abe und ging zu im und sprach:< eya meliant, wer hat uch diß
gethan, das uch got genere!> und da mit das yn meliant erhort, da erkant er
yn an dem sprechen, und sprach:< eya herre, durch gott, nit laßent mich sterben
hie in diesem wald, sunder fürent mich irgent in ein closter, da mir mög
geschehen myn recht und das ich daselbst sterb als ein guote cristen.>< wie>,
sprach galaat,< wie? sint ir dann also sere wunt das ir wenent sterben?>< herre>,
sprach er,< ja ich!> da was galaat zu mal betrübt und fragt wo die weren
die es im hetten gethan. mit dem so kam der ritter uß dem wald, der melians
hett gewunt, und sprach zu galaat:< herre ritter, hütent uch vor mir,
wann ich wil uch thuon das böste das ich kan.>< eya herre>, sprach melians,
< das ist der der mich hat getödet, durch gott, hütent uch vor im!> und galaat
geantwurt nye wort und riecht sich geyn dem ritter, da er kam so er bast mocht.
und darumb das er kam so sere geylet, da felt er sin. aber galaat traff yn
so hart das er im die glene durch sin schuoltern stach und bracht yne
und das roß miteinander zu der erden, und die glene brach. und galaat der
huorte über yn. und mit dem das er umb solt keren, da sicht er wannen ein
ander ritter kumet wol gewapent, der rieff:< herre ritter, ir müßent
mir das pfert hie laßen.> und galaat kam im engegen und lengete sin glene
und bracht sie uber synen schilt, dann sie im vorhin zubrochen was, und kunde
yn nye erwegen von dem sattel; und galaat schlug im mit synem schwert die
recht hant abe. und da er enpfindet das er geleczt was, da karte er in die
flucht, wann er groß angst hett zu sterben. und galaat jagte nit me, als der
im keyn übel mer willen hatt zu thun dann er gethan hette. und kerte zu
meliant und besach nit me den ritter den er hett gefellet und fragte meliant
was er mer wolt, wann er gern thete durch synen willen was er gethuon möcht.
< herre>, sprach er,< ob ich mocht ryten erliden, ich wolt wol das ir mich vor
uch hübent und mich fürtent in ein closter nit ferre von hinnen, das ich wol
weiß, wer ich darinn, man würd alles das thuon das man künde, mich zu erneren.>
galaat sprach, er wolte es gern thuon,< wann es were guot das man uch
das ysen ußzöge>.< eya herre>, sprach meliant,< ich thun mich nit gern in sölche
angst, ich hett dann gebichtet, wann ich gleub wol das ich zu hant sterbe.
darumb fürt mich zuhant von hinnen.> und da nam yn galaat, so er sanfftest
mocht, und saczt yn fuor sich und nam yn in syn arme, das er nit viele, wann
er sere kranck was; und hub sich synen weg und reyd als lang biß das er kam
an die porten, und rieff den brüdern die darinn waren, die gar heilig lüt waren. und sie daten die pfort off und enpfingen yn sere gütlich und trugen yn in ein
kamern. und da er synen helm hett abgethan, da hiesch er unsers herren lichnam.
und da er hett gebicht und gnade gebetten als ein guot cristen, enpfinge
er unsern herren. und da er yn hett enpfangen, sprach er zu galaat:< nuo kuome
der dot wann er wölle, wann ich bin wolberaden gein yme. nuon mögent
ir wol versuchen was ir wollent umb das ysen uß zu ziehen.> galaat zog im das
isen uß, und im ward amechtig von dem wee das er leit. und galaat
fragte ob kein man da were der da künd mit wunden.< ja>, sprachen sie,< herre!>
und hießen kuomen ein alten mönch, der ritter was gewesen, und wiseten
im die wunden. und er besach sie und sprach, er wolt yn in einem monde
gesunt machen, ob got wölte. von diesen meren was galaat gar fro und dete
sich entwapen und er sprach, er wolt verliben den tag und darzu den andern
tag, zu besehen ob meliant genesen möcht. und also verleib galaat dry tag
da, und da fragte er meliant wie es im ging. und er sprach, er kerte zu genesen.
< so mag ich wol morn von hinnen scheiden>, sprach galaat. und er
antwurt im gar betrüblich:< eya herre, wollent ir mich hie laßen? noch bin
ich der der uwer gesellschafft mer begert dann kein man in der welt, ob ich sie
han möcht.>< herre>, sprach galaat,< ich bin uch nüst nucz und hett viel ander
ding zu schaffen wann zu ruogen, suonder zu suochen den heiligen grale, wann
die suchung ist umb mynen willen angehaben.>< wie>, sprach einer von den
brudern,< ist sie dann angehaben?>< ja>, sprach galaat,< wir sint beide gesellen
daran.>< off myne truwe>, sprach der bruder,< so sagen ich uch wol, ir
siecher ritter, das uch dieß mißfallung ist gescheen umb uwer sünd willen.
und ob ir mir seitent uwer wesen sitt die suchung ist angehaben, ich wolt uch
wol sagen durch was sünden es uch gescheen were.>< in truwen>,
sprach meliant,< ich wil sie uch gern sagen.>
da erzalt im meliant wie yn galaat hett ritter gemacht und von den buchstaben,
die sie funden an dem crücz, die da verboden den weg zu der lincken
hant, und wie er den weg riet und was im geschach. und der guot man was
heiligem leben und wol geleret und sprach:< herre ritter, sicherlichen,
es ist ein zeichen von dem heiligen gral, wann ir hant mir keyn ding gesagt,
da sy groß bedütniß ane und sol es uch bedüten! was solt ir ritter zu
werden ee das ir uwer bichte hettent gethan, also das ir kament in die ordenung
von der ritterschafft reyne und clare von aller unreinikeit und
von aller sunde, da ir uch wüstent beflecket. und also kament ir in die suochung
von dem heiligen grale nit als ir schuldig warent zu syn. und da der tüfel das
ersach, da was es im gar leyt und gedacht, er solt uberkumen uch als bald als
ir sehent sin statt, und dete es uch als ich uch sagen sol wann es was.
da ir schiet von dem closter und da ir ritter warent worden, das erst begegnen
das uch begegnet das was das zeichen von dem heiligen crucz. das
ist ein zeichen, da ein yglich ritter an schuldig ist uff zu laßen, und mer waren
es buchstaben die uch wiseten zwen wege: einen zu der rechten hant, den andern
zu der lincken hant. den zu der rechten solt ir verstan den weg zu unserm
herren jhesu cristo, da die ritter gottes sint schuldig zu volgen nacht
und tag, durch der selen willen den tag, die nacht durch des libes willen. der
zu der lincken hant sollent ir verstan den weg des sunders, und da litt groß sorg
an jhenen die sich drin heben. und darumb das er nit also sicher was als der
ander, darumb verboten es die buchstaben das siech nymand drin hüb, er were
biederber dann ein ander. und das ist als viel zu sagen das er wer als volkumen
in der gottes mynne das er umb keine abentur icht möcht vallen in
angst. und da du sehet die buchstaben, da hatt es dich groß wunder was
es mocht sin, und zu hant der fint betrog dich und wüst wol von diner hoffart
wann du gedecht, du soltest wol durchkomen durch din biederbkeit. und
also betrog dich din wone, wann die schrifft meynt von geistlicher ritterschafft,
so meint du und verstundest es von werltlicher ritterschafft. und durch das
kamest du in hoffart, und da mit vielt du in dotlich sünde. wann du wert
gescheiden von galaat, der fynt, der dich fant schwach, der kam in dich und
gedacht, er hett wenig gethan, er dete dich noch vallen in dötlich sünde zu
eim andern male, also das er dich dete von sünd in sunde fallen. und da bereite
er vor dir ein guldin kron und dete dich fallen in unrecht begerung. als
bald als du es sehet, zu stunt vielt du in dötlich sunde. und da er sach das
du die kron hinweg füret, er kam zu dir in eins suntlichen ritters gestalt
meinte dich uberwinden als einer der dich getötet wolt han. er kam
über dich mit offgeworffen spere und hette dich gedötet, wann das crucz das
du vor dich mecht das behuot dich und gedacht das zu rechen das du werest
uß synem dinst. also bracht er dich in des todes angst, darumb
das du zum andern male dich mer verlißest an gottes hilff wann an din stercke.
und darumb das du hettest zu hant hilff, da sante er dir diesen heiligen ritter
galaat, der dich rache an zweyn rittern die da betüdent die zwo sunden, die
warent in dir beherbergt, und du mocht nit weren wiedder yne, wann er on dötlich
sünd ist. nun han ich uch erzalt durch was betütniß diese abentür sint
geschehen.> und sie sprachen das dieße bedütniß were schön und wünderlich.
< nu helff uns got, gut man>, sprach galaat,< wann ich nuon muß von
hinnen scheiden.> und da besach er syne wapen, ob im icht gebreste. und
da er sahe das ym nüst gebrast, da wapent er sich und nam urlaub von meliant
und schied von dem closter. und als lang als yn abentür furte, das er
kam in den weg der da ging zu der megedburg und hett nit ferre geritten das
im begegneten sieben megde die gar richlich waren geritten und sprachen:
< herre ritter, ir hant die furt überritten und ir solt kuomen in die burg.> und
er reyt alles fur sich, biß im ein knecht begeynt der zu im sprach:< herre, die
von der burg verbieten uch das ir nit furbaß rytent, ir sagent
dann war ir wollent.>< ich wil nit anders>, sprach er,< dann die gewonheit von
der burg.>< sicher>, sprach er,< das ist ein ding das ir übel hant begert, und
ir sollent es han also das nye ritter mocht uberkomen. dann beydent myn
hie, ir solt hann das ir süchent.>< nun rytent balde>, sprach galaat,< umb myn
gescheffniß.>
da schiet der knecht von galaat und riet in die burg. und bleib nit lang
das galaat sah daruß komen sieben ritter, die waren gebrüdere und rieffen zu
galaat:< herre ritter, hüdent uch vor uns, wann wir uch nit anders versichern
dann des todes!>< wie>, sprach galaat,< wollent ir uch dann rauffen mit mir
alle mit einander?>< ja>, sprachen sie,< wann also ist die gewonheit von der
burg.> und da er das horte, da lengete er sin glene und ließ uber sie lauffen
und traff den ersten das er yn zu der erden furte und das er nahe den hals gebrochen hette. und sie traffen all mit einander off synen schilt, wann
sie mochten yn nit uß dem sattel bringen. und von der stercke von irer
spere so hetten sie yn nahe zu der erden gefurt und das er nahe den hals gebrochen
hett. in dem beginne hetten sie all ir sper zubrochen. und galaat
hett ir dry gevellet mit syner glenen, und er zog das schwert uß und ließ uber
sie lauffen, die er sah vor im halten, und gene über yn. und da hub sich züschen
yn ein groß gereuff und ein sörglichs und wert als lang biß das die off
gesessen waren die er gevellet hett, und da hub sich das gereuff großer dann
vor. dann der der best was vor allen rittern der sterckt sich also sere das
er sie hinder sich dreibe, und bereit sie mit schnidenem swert das sie kein wapen
gehelffen mocht, und dete yn das blut uß yrem lib springen. und sie funden
yn in solcher macht das sie nit enducht das er keyn irdinisch man were,
wann kein man in der welt were der da möcht han gelitten halb das er leit.
und das erschreckte sie sere, das sie yn nie von der stat mochten bewegen,
und funden yne den ganczen tag in sölcher sterck als da er von erste an huob.
wann es die warheit von im was das, als die historia von dem heiligen gral
bewiset, das umb kein arbeit noch umb kein ritterschafft yne nie kein man sehe
müde.
in solcher maß wert der stryt biß nach mittage, wann die sieben gebrüdere
waren von großer biederbkeit. dann da es kam umb die zitt, da funden
sie sich als müde und uobel bereit, das sie nit hetten macht yren lib zu erweren. und der der da nye müd ward der ging sie dar schlagen, das sie vielen von yren
pferden. und da sie sahen das sie sich nit mochten behelffen, da karten sie
sich zu der flucht. und da er das sach, er jagte yn nit nach und reit zu der
brücken die gein der burg ging. und da begegnet im ein gra man, gecleidet
mit geistlichen cleidern, und bracht die schlußel von der burg und sprach:
< herre, sent die schlußel! nuon mögent ir thun an allen den die darinn sint
nach uwerm willen, wann ir hant so vil getan das die burg uwer ist.>
und er nam die schlußel und reyt in die burg. und als bald als er darinn kam,
da sahe er durch die gaßen als viel megde, das er sie nit mocht gezelen, die
alle< herre, sint gottwilkomen> sprachen,< sere han wir alle begeret uwer erlösung,
gelobt sy gott, der uch herre hatt gesant, wann wir anders
nit weren erlöst von diesem jamer von der burg>. und er antwurt das yn gott
lönet. und da namen sie yn by dem zaume und baden yn das er abe seße.
und er antwurt yn, es wer noch nit zitt herberg zu nemen. und ein jungfrauw
sprach zu im:< eya herre, warumb sagent ir das! sicher, ob ir also
von hinnen scheident, die durch uwer biederbkeit geschlagen sint, die kemen
noch hinacht herwiedder und hüben wiedder an die jemerliche gewonheit die
sie so lang hant getriben in dieser burg; und also hettent ir auch umb suoß gearbeit.>
< was wolt ir das ich thü?> sprach galaat,< wann ich bin bereit zu
thun allen uwern willen als lang als ich sehe das es wol ist gethan.>< wir wollen>,
sprach die juongfrauw,< alle die ritter die hie innen sint und alle die da halten
ir gut von der burg, das ir sie thuot schweren und auch all die die hie sint
das sie nuommer mer gehalten diese gewonheit.> und er sprach, er wolt es gern
thun. und da sie yne gefurten biß an das meyst huß, da erbeyste er und dete
sinen helm ab und steyg off den pallast. und zu hant ging uß der kammer
ein jungfrauw und bracht ein helffenbeynin horn, gefaßt gar rychlich, und gab
es galaat und sprach:< herre, ob ir wöllent das alle die jhenen komen die nuo
furbaß die burg sollen von uch halten, so blasent das horn, wann mann es wol
zehen myl wegs hören mag all umb und umb.> und er antwort, es were gut
zu thuon und gab es eim ritter, den er sahe vor im stan. und er nam das horn
und bließ es also hoch das man es wol mocht hören zehen myle wegs über alles
das lant. da er das hett gethan, da saßen sie alle nyder umb galaat, und er
fragt den der im die schlußel hett bracht, ob er were prister. und er antwurt
< ja>.< so sagent mir>, sprach er,< die gewonheit von hinnen und wo alle diße
jungfrauwen sint genomen.>< sere gern>, sprach der gut man:< es ist
ware das da sieben jare sint, da kamen dieselben ritter, die ir hant überwunden,
in diße burg von abentüre und namen herberg von dem herczogen lyvor,
der da was herre in allem diesem lande, und was der heiligste den man wuoste.
und des nachtes, da man geßen hett, da hub sich ein strytt zwüschen den sieben
brüdern und dem herczogen umb ein sin dochter, die sie wolten han mit
gewalt. es kam das der herczog wart gedötet und ein sin sone. und da die
genamen das darumb sich das gereufft hett erhaben und die brüdere das hatten
gethan, da namen sie allen den schacz der hieinn was und schickten nach rittern und nach dienern und huben den krieg wiedder an mit den von dißem
lande und daten also viel das sie sie überwunden, und muosten halten all ir lehen
von yn. und da des herczogen dochter das sahe, da wart sie sere zornig und
sprach also von verretniß: « sicher, ir herren, das ir hant die herschafft von dieser
burg, ich enruoch sin! wann also als ir es habt durch wibe willen, also sollent
irs verliesen von jungfrauwen wegen, und sol uch alle sieben ein einig ritters
lip überwinden. » und sie antwuorten, umb das das sie das hett gesagt,
so solt nümmer jungfrauwe vor die burg gewebbern, sie solten gefangen
werden biß das der ritter keme der sie überwünde; und haben also biß nuo gethan,
und ist ümmer sit geheißen der megde burg.>< und die jungfrauwe,
darumb das gereuff was angehaben, ist sie noch hieinne?> sprach galaat.< herre>,
sprach der gut man,< neyn, sie ist dot, und ein ir schwester, die ist junger
dann sie, die ist noch hie inne.>< wie waren die jungfrauwen hie?> sprach
galaat.< herre, sie litten groß ungemach.>< nun sint sie daruß, des sy got
gelobet>, sprach galaat.
nahe nonezitt fuolte sich die burg, wann jhene die die mere wisten das die
burg was gewunnen die kamen und daten galaat groß ere als dem den sie hielten
vor iren herren. und er gab des herczogen dochter zuhant die burg und
alles das darczu hörte und dete als vil das alle die manne von dem lande
enpfingen ir lehen von der jungfrauwen. und dete sie alle schweren das sie
solche gewonheit als er yn gebot nümmer solten laßen und das sie die jungfrauwen
all in ir lant solten laßen faren.
allen den tag verleib galaat da, und sie daten im groß ere. und des morgens
kamen die mere dar das die sieben brüder erschlagen weren.< wer hat
sie erschlagen?> sprach galaat.< herre>, sprach eyner,< gestern, da sie von
uch schieden, da begegnet yn myn herre gawin und gaharies sin bruder und
myn herre ywan, und ließen lauffen einer über den andern, und das ungefelle
viel über die sieben brüder.> und es hatt yn groß wuonder von der abentür,
und hiesch sin wapen. und man reycht sie im, und er wapete sich und schied
von der burg. und die da waren die geleyten yn ein gute wyle biß das er sie
hieß wiedder keren. und er hub sich off synen weg und reyt alleyn. - nun
schwiget die historia von im und saget von herrn gawin.
hie saget die historia das, da myn herre gawin was geschieden von synen
gesellen, das er reyt manchen tag das er ny abentür enfant das da sy zu erczelen,
biß das er in das closter kam da galaat het den wißen schilt genomen mit
dem roten crucz. und da er das hort, da fragt er wo er hien gekeret were.
und sie wiseten yn. und er hub sich off den weg nach yme und reyt als lang
biß das yn abentur bracht da meliant siech lag und er kant hern gawin. da
sagt er im mere von galaat das er des morgens were von im gescheiden.< ach
got>, sprach myn herre gawin,< wie bin ich so ungefellig, ich bin wol der unglückhafftigst
ritter von der welt, das ich galaat als nae ryten und yn nit mag
erfolgen! sicher, gebe gott das ich yn fünde, nümmer wolt ich mich von syner
gesellschafft gescheiden, ob er myn gesellschafft als lieb hett als
ich die synen han.> diese rede erhort der brüder einer von dem closter
und sprach zu herrn gawin:< sicher, die gesellschafft von uch beyden were nit
glich, wann ir sint ein diener böse und ungetrüw, und er ist ein ritter als er syn
sol.>< herre>, sprach myn herre gawin,< an dem das ir sagent düncket mich
das ir mich wol erkennet.>< und ich kennen uch baß>, sprach der guot man
< dann ir wenent.>< lieber herre>, sprach myn herre gawin,< nuon mögent
ir mir wol sagen, ob uch gelüste, waran ich also sy als ir mich zihent.>< ich
sal es uch nit sagen>, sprach er,< wann ir solt wol befinden, wann es zitt ist, der
es uch sagen sol.>
in des das sie also sprachen, da kam ein ritter darinn, gewapent von allem
wapen. und die brüder wiseten yn den hoff und enpfingen yn und entwapenten
yn. da er entwapent was, da ging er zu hant in die kamer da myn herre
gawin inne was. und als bald als yn gawin ersach, da sach er das es was
gaharies syn bruoder. und er lieff mit offen armen zu im und det im groß
freud, und er fragt yn ob er gesunt were. und er antwurt:< ja, von gottes
gnaden!>
die nacht ward yn wol gedienet von den brudern von dem closter. und
des morgens, da es dagete, da horten sie messe allgewapent, on die helm. und
da sie waren wol bereit und offgesessen und schieden von dannen und rieden
biß zu primzitt, da sahen sie hern ywan alleyn ryten, und sie kanten yn wol
an synen wapen und rieffen yn an das er still hilt. und da er sich hort nennen,
da hilt er stille und kant sie wol an irer sprachen, wann sie gruoßten yne und
waren sere fro und fragten yn was er sytt her hett gethan. und er antwurt
das er nye keyn abentür hett fuonden die im begegnet.< so ryten wir dannen>,
sprach gaharies,< miteinander biß das uns unser herre got ettlich abentür sendet.>
und sie volgeten im und rieden miteinander ir straßen als lang biß das
sie kamen nahe by die megdeburg. das was desselben tages da dieselb
burg gewunnen was, und die sieben brüder waren geflohen.
da die sieben brüder sahen die dry ritter, da sprach eyner zu dem andern
das yne solt gelten das yne geschehen were. wann sie wol erkanten das es
weren die gesellen von der abentür, durch der willen sie weren verderbt; und
puongirten über die dry gesellen das sie sich hüten, wann sie weren komen zu
dem tode. und da sie horten diße rede, da riechten sie ir roß gein yne, und
geschach mit dem ersten juoste das dry von den sieben brüdern stuorben. wann
her gawin erstach den eynen und gaharies den andern und her ywan den
dritten. und da zogen sie die schwert und lieffen über die andern; die werten
sich als viel als sie mochten, wann sie waren gar müde und hetten sich gearbeit
von dem großen stryt desselben tages gein galaat. und die jhenen die da
waren guot ritter und biederb, die traffen sie also sere das sie sie in kuorczer zit
all erschluogen und ließen sie off dem wald ligen. und ritten sie dar, dahin sie
glück fuorte, und kerten nit zu der megdburg, sie kerten den weg zu der rechten
hant. und darumb verlorn sie galaat, und zu vesperzitt schied einer von
dem andern, und yderman fuor synen weg. und myn herr gawin
reyt als lang biß das er kam in eins einsiedels huß und fandt den eynsiedel in
syner capellen und sang vesper von unser frauwen. und er saß ab von synem
roß und hort sie und hiesch herberg umb gottes willen, und er gab sie im
gütlich.
des nachtes fragte der gut man hern gawin, wer er were, und er sagt im
die warheit und welcher suchung er sich hett angenomen. und da der gut
man verstuond myn herren gawin, da kant er yn wol und sprach:< herre, ob
es uch lüst, ich wolt zu mal gern wißen von uwerm wesen.> und da hub er an
zu sagen von bichten und erzalt im manig hübsch exempel von dem ewangelio
und zu leren das er syne bicht thete; er wolt yn trösten von allen den er konde.
< herre>, sprach herre gawin,< ob ir mir woltent betüten ein rede die mir gestern
an dem tag gesagt wart, ich wolt uch alle myn wesen sagen, wann ir
mich duncket ein biederman syn, wann ich wol weiß das ir sint priester.> und
der guot man gelobet im das er yn wolt trösten von allem dem das er künde.
und myn her gawin besach den guoten man und sahe yn grae und alt, und
ducht yn gar ein heilig man syn, und geluost yn sere syn bicht wiedder yn zu
thuon. und da hub er im an zu sagen das er sich aller meyst schuoldig wüst geyn
unserm herren und vergaß im nüst zu sagen der rede die er hett gehört in dem
closter da meliant siech lag. da befand der guot man das es mere dann vier
jare was das er im sin bicht hatt gethan. und da sprach er:< herre ritter
da warent ir böse diener und ungetrüw! und da nuo ir warent komen in die
ordenung von der ritterschafft, das was darumb das ir soltent dienen dem obersten
und das ir soltent beschirmen und bewarnen die heilige kirche und das
ir unserm herren wiedder gebent den schacz den er uch gab zu halten, das was
uwer sele. und durch des willen macht man uch ritter, und ir hant uwer ritterschafft
übel behalten. wann ir hant viel gedienet dem fynde und habent
gelaßen uwern heilant und hant getrieben das unreynste leben das ye ritter
getreib. und durch das mögent ir wol brüfen das uch einer wol bekant, der
uch böse ritter hieß und ungetruwer. sicher, ob ir nit werent sundig als ir
sint, nie weren die sieben brüder erschlagen von uch und uwer helff, und hetten
auch buoß enpfangen von der unreynen gewonheit, die sie hetten off der megdeburg,
und hetten sich mit gott gesünet. und also entet nit galaat der guot
ritter, den ir rytent suochen, wann der überwant sie on erschlagen. und das
nit on groß betütniß, wann die sieben bruder hetten angehaben ein gewonheit
off der burg, das sie behielten alle die megde die da kamen in das lant,
es wer recht oder unrecht.>
< wie herre>, sprach her gawin,< saget mir die bedütniß das ich künd erzelen,
wann ich wiedder zu hoff kuom.>< gern>, sprach der guote man,
< wann by der megdeburg sol man verstan die helle und by den megden
die guoten selen, die mit unrecht waren beschloßen vor der martel unsers herren.
und by den sieben brudern sol man verstan die sieben dotsünde, die da regnirent
in der welt. wann als bald als die sele von dem libe schiet, sie weren biederb oder böse, sie furent zustunt in die helle und warent darinn beschloßen
als die megde. dann da der vatter von dem hymel sah das er hett geschaffen
übel, er sante synen suone hernyder umb zu enbinden die guoten megde, das
waren die guoten selen. und als er sant synen sone hernyder in die welt, also
sante er synen erwelten ritter und synen erwelten diener, das er off gewann
die buorg und erloßt die guten megde, die da sint als küsch und als reyn als die
lylienbluomen, die die suonne erfalbete ny.>
da herre gawin hort diese rede, da wüste er nit zu antworten. der gut
man sprach:< gawin, gawin, ob du wilt laßen din bose leben, das du hast als
lang getrieben, noch möchtest du dich wol riechten mit unserm herren, wann
die schrifft spricht das nymant so sündig sy der da begert mit gutem reynem
herczen der barmherczikeit unsers herren, er funde gnade. und darumb wil
ich dir wol radten in guter heimlichkeit das du enpfahest buß von allem dem
das du hast missethan.> und er sprach das er kein buoß möcht liden. da
der gut man sah das sin arbeit was verlorn an der lere, da sweig er und sagt im
nit mer da von. des morgens, da der tag off brach, da schiet herre gawin
von dannen. und er reite als lang durch abentür das im begegenten agravant
und gifflet zefeld und rieten wol vier tag mit einander on abentur zu
finden, die zu erzelen sy, und an dem funf! ten tag schieden sie sich und reyt
yglicher synen weg. - nuon schwiget die historia von yn und saget
von galaat.
hienach volget das, da galaat was gescheiden von der megdburg,
das er reyt als manchen tag, biß das er kam in ein wüste fuort. eins tags geschach
es das im bekam lanczelot und parczifal, die ritten miteinander und
kanten sin nit als die die da nit waren gewone solch wapen zu sehen. und
lanczelot kam im mit dem ersten und brach sin spere off synem schild. und
galaat traff yn also das er yn falte und auch das roß über eynander. anders
dete er im keynerley we. und da er sin schpere zurbrach, da zog er sin schwert
uß und schlug parczifal also sere das er im schneyde synen helm und yseren
huben. und wer im das schwert nit gewichen in der hant, er hette yn getödet
on zwyvel, und hett nit als vil macht das er mocht bliben in dem sattel, er vil
off die erden als omechtig, und als kranck ward er von dem streich,
den er hett enpfangen, das er nit wüst ob es tag oder nacht were. und dieße
juoste ward gethan vor einer clusen, da ein clusener inne was. und da er sach
galaat, er sprach:< nun fart zu got der uch geleide! sicher, ob sie uch als
wol erkenten als ich uch kennen, sie enhetten nümmer als viel kuonheit das sie
sich gein uch underwünden.> da galaat hort dieße rede, da hette er groß
angst das man yne erkante, und schlug das roß mit den sporen und ylte als bald
hinweg als das roß gelauffen mocht. und da sie sahen das er hinweg ylte, da
saßen sie off ire roß und ylten im als bald nach als sie mochten. und da sie
sahen das sie yn nit mochten erryten, da karten sie wiedder umbher, betrüblich
und also trurig das sie gern zu hant weren gestorben. wann sie hasseten
ir leben also sere das sie sich huben in den walt.
also ist lanczelot verliben in dem wald, betrübt und zornig durch das das
er den ritter hett verlorn, und er sprach zu parczifal:< was mogen wir?> und
er antwort das er wüst keynen radt zu dießen dingen, wann der ritter ylte also
bald das sie yn nit erryten mochten;< dann ir sehent wol das uns die nacht
hat befangen an sölcher stat das wir nümmer können ußkuomen, wir
komen dann mit abentür daruß. und darumb düncket mich das es beßer wer
zu keren off die recht straß, wann ob wir hie anheben zu irren, ich gleub nit
das wir künnen komen off den rechten weg in einer guoten wilen. nuon mögen
wir thuon was uns gelüst, wann unser bestes ist mer wiedder zu keren wann vor
sich zu riten.> lanczelot antwort das er nit gern folgete der wiedderkere und
wolte nah im ryten der den wißen schilt fürte, wann er nümmer wolt gemach
han biß das er wüste wer er were.< aber als lang mögent ir wol beiten>, sprach
parczifal,< biß das der tag morn kompt, und dann wollen wir nach dem ritter
ryten.> und lanczelot antwort im das er es nit thun wolt.< nun geleid uch
noch hint got>, sprach parczifal,< wann ich enkomen daling fort und wil keren
wiedder zu der clusen>; wann er sprach, er solte yne wol erkennen.
also schieden die gesellen von ein, parczifal zu der clusen hininn, und
lanczelot reyt nach dem ritter czwerchs durch den walt in sölcher maßen das
er ny hilt weg noch pfadt, und reyt also als yn abentur fuorte, und det im hart
we das er nit wüst, ferre oder nahe, wo er synen weg möcht nemen, wann die
nacht was zu mal finster. und nochdann hett er als ferre geritten das er was
komen an ein steynen crucz, das da stund an einer wegscheiden in eim wüsten
feld. und er besah das crücz, da er nahe kam, und sah das da by stund ein
marmuoren süle, da stund ein besiegelt brieff an. und die nacht was so finster
das er nit mocht erkennen was der brieff sprach. und er sah by dem crucz
wert ein alt capelle, und er rachte sich des wegs dar, wann er wonte lüt darinne
finden. und da er nahe da by kam, da heffte er sin pfert an ein eyche und det
synen schilt von synem hals und hing yne an eynen baum und ging
zu der capellen und fand sie wüst. und er ging darinn und sah eyn yseren
geremße das da was beschloßen und also hart zu hauff gemacht das man nit
mochte lichtiglich dryn komen. und er sah durch das geremße
und sach das darin stund ein altare, sere richlich gecleidet mit siden düchern
und von andern duchern und von andern schönen dingen. und da vor stuond
ein silberin lüchter, der hilt sehs brinnende kerczen, die gaben gar groß liecht.
und da er das sah, da begerte er sere drin zu komen und zu wißen wer darinn
were. wann er nit wondte in sölcher fremder stat also schön ding möcht gesin
als da waren. und ging umb und besah das geremß. und da er sah das
er nit darinn mocht komen, da schied er von der capellen sere betrübt und kam
zu synem pferde und furte es mit synem zaum zu dem crücz und dete im den
satel abe und den zaum uß und ließ es weiden. und entstrickte synen helm
und stalt yn fuor sich und det sin schwert abe und leit sich uff synen schilt vor
dem crücz und wart lichticlichen entschlaffen nach dem als er müde was, wann
er nit kunde vergeßen des guoten ritters mit dem wißen schild. und da er ein
guote wile hett gelegen als er verduommelt were, da sah er das zwen ritter brachten
ein roßbare, und lag ein siech ritter darinn und der sich gar sere clagete.
und da er nahe by lanczelot kam, da hielt er und sprach ein wort nit, wann
er wondte das er schlieff. und lanczelot der rette nit als der wiedder schlieff
noch wacht und lag also verduommelt. und der ritter von der roßbaren, der
da beleib halten by dem crücz, hub sich an zu clagen fast jemerlich und
sprach:< eya herre gott, sol dieser jamer allwegen weren? eya gott, wann
soll das heilige vas komen, durch das der starck jamer sol hören? eya got,
lyt ymant als viel wees als ich liden umb also cleyne missetat?>
eyn guot wil clagete sich der ritter und karte sere zu got von synem wee
und von synem jamer. und lanczelot der bewegete sich nye und sprach ein
wort nit, also als der da lag verduommelt, und noch dann hort er und verstund
die rede wol. da der ritter hett gebedet in solcher maßen, lanczelot sah umb
sich und sahe kuomen uß der capellen den luchter mit den kerczen, den
er hett gesehen in der capellen. und er besah den lüchter, der da kam
vor das crücz, wann er enkunde nit gesehen wer yn trug. das hett yn groß
wunder. und sahe darnach kumen das heilige vas, das er hett mer gesehen
by dem richen konig vißcher, dasselb das man heißt den heiligen gral. und
also als der siech ritter yn sah komen, da ließ er sich vallen also hoch als er
was zu der erden und leyte sin hend zuhauff darinn und sprach:< lieber herre
gott, der von dießem heiligen vas, das ich hie sehe komen, hat also groß zeichen
gethan in diesem lande und in anderen, lieber vatter, sehe zu mir durch din
heilige erbermde in sölcher maßen das diß groß pin, da mit ich ringen,
werd mir gesenfftert in kuorczer zit, das ich möge komen in die suchung da die
anderen biedermann inne sint komen!> und da kroch er uff henden und off
füßen als lang biß das er kam an die süle, da die tafele vor stuond und das heilig
vas darüber. und er nam sich mit synen beiden henden und zog sich off zuberg
und det also vil das er die silberin tafel kuoßte und det sin augen daran.
da er das hatt gethan, da fülte er sich erlichtert von synen beyn und ließ ein
großen schrey:< eya herre gott, ich bin genesen!> und beite nit lang das
er entschlieff. und da das vas ein wilchen was da verliben, da ging der lüchter
wiedder in die capellen und das heilige vas mit, also das lanczelot nit wüste
mit dem komen oder mit dem scheiden, wer yn truog. darumb geschahe im
also durch das das er was schwere von sünden, da mit er was beladen, das er
sich nye erwegte durch des heiligen grals komen, und dete nie der glich das
im ichte darumb were. und darumb fand er an manchen enden in der suchuong
viel schande, die man im darumb seyde, und misseging im an manchem
ende.
da der heilige gral was gescheiden von dem crücze, da riecht sich der ritter
off der roßbaren gesunt off und biderbe und kuoßt das crucz. und
zu hant kam ein edelknecht und bracht im wapen also schöne und also riche.
und da er ersach den ritter, da fragt er yn wie im geschehen were.< uff myn
truwe>, sprach er,< wol, von gottes gnaden, wann ich was gar zuhant genesen,
da der heilige grale kam und mich enbant von allen mynen süchten.
und mich hat wunder umb diesen ritter, der hie schlefft, das er ny erwacht
umb sin komen.>< uff myn trüw>, sprach der edelknecht,< er ist beladen mit
etlichen sünden, da er nye sin bichte abe getete, und hatt es licht also verschüldet
gein unserm herren got, das er nit enwolte das er sehe die schön abentür.>
< sicher>, sprach der ritter,< er sy were er wolle, er ist unglücklich und
ist, gleuben ich, ein geselle von der tafelruonden, die sich hant angenomen zu
suchen den heiligen grale.>
< herre>, sprach der edelknecht,< ich han uch uwer wapen bracht, die mögent
ir nemen wann es uch gelüst.> und der ritter antwurt das im nit anders gebrest
wann des, und nam syn yseren huben und synen halsberg und wapete sich.
und der edelknecht nam lanczelots helm und syn schwert und reicht es im,
und da ging er zu lanczelots roß und sadelt es und zeumet es. und da er es
hett bereit, da sprach er zu synem herren:< herre, siczent uff, wann ir hant
nit gefelet an eim guoten roß! sicher, ich han uch kein ding geben, es sy bas
bestat an uch wann an dem bösen ritter der da lyt.> der mond schein schon und luter, wann es was nach mitternacht, und der
ritter fragt den knecht wie er das schwert erkente. und er antwurt, yn duncke
wol das er es kenne an der großen schöne die es hatt, und er hett es ußgezogen
und besahe es so schöne das er groß begerung darzu hatt. und
da der ritter was bereit und off lanczelots roß was geseßen, da hielt er syne
hant gein der capellen wert und schwuor, so im gott hülff und die heiligen, das
er nümmer ridens überwünde biß das er wüste wie das sich der heilig gral deyle
in also manch ende des konigrychs von logirs und mit wem er bracht wart
in engelant und durch was gescheffnuoß, es sy dann das etschlich man ware
mere ee da von erfare dann er.< als helff mir gott>, sprach der knecht,< gnung
hant ir gesaget, nun laß uch got mit eren scheiden von dirre suchuong, und
sicher, on dötlich angst mögent ir es nit zubringen.>< ob ich sterb darinn,
das sol mer myn ere syn dann myn schande, wann diese suochuong sol keyn
biederbman versagen umb sterben oder umb genesen.> und da schied er von
dem crücz, er und sin edelknecht, und fuort mit im lanczelots wapen und sin
roß und reyt als yne abentür fuort. und da sie waren komen wol ein halbe myl
wegs oder me, da geschach es das lanczelot sich uffracht und saß als der der
erst erwachet was, und bedacht sich des das er gesehen hett, ob es ware oder
ob es im getreumet were, wann er nit wüste ob er hett gesehen den heiligen
gral oder ob es im getreumet were. und er ging in die capellen und sahe den
lüchter vor dem altar, und er sach nit des er allermeyst begerte zu sehen, das
was der heilige gral, wann er gern hett gesehen ob es ware were, möcht es sin
gewest.
da lanczelot hett gesehen ein guot wyle vor das geremße, darumb ob er
icht möcht gesehen von dem das er allermeyst begerte zu sehen, das was der
heilige gral, da hort er ein stymm die sprach:< viel herter dann ein stein und
viel bitterer dann ein galle und vil nacketer dann ein aspe, wie werst du so
küne das du in keine stat, da der heilig gral pfligt zu sin, darst komen! kere
von hinnen, wann dieße stat ist alczumal entreyniget von dinen wercken!>
und da lanczelot hort diese rede, da wuost er nit was er solt thun, und schied
von dannen und süffczte von herczen und treneten im die augen und
fluocht der zytt darinn er geborn was. dann nu weiß er wol das er darczu ist
komen das er nümmer ere gewinnet, die wile das er hatt gefelet zu wißen die
warheit von dem heiligen gral. wann der dryer reden die im gerett worden,
hatt er nit vergessen und kunde sie nümmermer vergessen. lang ging er ee
er wuost warumb er also geheißen were. und da er kam zum crücz, da fand er
wedder synen helm noch sin roß; zu hant bruoffte er wol das er hett war geseit.
wann da hub er an einen jamer also groß und also wünderlich und hieß sichselber
betrübet ungevellig und sprach:< nuo schinent myn sünde und myn
übel leben, nun sehen ich wol das myn unselikeit hat mich verdampt mer dann
ander ding. dann da ich mich solt bessern, da hat mich der fynt gehindert,
der nam mir das gesiecht das ich nit kund gesehen kein ding die von
got kemen. das ist nit wuonder ob ich sin nit möcht lüterlich gesehen.
wann von der zytt da ich ritter wart da was nie zitt, ich wer bedecket
und beladen mit dötlichen sunden, waun ich han allczit geübet unküscheit von
der welt mer dann ein ander.>
also schalt sich lanczelot und nydert sich sere. und da der tag scheyn
schon und clare und die vogel sungen in dem wald und die sunne hub an zu
schinen über die baum, und da er hort der nachtigal gesang, der er sich dick
hett gefreuwet, und da er sich sah unberaten von allen dingen und von synem
wapen und von synem roß und er wol wuost das unser herre got was zornig uber
yn, und gedacht nit ümmer die ding zu finden und nümmer zu komen an die
stat da er sin freude möcht wiedder finden. wann da er wonte weg finden und
alle irdinische ere, da hett er an gefelt und sichselber gescholten von sinem
großen ungevelle. da schied er von dem crücz und ging zu fuß durch den walt,
ane helm, on swert und on schilt, und kerte nit wiedder in die capelle, da er hort
die dry wünderlichen rede, und kerte zu jhenem pfade und ging als lang biß
das er kam zu primzitt an ein clusen. da fand er einen einsiedel darin, der solt
meße anheben und was gewapent mit dem wapen der heiligen kirchen. und
ging in die capelle verstuommet und verdacht und also betrubet als ymant möcht
gesin. und da knyet er in die kirche und schlug sich vor syne brust und bat
gnad umb unsern herren got von der bosen dät die er hett gethan in der welt,
und lustert zu der meß, die der gut man sang und sin schuoler. und da sie
was gesungen und der guot man sich hett entwapent von unsers herren gottes
wapen, lanczelot rieff im zu hant und zog yn off ein ende und bat yn
das er im riede. und der guot man fragte, wannen er were. und er antwort,
er were von konig artus hoff und ein geselle von der tafelruonden. und der guot
man fragte yn was radts er wolt han, ob es wer von bicht. und lanczelot
sprach< ja>.< in gottes namen>, sprach der guot man und furt yn by den altare,
und sie saßen by einander, und der gut man fragt yn wie er hieße. und er antwort
im, er hieße lanczelot vom lac, des konigs son ban von benuwig. und da der
guot man hort das es was lanczelot, einer von dem lach, einer von der welt,
von dem man mer guotes sagt, da wart er gancz erschreckt das er yn sahe also
großen jamer triben, und sprach:< herre, ir sint gott groß lob schuldig von
dem das er uch schön hatt gemacht, und also vernemet, wann wir in der welt
nit wißen von schonheit und von byderbkeit uwern glichen, das er uch hat
geluhen den sien und die vernuonfft die ir hant. so sint ir also großen lone
schuldig zu thuon, das sin liebe an uch sy behalten in solcher maßen das der
tüfel nit enhab an der milten gabe die er uch gab. so dienet gott von aller
uwer macht und leistet syn gebot und dienent nit von der gaben,
die er uch hatt gegeben, gegen synen dötlichen fynden, den tüfeln. dann er
ist milter geyn uch gewest dann gein eim andern, und wann er uch nuo verlöre,
gar sere solt man uch schelten. und were ist der böß diener, von dem man
lieset in dem ewangelio, das uns duot bekennen das ein guot man gab druo gröste
teyl von synem guote? wann er gab eim diener eynen wisant goltes und dem
andern zwey und dem dritten funff. und dem dem er funff gab, der gewann
damit in solcher maßen, da er kam vor synen herren und solt rechnung thuon
und recht von syner winnunge, da sprach er: « sehent herre, ir bevolhent mir
fuonff bysant, die sint hie und noch funff darczu, die ich han gewuonnen. » und
da der herre das verstuond, da sprach er: « kuom herfür, getruwer diener und
gut, ich enthalten dich in myner geselschafft von mynem huse. »
darnach kam der ander, dem man hett zwey gegeben, und sprach
zu synem herren das er noch zwey darzu hett gewuonnen. und er antwort
recht als er dem andern diener hett geantwuort. und es geschach das der der
eins hett enpfangen der hett synes begraben under die erden und hett sich geferret
von synem herren und getorst nit für komen. das was der böse diener
und der böse münczer und der falsch glyßener von herczen, da der heilige geist
nye yn kame. herumb mocht er nit, er heßete die welt von der mynnen unsers
herren, wann er die enpfenget die er leßet wißen die heiligen wort. wann
die heilig schrifft sagt: « wer sich brennet, der senget sich nit. » das ist als
viel zu sagen das der heilig geist die nit erhiczet die nit achtent uff die wort
von dem heiligen ewangelio, noch der der es hört, er hebe dann gancz andacht
zu gott. und diß rede hab ich uch erzalt umb die milten gabe die uch unser
herre hat geben, so das er uch schöner hat gemacht dann ein andern und beßer
als mich dünckt an den dingen die an uch schinent. und ob ir von der gabe
die uch got hat geben sint sin fynt, so wißent das er uch ein sere kurcze zitt
zu nicht verkeren sol, ir enbietent im dann gnad kurczlichen und ware bicht
und in betrübnuß von herczen und besserung von leben. und er hatt so lieb
die ware bekentnuoß der sünder das er uch macht also krefftig und also starck
das er uch stercker und krefftiger macht als ir nye keynen tag in der welt
warent.>
< herre>, sprach lanczelot,< diße glichnuoß, die ir mir hant gewiset von den
dryen dienern die da hatten gehabt die bysande, mißtrösten mich mer dann
keyn ander ding. wann ich wol weiß das mich unser herre hatt beraten in
myner kintheit von aller der guten gnaden die ymand möcht han.
und umb das er was willig zu lihen, als übel han ich es ym vergolten das er mir
hat bevolhen. wann ich wol weiß das ich verurteilet sol werden als der böse
diener der die bysant verbarg in die erd. wann ich han all myn
tag gedienet synen finden und han yn gekrieget durch myn sünde. und der
tüfel hat die sußikeit und den honig, wann er enhat mich nit gewiset der werlt
pin da der yn komet der in dem weg verlibet.> und da der gut man erhort
dieße rede, da hub er an zu weynen und sprach:< herre, diese wege da von
ir mir saget das weiß ich wol, der darinn verlibet der ist ewiglichen verlorn.
aber als ir sehent, das den man verirret uß synen wegen wann er entschleffet
und wiedderumb komet off synen rechten weg als er erwachet ist, also geschicht
dem sunder wann er entschleffet in dötlichen sunden; und kriegt sich uß dem
rechten weg und wiedder keret von bicht wegen zu got und riecht sich zu komen
zu gott, dem obersten herren, der schrit: « ich bin truwe und warheit, weg
und leben! »>
da besach der eynsiedel an eim crucz, da was das zeichen unsers herren
jhesu cristi an gemalet, und zaugte es lanczelot und sprach:< sehent ir das
crücz?>< ja ich>, antwort er.< nuon wißent sicherlich das diß figure hat syn
arme gedenet zu enpfahen die sünder, uch und andere, die sich zu im keren,
und rüffet alweg « koment, koment », darumb das er ist also barmherczig das er
alwegen ist bereit zu enpfahen die jhenen die zu im wiedder kerent. und
wißent>, sprach der guot man,< die jhenen die sich also opffern in sölcher maßen
als ich uch sagen, mit warer bicht ußer dem muonde und bekentniß von dem
herczen und beßerung von dem leben das er es nümmer mer geduot, so wil im
got barmherczikeit mit teilen. und darumb sagent zu hant uwer leben und
uwer wesen in andacht vor mir und vor im, und ich wil uch helffen zu beschüden
nach myner macht und sal uch raten mit allem dem das ich mag.> und lanczelot
bedacht sich als wenig als der nye bedacht sin leben noch von der konigin,
groß bekentniß bring yn dann darzu. und er süffczet als dieff von herczen
und wart also verstuommet das nit ein wort uß synem mund mocht
komen, und noch dan hett er gern geseit und dorst nit anheben als der der me
verzaget was dann küne. und der guot man bate yn alwegen das er sagete sin
sünd und nit zu laßen, wann anders so sy er verlorn, er thü dann als er yne wise.
und gelobt im die ewig freud, ob er es sag, und die helle, ob er es verschwig.
und seide im als viel mit guter rede und mit guter underwisung das lanczelot
huob an zu sagen:
< herre>, sprach lanczelot,< es ist also das ich bin dot mit sunden
durch ein frauw die ich lieb hann gehabt all myn leben, das ist die konigin,
des konig artus wip, das ist die jhene die mir hatt geben viel goltes und silbers
und die rychen cleider die ich han; die wil ich geben den armen rittern. und
das ist die die mich hat gethan in den großen hoen muot, und das ist die durch
der willen ich han gethan die groß biederbkeit, da all die welt von saget, und
sie ist die die mich hat thuon komen von armuot in rychtuom und von ungemach
in all weltlich ere. wann ich weiß wol das durch die sünde von ir unser herre
ist erzürnet über mich also sere des er mich hat bewiset sither nechten.> und
da erzalt er im wie er hett gesehen den heilgen gral und er sich nye hett erweget
gein im noch umb yn zu eren, noch umb liebe unsers herren. und da er hett
erzalt dem guoten man alles sin wesen und leben, da bat er yn durch gott das
er im hülff und riete.< sicher herre, kein radt kan uch gehelffen, ir gelobet
dann unserm herren gott das ir nümmer mer gevallet in diße sünde. dann ob
ir uch von allen wollent erlaßen, so bietent gnad umb unsern herren und laßent
uch ruwen von ganczem herczen, so weiß ich wol das uch unser herre gott heißen
sol den guten ritter und sol uch uff thuon die hymelische pforten, da das ewig
leben ist bereit allen den die darinn koment. in solcher maßen als ir sint
yczunt das ir hant zu thun keinen radt, wann es wer als vil als der da buwet
off ein böß fundament ein starcken hoen torn. dann es geschicht das man
lang hat gebuwet und gezimmert, so fellet er über ein huffen. also gancz und
gar wer verlorn die pin unsers herren, ir enpfahent es dann von guotem
herczen und thünt es in zitt, wann es were als der same den man würffet off den
felsen, den die vogel eßent, der nymant ze nuocz kompt.>< herre>, sprach
lanczelot,< ir sagent mir nümmer kein ding, ich sol es thuon, ob mich got leßt
leben.>< dann gleubent mir>, sprach der guot man,< das ist nümmer me missethünd
wiedder uwern heilant, also das ir nümmer gevallent in dötlich sünde
mit der koniginne, noch mit andern frauwen, noch von keynen dingen da mit
ir yn mögent erzörnen.> und er glaubt es im als ein guot ritter.< nun erzelent
mir von dem heiligen gral>, sprach der guot man,< wie uch da von gescheen sy.>
und er erzalt im von den dryen sprachen, die die stymm hett geseit in der capellen,
da er wart geheißen< steyn, gall und espe>.< durch gott, sagent mir
diße betütniß von den dryen sprachen, wann ich nye hort rede das ich begerte
als gern zu wißen als dieße. und darumb bitten ich uch das ir mich sicher
wollent machen, wann ich wol weiß das ir es wol wißent.>
da begund der gut man zu gedencken ein wil, und da er sprach da sagte
er:< sicher lanczelot, mich wundert nit ob diße dry rede sint uch gesaget,
wann ir sint alle uwer tag der wünderlichste man gewest von der
welt, und darumb ist nit unbillich ob man zu uch sprech wunderlicher rede
dann zu eim andern. und darumb das uch gelüst zu wißen die warheit, so
sol ich sie uch gern sagen. nuon hörent>, sprach der guot man:< ir erczelet
mir das man uch heiß « lanczelot, harter dann ein steyn und bitterer dann
ein galle und vil nackter und bloßer dann ein aspe, fliehe von hinnen », und
in des das man uch heißet « herter dann ein steyn », da mag man ein wuonder
by verstan, wann alle steyn sint hart von natur, und einer mer dann die andern.
und by dem steyn mögent ir verstan den sunder der da ist verhartet
und entschlaffen in den sünden. und syn hercz ist also versteynet das es nit
mag erweichet werden, noch umb waßer, noch umb fuer. umb fur mag er
nit erweicht werden, noch das fure von dem heiligen geist mag nit in
yn komen, wann er nit enfindet keine stat, umb das vaß zu reinigen das da unreyn
ist und heßlich von alten sünden, das er hat gethan und getrieben von
tag zu tag. darumb mag er nit erweicht werden umb keyn waßer das da ist
von dem heiligen geist süße waßer, süß regen mag yn nit erweichen.
wann unser herregot beherbergt yne nye in keyner stat da syn fynde weren,
wann er wil das das huß, da er herberg nymet, sy sere reyn von aller unreinikeit
und von allen dingen. und durch dieße meynunge ist der sunder geheißen
steyn, umb die groß hertikeit die an im ist. wann es ist zu wißen warumb
du viel harter bist dann ein steyn, das ist also viel zu sagen das du bist viel
sundiger dann ein ander suonder.>
da der guot man das hat gesaget, da begunde er dencken, und zu hant antwort
er:< ich sol dir sagen wie du bist viel sündiger dann ander lüte. du
hast wol gehört von den dryn dienern, den der rych man gab sin golt umb zu
wahsen und zu meren. und die zwen die allermeyst hetten, die waren diener
getruw und wise. der dritt der wenig hatt, der was diener böse und ungetrüwe.
nuon besiche, ob du mögest gesyn ein diener dem unser herre got bevalh
syn guot umb zu meren! mich düncket das er dir vil mere bevalh wann
andern irdinischen rittern, mich düncket das man nit enfind keynen man dem
unser herre gott hat geben als vil gnaden als er dir hatt geben. er gab dir schöne
uber maßen, er gab dir sinne und erkantnuß zu erkennen böß und guots. er
gab dir biederbkeit und kuonheit, und darnach so gab er dir milticlichen als
guot glücke das du all wegen bist überkuomen von allen dem das du ane huobest.
und alles diß ding luhe dir unser herre gott das du werest sin ritter und sin
diener. und er gab dirs nit darumb das alle diße ding würden in dir geminnert,
dann umb zu waßen und zu meren. und du bist gewest also böse diener und
ungetrüwe das du yne hast gelaßen und gedienet synem fynde und hast alwegent
gekrieget wieder yne. und bist gewest der böst schuldener der da
scheit von synem herren wann er synen solt hatt und geet helffen synen fynden
wiedder yn. also hastu gethan zu unserm herren. wann als bald
als er dich hett bezalt wol und ryhlich, da ließest du yne und wardest diener
des der yne allwege krieget. und das det keyn man nach mynem beduncken
den man also wol hette bezalt als er dich. und dar umb magst du wol hören
das du bist herter dann ein steyn und vil sundiger dann ander sunder. und
noch wer da wil der mag wol versteen ein ander maß, von dem steyn sieht man
wol komen ettwas süßikeit uber das rot mere, da das israhelisch volck verleib
also lang zytt, da sah man wol bekentlich das das volck hett lust zu trincken,
und einr clagt sich dem andern, das moyses kam an einen harten alten fels und
sprach, ob das nit mag gesin: « mögen wir nit thuon komen waßer ußer diesem
velße, das alles volck daran hab zu trincken? ». diß geschach das ein fluß
daruß kam, und er unsern herren batt das sie all daran hetten zu trincken
und also wart geschweiget ir murmulung und wart gestillet ir duorst. also
mag man wol sagen das von steynen kömpt etschlich süßikeit. aber von dir
kam nie keyne, und darumb magst du wol sehen offenlich das du herter bist
dann ein steyn.>
< herre>, sprach lanczelot,< nuon sagent mir, warumb wart ich geheißen
« bitterer dann ein galle »?>< ich sol dir es sagen>, sprach der guot man,< nun
höre mich: ich han dich gewiset warumb in dir ist all hertikeit beherbergt,
darinn kein sußikeit kan komen. du solt nit wenen das darinn verlib anders
dann bitterkeit, und die bitterkeit ist in dir in solcher wise als da solt sin die
süßikeit. und darumb glichest du wol der unreynen gallen, da kein sußikeit
inn ist und nit anders dann bitter und unrein.
nun han ich dich bescheiden warumb du vil harter bist dann ein stein und
bitterer dann ein galle. nuon ist das dritt ding zu wißen, wie das du bist nacketer
und unnüczer dann ein aspe, da von man sagt. das betüdet uns das evangelium,
das man lieset an dem palmtag das unser herre kam gein jherusalem
off eim esel geritten, das die die da abrahamisch kuonden die sungen geyn
im den sußen gesang, da von die heilig kirch yderman thuot bekennen den tag
den man heißet den palmtag. denselben tag predigt der hohe lerer und herre
und der hohe meister und prophet in der stat zu jherusalem den den da all
hertikeit was in beherburgt. und da er sich allen den tag gearbeit und er von
der predige gescheiden was, er fandt nymandt in aller der stat der yn des nachtes
herbergte. darumb schied er von dannen. und da er dannen gescheiden
was, da fand er in dem weg stan ein aspe, die was sere schön beraten mit esten
und mit bletern, aber keyn frucht hett er. und da unser herre kam zu dem
baum und fand yn als unberaten von fruochten, da sprach er also zornig: « verflucht
sy der baum der keyn frucht dreyt! »
also geschach es von der aspen die ußwendig zu jherusalem stund. nuon
besich ob du mögest als nacket und bloß syn als er was. dann da der hohe
meyster kam zu dem baum, er fand bleter gnuong, die er wol genomen
hett, ob er gewolt hett. wann da der heilig gral kam zu dir, er fand dich also
unberaten das er nit an dir befand wedder guot gedenck noch guoten willen,
suonder unreynikeit und unküscheit. er fand dich unberaten bleter und
blumen, das ist also vil zu sagen von allen guten wercken. da sagt man zu
dir die rede die du mir hast erzalt: « lanczelot, viel harter dann ein steyn,
vil bitterer dann ein galle, vil nacketer und bloßer dann ein aspe, fliehe von
hinnen! »>
< sicherlich herre>, sprach lanczelot,< als viel hant ir mir geseit und bewiset
schinbarlich das ich bin von recht geheißen « steyn, galle und aspe ». wann
alle die ding, die ir mir hant geseit, die sint in mir beherbergt, dann das ir mir
hant geseit, ich hab nit zu verre gegangen, ich möge wol widder keren, ob ich
mich wol hüten zu vallen in dötlich sünde, und darumb unserm herren got
zum ersten geloben und uch darnach das ich nümmer widder keren sol in das
leben das ich so lang han getriben, und sol mich küsch halten und mynen
lip also reynlichen halten als ich ümmer kan. wann der ritterschafft zu dienen
und die wapen zu halten, des enkönde ich mich nit enthalten als lang als ich
gesunt und gerade bin.> und da der guot man erhorte diße rede, da was er syn
gar fro und sprach zu lanczelot:< sicher, ob ir die sunde wollent laßen von
der konigin, ich sagen uch fürware das uch unser herre got sol lieb haben und sol
uch beheltnuoß senden und sol syn barmherczikeit zu uch keren und sol uch
macht geben zu enden manch ding die ir nit zu ende mochtent bringen von
uwer sunde wegen.>< herre>, sprach er,< ich laßen es in solcher maßen das
ich nümmer mer mit ir gesündigen noch mit keynem andern wibe.>
und da der guot man das hort, da was er sin fro und gab im solch buß das yn
ducht das er sie behalten möcht und segnete yn und absolvirte yn und bat yn
das er des nachtes darinne verliebe. und er antwurt im das er es wol thuon
müste, wann er het kein pfert daruff er ryten möchte, noch schilt, noch keyn
schwert.< des sol uch got wol beraten e morn zu nacht>: sprach der guot man,
< wann hie by wonet einer myn bruder, der ist ritter, der sol mir wol senden
roß und wapen und alles das ir bedorffent, als bald als ich es im enbieten.>
und lanczelot antwort das er gern wolt by im verliben, und der guot man was
sin sere fro.
also verleib lanczelot by dem guten mann, der syn fast wol pflag und seit
im also vil guter rede das lanczelot fast sere berauw das leben das er so lang
hett getrieben, wann er wol sahe, so er darinn stürbe, das er die sele verlöre
und mocht wol den lib dardurch verliesen, ob es uß keme. und darumb gerauw
es yn das er ye gewann rede zu der konigin, und schalt sichselber sere
und gelobte in synem herczen das er all syn lebtage nümmer me dar inn gevallen
wolt, und batt unsern herren von gutem herczen gnad von den sunden die er
ye gethete von der zitt das er geborn wart, und bat yne das er im ein guot ende
bescheret. - hie schwigent die mere von im und keret wiedder
zu parczifal.
hie sagent uns die mere das, da parczifal was gescheiden von lanczelot
und das er kerte wiedder zu der clusen, wann er wol gedacht das er ware mere
da vernemen solt von dem crücz das in reden was. und da er wiedder
was gekeret, da geschahe es das er keynen weg konde finden der yn da hien
wiset, noch dann riechte er sich das beste das er konde des wegs da hien. und
da er kam zu der capellen, da clopffte er an der clüsenerin fenster. und sie det
zu hant off als die jhene die nit schlieff, und dete ir heubet als ferre heruß als
sie mocht, und fragt yn were er were. und er antwurt ir, er were ußer konig
artus hoff und hieß parczifal de galeis. und da sie hort synen namen, da was
sie fast fro, waun sie yne fast lieb hette, als sie schuldig was zu thuon, wann er
ir nefe was, und rieff irm gesinde. und sie gebott das sie theten die thüre off
gein dem ritter, der da uß were, und das sie im zu eßen geben, ob er sin bedörf
und das sie im dienten in allen dem das sie künden, wann sie keynen man in
der welt lieber hett dann yn. und die dainn waren die daten was sie gebot,
und gingen zu der thure und daten sie off und enpfingen den ritter und entwapeten
yn und gaben im zu eßen. und er fragte ob er daling die clüsenerin
mocht besprechen. und sie sprachen:< neyn, wann morn nach der messen,
so gleuben wir wol, das ir sie besprechent.> und er ließ im da mit benügen
und leyt sich in ein bethe, das im gemacht wart, und ruoget all die nacht als der
sere müde was.
des morgens, da es clar tag was, da stunt parczifal uff und hort ein gesungen
meß. und da er het meße gehört, da wapete er sich und ging zu der clusenerinn
und sprach:< durch gott, frauw, nuo sagent mir mere von dem ritter der gestern
hie vor reit, zu dem ir sadent, ir solt yn wol bekennen; wann mich belanget
das ich wiß wer er sy.> da die frauw hort diße mere, da fraget sie yne
warumb er yn süchte.< darumb>, sprach er,< das ich nümmer mer geruogen,
ich wiße dann were er sy und yne finde und mit im stryte, wann er hat mir
als vil gethan das ich es nit wol mocht mit eren gelaßen.>< eya>, sprach sie,
< was ist das das ir sagt, wolt ir mit im fechten, wolt ir sterben als uwer
brüder, die sint dot und erschlagen umb iren übermut! wann sicher, ob ir
also stürbent, es wer groß schad, und uwer geschlecht wurd sere genydert.
wißent was ir daran verließent, ob ir mit dem ritter fechtent? ich sol es uch
sagen, und ist ware das die groß suchung von dem heiligen gral ist angehaben,
und ir sint ein geselle daran, als mich duncket, und sol zu ende bracht werden
kurczlich, ob got wil, und das ist also das ir sollent mere ere daran
gewinnen wann irselber wenent, ob ir enthaltent das ir mit dem ritter nit fechtent.
wann ir wol wißent das in dißem land ist manig ander die es enden
wenent, das dry ritter ußerlesen sint, die sollent han den lob und ere über alle
ander. und die zwen sollent myde sin und der dritte kuosch. die zwen die da
sollent myde sin ist der ritter einer den ir suchent und ir der ander, bohort
von galle der dritt. und mit den dryen sol die suchung geendet werden.
und die wile das uch got hat bereit sölche ere, so were es groß schande, ob ir
anders stürbent. dann wißent, ob ir mit dem fechtent den ir suchent, sicher
ane felen, er solt uch zuhant erdödet han, wann er vil beßer ritter ist dann ir
sint und keyner der da lebet.>
< frauwe>, sprach parczifal,< mich duncket an dem das ir mir sagent von
mynen brüdern, das ir mich wol erkennent und wol wißent were ich bin.>< ich
weiß es wol, und ist wol billich das ich es weiß>, sprach die clusenerinn,< wann
ich bin uwer mome, und ir sint myn nefe. und habent nit wunder ob ich in
eim sölchen armen stadt bin, durch got, wißent das ich bin die jhene die man
hieß die koniginn von der wüsten erden, und ir sahent mich da anders dann
ir mich hie sehent. wann ich was eine von den rychsten frauwen von der welt,
und noch dann so behaget mir die rycheit ny so wol, diß armuot gevil mir baß,
da ich nuon inne bin.>
da parczifal erhort diese rede, da hub er an zu weynen von der erbermde
die er hette, wann im wol gedacht des das sie im gesaget hette; und erkante
sie wol. und da saczt er sich nyder vor ir und fragt sie mere von syner muotter
und von synen mögen.< wie>, sprach sie,< lieber nefe, wißent ir keyn
mere von uwer muotter?>< sicher>, sprach er,< frauwe, neyn, ich enweiß ob sie
dot oder lebendig sy, wann mir ist dick vor komen in dem schlaffe und mich
duchte wie sie zu mir spreche, sie solte sich billicher von mir beclagen dann
berümen, wann ich hett sie nuo wol gehandelt.> und da die frauw hort diße
rede, da ersuffczete sie und antwort im betrüblich:< sicher, uwer muoter zu
sehen in dem schlaff, da habent ir ane gefelet; wann sie ist dott, sittherre dem
das ir an konig artus hoff fuoret.>< frauwe>, sprach er,< wie ist das?>< intruwen>,
sprach sie,< uwer mutter was also betrübt von uwerm scheiden das
sie desselben tags starb als bald als sie gebichte.>< nuon habe ir sele
gnade! wann es ist mir zu mal leit; dwil das es geschehen ist, so muß ich es
liden, wann wir alle da hien mußen; wann sicher, ich gehorte nye me rede davon.
wann den ritter den ich suchen, wißent ir, durch got, were er sy, ob es
der sy der zu hofe kam mit dem roten wapen?>< ja>, sprach sie,< es ist also,
und sol es uch sagen von was bedütniß es beschach.
ir wißent wol das nach der zukunfft unsers herren jhesu cristi waren dry
tafelen in der welt. die erst was die tafel jhesu cristi, dar off die
aposteln aßen etwann dicke; das was die tafel die da behilt lib und sele von
der spise von dem hymel. an die tafel saßen die brüder die da waren ein eynig
dingk, da von david spricht in synem buoch ein fast wünderlich rede: « es
ist ein zumal gut ding und wuonsamme von brüdern die sich halten by ein in
einem willen und in eim wercke! » by den brüdern, die da saßen an der tafele,
mag man verstan ein eintrechtikeit und ein demütikeit und alle guote werck.
und dieselben machten das lamp one flecken, der da wart gecrüczigt umb unser
erlösung.
nach der tafele wart ein ander tafel gemacht in der glichniß von im. das
was die tafel von dem heiligen grale, darab die großen zeichen sint gescheen
dick in diesem lande in josephs zitt von aramathia, in dem beginde
das cristenglauben wart bracht in diß lant, das alle biederb lüte und ungleubig
solten alwegen han ein glichniß. es geschach das joseph von aramathia kam
in diß lant und zu mal vil volckes mit im, und also viel das ir wol mochten sin
vier tusent man. und da sie kamen in diß lant, da mißtrösten sie sich zu mal
sere, das sie forchten das yn an spysung abeging, wann sie zu mal viel volcks
under yn hatten. eins tags fuoren sie durch ein walt. da funden sie wedder
zu eßen noch nymand und wuorden des fast und sere erschreckt, wann sie des
nit gewon waren, und lieden also des tages. und des andern tages fuoren sie
off und nyder und funden ein alt wip, die bracht yn zwölff brott ußer einem
offen, und sie kaufften sie. und da sie sie solten teylen, da huben sie ein zorn
und krieg under yn ane, wann einer wolt nit als der ander.
diße abentur kam vor joseph, davon er wart gar zornig, da er es wuoste,
und gebot das man die brot vor yn brecht. und man bracht sie, und kamen
jhene mit die sie kaufft hetten. da er ward geware von irem muonde das einer
nit wolt als der ander, da gebot er dem volck das es nyder seße zu ringe. und
er brach die brot herre und dar und det sie zu dem öbersten zu der tafelen von
dem heiligen gral, und darumb die zwölff brot wuchsen also das vier tusent
da mit wurden gesettigt und hetten all gnug. und da sie das sahen, da danckten
sie unserm herren got von der gnaden, das er sie hett kurczlich erlöset.
in der tafel was ein seße, da josephus der suon josephs solt siczen.
und der seß was gemacht das ir meister und priester solten da siczen, und was
nymand anders erleubt, und was consecrirt und gesegent von der hant unsers
herren, als uns die hystoria bescheidet. und hatten enpfangen die wal
das joseph solt syn uber alle die cristenheit und in die statt unser herre yn
hett gesaczt. und darumb was nymant so küne der daran siczen törst. und
der seß was gemacht in glichnuß des, da unser herre an dem grün donrstag
by synen aposteln off saß. und also solte er geleyten jhene die da siczen solten
an der tafelen von dem heiligen grale und solt syn ir meyster und ir herre.
dann es geschach also: da er kam in das lant, und sie waren ein guote wile geirret
durch fremde lant, das zwene brüdere, die da waren mög josephs, hetten nyd
des das yne unser herre hett also erhaben und das er yn hett erwelt vor den
besten an der gesellschafft. und hetten sin rede mit dem meisten und sprachen,
sie solten es nit mer liden das er ir meister were, wann sie weren von
also hoem geschlechte als er. und darumb so wolten sie nümmer under im
sin und wolten yn nümmen meister heißen. und des morgens, da sie waren
gestiegen uff einen hohen berg und die tafelen waren gedeckt, und sie solten
joseph seczen an den höchsten seß, da wieddersprachen es die zwen brüdere
und saczte sich ir einer zusehen daroff, und geschach yn ein solch zeychen das
yn die erde verschland. und das zeichen ward zuhant gesagt über alles das
lant, darab der seß wart geheißen der verforcht seß. und wart nümmer
mer keyner so küne der daroff getörst siczen, wann den got darzu hett
erwelt.
nach dieser tafele wart die tafelrunde mit merlins radte gemacht, nit one
groß betütniß, wann also als sie es gehießen die tafelrunde, also ist zu versteen
die nuowekeit von der welt und der lauff von den planeten und
von den elementen. wann in dem circkel an dem hymel sieht man die stern
und vil ander ding, und darumb so mag man wol sagen das die tafelrunde betütet
diß welt von rechte. wann ir mögent wol sehen das von andern landen
da ritter pflegen zu weberen, es sy in der cristenheit oder in der heidenschafft,
koment die ritter zu der tafelrunden. wann gott yn die gnad thuot das sie sint
ritter und gesellen, dann so halten sie sich vor vil glückhafftiger wann
ob sie alle die welt gewonnen hetten, wann man wol siecht das sie laßent ir
vetter und mütter und wyber und kinder, umb gesellen da zu sin. und auch
selber hant ir wol gesehen das uch also ist gescheen, das ist siether das ir schiet
von uwer muoter und man uch hett gemacht geselle zu der tafelruonden. nye
habent ir sitther begert herwidder zu komen, und warent zuhant befangen
mit der süßikeit der gesellschafft die da ist schuldig zu sin under den die da
gesellen sint. wann da merlin hatt gemacht die tafelrunde, da sprach er das
mit den die da gesellen solten syn sol man wißen die warheit von dem heiligen
gral, daran man möcht sehen manch zeichen in merlins gezitten. und man
fragt wie man möcht erkennen die die besten weren, und er sprach das ir solten
dry sin die es zu ende solten bringen, und solten die zwen reyne megde syn
und der dryt küsch. und der ein von den dryen sol uber synen vatter syn als
der leo vor den leoparden, von biederbkeit und von küscheit und von kuonheit,
den sol man halten vor den öbersten und vor meyster vor yn allen. und
alwege sol süchen die tafelruonde den heiligen grale, biß das yn unser
hergot sendet under sie also stümpfflich das es wuonder sol syn. da sie horten
diße rede, da saden sie: « danck merlin, die wyl das er also biederb sol syn
als du sagst, du soltest im machen eynen eynigen seß, da nymand sol siczen
dann er alleyn, das der were uber die andern also groß das yderman yn wol
erkennen möcht. » « also sagen ich », sprach merlin, « also groß und also wünderlich! »
und da macht er eynen seße. und da er yn hett gemacht, da kuost
er yn und sprach das hett er gethan umb der liebe willen des guoten ritters der
daroff rugen soll. und sie fragten yne zu hant was da solt geschehen von dem
seß. « sicher », sprach er, « da sol noch manch groß wuonder von gescheen
wann nymermer ymant daroff siczen sol, er sy dot oder gelemet, biß das der
ware ritter daroff siczet. » « in truwen », sprachen sie, « so thuond sie sich in
große angst die daroff siczent. » « in groß not komen sie », sprach merlin,
« und umb die wunder die da von sollent geschehen, so sol er heißen der
wunderlich seß. » lieber nefe>, sprach die frauwe,< nuo han ich uch erzalt durch
was dinges die tafelrunde gemacht sy und warumb das wünderlich seß gemacht
sy und wann er gemacht wart, darumb manch ritter dot ist, die nit wert waren
das sie daroff siczen solten. nuon sol ich uch sagen durch was der ritter kam
zu hofe in rotem wapen. ir wißent wol das jhesus cristus was under den aposteln
herre und meyster zu mandate, und darnach wart erdacht
die tafele von dem heiligen gral durch joseph und die tafelruonde durch des
ritters willen. unser herre gott gelobt den aposteln das er nach syner offerstentniß
solt kuomen und solt sie visitiren und sehen. und sie beiten syn
nach der gelübd betrübt und erschrecket. da geschach yne an dem pfingsttag
das sie waren in eim huse, und warn die tören beschlossen, das der heilig
geist kam herab under sie in fure glichnuoß und tröst sie und versichert sie des
des sie waren in forcht, und schied sie und sant sie in das lant zu predigen der
werlt und zu wisen die heiligen ewangelia.
also geschach an dem pfingstag den heiligen aposteln, da unser herre got
kam zu trost yne. also kam auch der ritter den ir solt halten vor den öbersten
und meister. und als unser herre kam in glichnuoß von fure, also kam der
ritter in rotem wapen in fures fare. und also als die thüre warn beschloßen
da die aposteln waren und der heilig geist zu yn kam, also waren die porten
vor dem pallast beschlossen ee der heilig gral darinn kame. der kam also
stümpfflich under uch, und was nymand so wise under uch der da wüst wannen
er keme. und desselben tags wart angehaben die suchung von dem heiligen
gral, die man nümmer sol laßen syn biß das man weiß die warheit, und von dem
spere warumb das ist, das so manig abentür sint da von geschehen in diesem
lande.
nu sol ich uch die warheit sagen von dem ritter, warumb ir nit mit im sollent
fechten, wann ir wol wißent das ir es sint schuldig zu thuon, darumb das ir
sint syn bruder und geselle von der tafelrunden, wann ir möchtent uch nit geweren
geyn im, wann er vil beßer ritter ist dann ir>.< in truwen>, sprach parczifal,
< ir hant mir also vil gesagt das mich nümmer gelüst mit im zu stryten.
wann durch got, wysent mich was ich mög gethuon und wo ich yn mög finden.
wann, ob ich yn hette zu gesellen, ich schied mich nümmer mer von im als
lang als ich im gedienen mocht.>< darzu sol ich uch das beste radten das ich
mag>, sprach sie,< wann yczunt künde ich uch nit wol gesagen wo er were; dann
die zeichen, daran ir yne wol erkennen mögent, sol ich uch wol sagen. und
wann ir yn findent, so haltent syn gesellschafft so lang ir mögent.
ir sollent ryten an eine burg, die nennet man gott, zu eyner syner inchen.
die ist geschwisterkindt mit im des die burg ist; durch der liebe, ich gleub,
das er noch hinacht da herberg nemen sol. und ob sie uch kan gewisen welch
ende er ist, so folgent im nach, so ir baldest könnent. ob sie uch nit da von
sagt, so rydent bald recht zu der burg zu korpanich, da der geleczt konig wonet.
da weiß ich wol das ir rechte mere von im vernement, ob ir yn nit
da ynne findet.>
also lang retten sie von dem ritter, parczifal und die clüsenerinn, biß es
wol was sextzytt. und da sprach sie:< lieber nefe, ir sollent noch hint hie
verliben by mir, so thuon ich uch baß gemach, wann es ist lang zitt das ich uch
mer sah, und zu mal we sol mir thuon uwer scheiden.>< frauwe>, sprach er,
< ich han zu viel zu thun das ich nit wol verliben mag und bitten uch durch
got das ir mich noch wollent laßen ryten.>< sicherlich>, sprach sie,< mit mynem
urlaub scheident ir daling von hinnen; biß morn, so ir messe gehörent, so wil
ich uch gern urlaub geben.> und er antwort ir, so wolte er gern verliben, und
det sich zu hant entwapen. und die darinne waren die hetten die tafele gedecket
und aßen das das yn die frauo hett bereit. also verleib parczifal alda
by syner muomen, und redten under yn zweyn von manchen dingen also vil
das sie sprach:< lieber nefe, es ist also das ir uch hant behuot biß uff
diß zyt in solcher maßen das uwer magthuom nye wart gemynnert noch gebrochen,
noch das ir nye gewißt hant was da sy fleischlich samenung. und ir bedörfft
syn wol. wann ob uch also vil were gescheen das uwer fleisch were ye zurstört
von keynen sünden und dann zu syn öberster geselle an der suchung,
daran hettent ir gevelet als lanczelot von dem lache, der durch syn unreyne
unküscheit hat verlorn zu enden, darumb yczunt die andern sint in arbeit.
darumb bitten ich uch das ir uwern lip behaltent also reyn( als unser herre
det) in der ritterschafft, das ir mogent komen zu dem heiligen grale unbeflecket
mit unküscheit und das ir sint von einer so schönen biederbkeit das ye ritter
getet. wann alle die jhenen die da sint in der tafelründen ist nit einer alleyn,
er hab synen magthuom gebrochen, one ir und galaat der guot ritter, von dem
ich uch sagen.> und er antwort, er solt sich, ab gott wol, als wol hüten als er
syn bedörfft.
allen den tag beleib parczifal da, und syn muomme wisete yn sere wol zu
thuon. und vor allem batt sie yne das er syn fleisch hilt küschlich. und er
gelobt es ir, er wolt es thun. und da sie hetten ein guot wile gerette von konig
artus hoff, da fragte sie parczifal was abentüre sie hett getragen
in also fremde stett und durch was sie hatte gelaßen ir lant.< somir
gott>, sprach sie,< das det angst von dem tode, das ich da herre floch, wann ir
wißent wol, da ir zu hoff warent, das myn herre der konig kriegte wiedder den
konig libram. da geschach es also bald, als myn herre der konig dott was,
das ich da was wip und hett angst das er mich töt, ob er mich konde han. und
da nam ich das gröste von mynem guot und floh in diß wiltnuoß, darumb das
ich nit würd funden. und dett zu recht machen diße cluse und
diß huß, als ir wol sehent, und nam by mich mynen caplan und myn
gesinde und det mich in diß cluß, in solcher maßen das ich nümmer daruß
kome, ob got wil, und sol myn leben hie enden und sterben in unsers herren
gottes dinst.>< off myn trüw>, sprach parczifal,< diß sint wünderlich abentür.
sagent mir war uwer sone deabias kam, wann ich es sere begeren zu wißen
wie es im gee.>< sicher>, sprach die frauwe,< er reit dienen dem konig pellis
unserm mag durch wapen zu han. und ich han sither hören sagen das er yne
einen ritter mechte, dann es ist wol zwey jare das ich yn nye gesach, dann er
suchte die thorney durch die großen britanien, und gleube wol das ir yn sollent
finden zu korpanig, ob ir dar rident.>< sicher>, sprach er,< ob ich nit anders
dar riedte dann umb yn zu sehen, so wolt ich doch dahin, wann ich yn zu mal
sere begeren zu sehen.>< samir got>, sprach sie,< ich wolt das ir yn hie hettent
funden, wann ich gar wol zu gemach were das er by uch were.>
also verleib parczifal allen den tag by syner momen. und des morgens,
als bald als er hett meße gehört und sich hett gewapent, da schied er dannen
und reit allen den tag durch den walt, der da was groß und wünderlich, in
sölcher maßen das im begeinte man noch wip. und nach eßenzitt da geschach
es das er horte zu der rechten hant einen hornblaß, und er kerte dar und er gedacht
das es were ein geistlich huß oder ein einsiedel. und da er hett ein wenig
gerieten, da sah er das es was ein closter, das was beschloßen mit dieffen graben
und mit hoen muren. und er reyt darzu und rieff als lang an der pforten das sie off daten. und da die darinn waren das gesahen das er gewapent was, da
gedachten sie wol das er was ritter oder wer ritter von abentüre, und daten
yne entwapen und fuorten syn roß in einen stal und daten im gnuong. und
einer von den brüdern fuort parczifal in ein kamer zu ruogen. des nachtes wart
er beherbergt des besten das die bruder mochten. und des morgens geschach
im das er nit erwacht vor primezytt, und er ging messe hören in demselben
closter. und da er in die kirche kam, da sah er zu der rechten hant, da stund
ein ysynnen geremß, und darinn stund ein bruder, gewapent mit unsers
herren gottes wapen, und wolt meße anheben. und er karte darzu
als der der da willen hett gottesdinst zu hören. und da er kam zu dem geremß
da want er darinn geen, und er enkuond als yne ducht. und da er das sach
da ließ er im benügen und knuowete dar vor und sach darinn ein bette bereyt
sere richlich von syden düchern und von andern dingen das best das man erdencken
mochte.
parczifal besach das beth als lang biß yn duchte das da leg ein man oder
wip, und er enwüste nit welch es was, wann es das antlicz gedecket hatt mit
einer wißen zweheln also das er es nit mocht schinbarlich gesehen. und er
hort nach der meßen die der guot man hett anegehaben. und da es darzu
kam das der priester solt unsern herren gott heben, da riecht sich
einer uff, der da lag, und saß in synem bette und entdeckte syn antlicz. und
was ein man alt und grae und hett ein gülden krone uff synem heubt, und
waren im die schultern bloß und entdeckte und fürt biß an den nabel. und
da parczifal yn ersah, da sah er das er was sere wuont und hett viel wuonden
an dem libe, an schultern, an armen und an antlicz. und da das geschach
das der prister wuonste den lichnam jhesu cristi schinbarlich, da reichte er syn
hende dargeyn und huob an zu ruoffen:< lieber süßer vatter, vergiß nit mynes
wees!> und darnach legte er sich nit wiedder nyder und was alles in synem gebethe
und hielt die hende geyn synem heylant und hatt alles die gulden krone
off synem heubte.
lang besach parczifal den man der under dem gedecke lag, wann er yn
ducht sere zu ungemach syn von synen wuonden die er hette. und sach yn
also alt das yn ducht, er hett wol vierhuondert jare. und er besah yne alles,
wann yne das ding ducht zu mal wünderlich syn. und er sach das da meß
was gesungen, das der priester nam unsers herren lichnam zwüschen syn hende
und druog yne jhenem der in dem bette lag und gab yn im zu nüczen. und zu
hant da er yn hett, da nam er ym die kron von dem heubt und saczte sie off
den altar, und jhener lacht sich wiedder in syn bette als vor und wart
gedeckt das man sin nit ensah. und zu hant det sich der priester uß als der
der meß hett gesungen. da parczifal das ding ersach, da ging er uß der kirchen
und ging in die kamer, da er des nachtes hett gelegen, und rieff eim von den
brüdern und sprach:< lieber herre, durch got, bescheident mich das ich uch
fragen.>< herre ritter, sagent es mir, was ist es, ich wil es uch zu mal gern
sagen, ob ich es weiß.>< in truwen>, sprach parczifal,< ich sol es uch sagen.
ich was yczu in dem muonster und hort den dinst unsers herren, und da sah ich
in ein geremß wie in eim bette ein alt man von großem alter lag, und der hett
ein guldinen kron uff synem heubt. und da er sich off riecht und da saß, da
sah ich das er all umb und umb was wont. und darnach, da der prister hett
messe gesungen, da sach ich das er im gab den lichnam unsers herren zu nüczen.
und als bald als er yn hett enpfangen, da nam er die kron und saczt sie off den
altar, und das düncket mich, es sy ein groß betüt, und solt es gern wißen, ob es
sin möcht. darumb bitten ich uch das ir mir es sagen wollent.>< sicher>,
sprach der guot man,< zu mal gern:
es ist ware, und hant ir es wol hören sagen viel lüt, das joseph, der biderbe
ritter von aramathia, wart gesant von dem öbersten herren in diß lant, das
er solt meren die cristenheit mit der hilff synes heilandts. und da er herre
kam, da leidt er viel angst und wünderlichkeit, das im an daten die ungleubigen
fynde. und in dißem lande was zu der zitt nit anders dann
heiden, und was in dißen landen ein heide, den hieß man krüdel, und
der was der unreinste und der böste von der werlt, an erbermde und an demütikeit.
und er hort sagen das die cristen waren komen in syne lant und das
sie hetten mit yn bracht das heilig vas, das wer so wünderlich das sie von syner
gnaden lebten one spise. und er hielt diß rede vor ein lugen, und man macht
es im ye sicher und seyde es im das es sicher war were. und da saget
er, er solt es e lang wol wißen, und fing josephs suon josephus und zwen syn
neffen, und wol hundert die da waren erwelet meyster zu syn uber die cristenheit.
und da er sie hett gefangen und in gefengniß gelegt, da hetten sie by
yne den heiligen gral, darumb sie nit fochten das yn an der liplichen spise icht
gebreche. und der konig hielt sie in gefengniß in solcher maßen virczig tag
das er yn nit zu eßen engab, und hett wol verbotten das nymand so küne were
der sich ir underwünde biß off die zytt. da schall die mere durch die landt
das joseph mit einem großen teil der cristenheit von konig krudel gefangen
were, also das der konig morderas, der da was zu jherusalem in der stat von
saras, den joseph bekert hett mit synen reden und mit synem predigen, horte
da von sagen. und was gar sere darumb betrübt, wann er hett syn lant mit
josephs radt wieder gewuonden, das im ptholomeus nam und hett genomen,
hett josephs radt gethan und sin schwager seraphin. und als der konig
wüste das joseph gefangen was, sprach er, er wolt syn macht thuon yn zu erlösen,
und samelte syn volck alles das er han mocht in ziten und huob sich off
das mere, wol gewarnet mit wapen und roß, und thet also vil das er kam in das
lant mit schiffen. und da er in das lant kam mit allem synem volck, enbot
er dem konig krüdel, ob er im nit wiedder gebe joseph, er wolt verderben yn
und alles syn lant wolt er im nemen. und er bat yn nit sere und fur geyn im
uff das felt, und vergaderten die ein an die andern. also geschach es mit gottes
willen das die cristen über hant namen, und der konig krudel wart erschlagen
und sin volck; und der konig morderas, der evallet was genant ee dann er
cristen ward, hett also viel in dem stryt gethan das alles syn volck groß verwuondern
darinn hat. und da sie yne entwapent hetten, da funden sie das er
hett als vil wuonden an synem lib das ein ander man da von gestorben were.
da fragten sie yn wie es im ging. und er antwort das er nit fülte wedder
we noch qwetschuong die er hett, und nam joseph uß der gefengniß. und
da er yn sah, da det er im groß freud, wann er yn lieb hatt von allem synem
herczen. und joseph fragt yn wer yn da hien hett bracht. und er antwurdt
das er da hin wer komen yne zu erlösen. und des morgens geschach
es das die cristen gingen vor den heiligen gral und sprachen ir gebet. wann
da joseph, der ir meister was, hett angethan sich umb zu geen zu dem heiligen
gral, und der konig morderans, der allweg hett begert yn zu sehen schinbarlich,
ob es möcht syn gewest, der ging viel naher dann er schuldig was zu thuon. da
kam ein stymm wiedder yn und sprach: « könig, nit gangk furbas! » und
er was also verre gegangen das menschenzung nit kunde gesagen noch irdinisch
hercz erdencken, und er was also begerig zu sehen das er ye vorbaß ging.
und zu hant kam ein wolcken und nam im das gesiecht von den augen und
krafft von dem libe in solcher maßen das er einen stigk nit sahe und sich wenig
behelffen mocht. und da er sach das unser herre gott hett gethan als groß rache
durch das er hett gebrochen syn gebot, und sprach also lut das es alles volck
hort: « lieber herre jhesu criste, der in dieser stuond hast mich gewiset das
dorheit ist zu übergeben din gebott, und mir gnüget an dem das du mir hast
gesant, und ich wil es gern liden. also erleub mir zu geloben von mynem dinst
das ich nit sterbe biß das der guot ritter, der da sol komen von mynem geschlecht,
der da sol zu ende bringen die abentür von dem heiligen gral, mich
kuomme trösten, das ich yn mög helsen und küßen. »
da der konig hett geheischen diße gabe unserm herren got, da antwort im
die stymme: « könig, du solt nit erschrecken, unser herre hatt erhört din
gebett, und din wille sol erfüllet werden von dißen dingen, wann du solt nit
eynen stigk sehen, biß das der ritter den du heischest dich kömet sehen. und
in den stunden so er kömet und sol dich sehen, so sol dir wieddergeben
werden din liecht dinen augen, also das du yn solt schinbarlichen sehen, und
dann so sollen dyne wuonden syn genesen, die vor den zyten nümmer
geheilent. »
also redte die stymme zu dem konig und seyd im das er solt sehen das
komen von dem ritter des er so lang hett begert, und duncket uns das diße ding
alle ware syn. wann es ist wol gelieden mer dann hundert jare das diß abentür
geschach, noch sitherre gesach er nye stiegk noch enmocht sich nit behelffen,
und syne wuonden sint noch ungeheilet. nuon ist der ritter in dißem lande,
als man uns sagt, der diese abentür sol zu einem ende bringen, und durch die
zeichen gedencken wir wol das er noch sol syn und das er wiedder sol haben
macht von synen gelieddern, und darnach sol er nit lang leben.
also geschach dem konig morderas, als ich uch han erczalt. und wißent
fur ware das das ist derselb den ir huot hant gesehen, und hat sitther hieinne
gelebt als heilig und als geistlich das er sither nie geßen hat keyne irdenische
spise und nit anders dann dasselb das uns der prister wiset in dem sacrament
in der messe. und das mochtent ir wol sehen huot: als bald als der
priester meß gesang, da bracht er dem konig das sacrament und gab es im zu
nüczen. also hat der könig lang zitt begeret des ritters zukuonfft des er also sere begeret zu sehen, und geschicht im als symeon dem alten geschach, der
da lang beydte der zukunfft unsers herren, biß das er bracht wart in den tempel.
und da enpfing yne der alte man und nam yn zwüschen syne arme frölich und
wolgemuot durch des willen das syn gelubd wart erfüllet. wann im der heilig
geist hat kunt gethon das er nit solt ersterben ee er hett gesehen jhesum cristum
den gottesson, den hoen propheten und den obersten meyster. also beydet
nuon der konig der zukunfft, wann galaat der guot ritter wil komen. nun han
ich uch erzalt die warheit, als ir mich hant gefragt, also als es geschach.
nuon bitten ich uch das ir mir sagent wer ir sint.> und er antwort das er were
gesinde des konigs artus und geselle von der tafelrunden und heißen parczifal
de galeis. und da der guot man verstund synen namen, da det er im groß
freude, wann er dick von im hatt hören sagen, und er bat yne das er daling
da by im verliebe, wann er wolt im groß freude an thuon und ere. und
er antwort das er also vil hett zu thuon das er nit möcht verliben in keyner wise,
und darumb so muost er dannen scheiden, und hiesch syn wapen. und da er
was bereit, da saß er uff und nam urlaub und schied von dannen und reit durch
den walt biß nach tercie.
wol umb mittentag truog yn sin weg in ein grunt. da begegneten im
zwenczig man, wol bereit und wol gewapent, die trugen ein roßbare, da lag ein
man uff und was erschlagen kürczlichen. und sie fragten parczifal wannen
er were. und er antwurt, er wer von konig artus hoff, und da schruwen sie
alle:< uber yn!> da parczifal das ersahe, da bereit er sich zu weren das besten
des er mocht und racht sich gegen dem der im mit dem ersten kam und traff
yn also das er yn furt zu der erden, und das pfert vil uber synen lip. und da
er wond syn pander volfuren, da enkuonde er, wann mer dann sieben schlugen
yn off den schilt, und die andern erstachen im syn roß, und er viel zu der erden,
und er wonte off steen als der da was von großen mechten. und die andern
ließen über den lauffen so grülich das yn keyn helff nit enhalff, und schlugen
uff den schilt und off den helm und gaben im als manchen schlag das er nit
mocht verliben stan und kam mit eim kny zu der erden. und sie schlugen
off yn also wünderlich und hatten yn darczu bracht das sie im hetten den helm
von dem heubt gebrochen und hetten yn off den dot gewuondt, und hett gethan
der ritter mit dem roten wapen, den abentür dar bracht. und da er sach
dießen ritter zufuoß under also viel syner fynde die yn schlagen wolten, da kart
er sich dar wert, was das roß gelauffen mocht, und rieff zu yn:< laßent
den ritter!> und rant under sie mit der glenen und traff den ersten also herticlichen
das er yn fuort zu der erden, und zog sin schwert uß, wann er hett syn
glene zurbrochen. und da rante er off und nyder und schlug den eynen und
den andern also wünderlich das er keynen traff, er fürte yn zu der
erden und det so viel in kurczen ziten mit den großen schlegen die er yne gab
und von der biederbkeit der er da vol was, das keyner was so küne der syn gedörst eines schlags erbeyten und floh, einer herre der ander dar, und spreyten
sich durch den walt, der da was groß und breyt das er mocht keynen mer
sehen wann dry. den eynen hat parczifal abgestochen und verwundet und
galaat die andern zwen. und da er nuon sahe das parczifal was erlost, da huob
er sich in den walt, da er yn sach aller dickest, als der der nit enwolt in keyne
wise das man im volgete. und da parczifal ersach das er hinweg reyt also
schnell, da rieff er yn ane das meyste das er mocht und sprach:< herre, haltent
biß das ich ein wenig zu uch geryten!>
der guot ritter det nit der glichen als er parczifal hörte, und reyt für sich
als bald als das roß gefaren mocht, als der der da nit hett willen wiedderzukeren.
und parczifal volgete im zufuß nach so er baldest mocht, wann er
keynen hengst enhatt, wann jhene hatten es im erstochen. und da begeynt yn
ein knecht off eim pferde starck und fuort in der rechten hant ein roß, das was
schwarcz. und da yn parczifal ersach, da enwuste er was er thuon solt, wann
er gern das roß gehabt hett, das er den ritter erfolget hett. und dett dem knecht
groß globde das er mit synem willen möcht gehabt han das roß, wann mit gewalt
wolt er es nit hinweg furen, es were dann das yne groß not darczu beczwünge.
und durch das man yn nit hilt vor unhübsch, da grußt er den knecht.
und als er yn hort, da antwort er im:< got müß uch lonen!>< lieber frünt>,
sprach parczifal,< ich bitt dich, umb allen dinst und umb allen lone und durch
das ich din ritter bin: in der ersten stat da ich von dir ermanet werd, das du
mir das roß lihest als lang biß das ich eynen erfolgen der hie vor mir
rydet.>< herre>, sprach der knecht,< ich thuon sin nit in keyne wise, wann es
ist eins solchen mannes der mir den lip neme, ob ich es nit wiedder gebe.>
< frunt>, sprach parczifal,< ich bitten dich umb allen dinst das du das thüest,
wann ich sicherlich so groß betrübniß nye gewann als nuon, ob ich den ritter
verließe, darumb das ich nit roß enhan.>< in trüwen>, sprach der knecht,< ich
thuon nit anders darczu, wann ir solt es nit han mit mynem willen als lang als
es in myner huode ist, ir nement mir es dann mit gewalt.> und da er das horte,
da wart er so zornig das er wonte ußer synen sinnen komen von leydt. wann
umb keyne ding det er keyn gewalt an dem knecht, und gedacht in synem synne,
ob er nun den ritter verlöre der vor im rydet, das were ein ding das er nummer
freud mere künde gewinden. diß zwey ding brachten im also groß betrubniß
in syn hercz das er nit mocht gestan off synen füßen und viel wiedder
eynen baum bleich und onmechtig, als ob er hett verlorn macht von allem
synem libe. und hatt als groß jamer das er gern hett gewolt das er zu hant
were dott gewest. und det synen helm von synem heubt und sprach zu dem
knecht:< lieber frunt, dwyl das du mir nit wilt helffen uß dißem liden, daruß
ich nit komen kan on sterben, ich bitten dich das du nemest myn schwert und
erschlag mich zuhant. so ist myn jamer gekürczet. wann der guot ritter
hört sagen das ich bin dott und das ich yn ryt suchen, er ist nümmer so unhübsch,
wann er es hort sagen, er bitt unsern herren got das er hab gnade uber
myn sele.>
< in truwen>, antwort der knecht,< ob got wil, ich enthuon, wann
ir hant es nit umb mich verdienet>, und ylte sin straß von im was er ümmer
mocht. und parczifal verleib also zornig das er wonte sterben. und da er
den nümme sach noch nymant, da hub er an als großen jamer zu triben und
schalt sich arme und unselig und sagt:< ungefelliger, nuo hast du gefelt an allem
dem das du suchest, dwyl das er dir ist entriedten, wann du nuon nümmer an
die stat kömest als wol yn zu finden als du nuo werest.>
in dem schelten, als parczifal nuon synen jamer treib in sölcher maßen, so
lustert er und hort komen ein getreppel von pferden. und er det die augen
off und sach komen ein ritter gewapent, der reit gar bald durch den
walt und fuorte das roß an der hant das im der knecht versaget hett. und
parczifal erkant das roß wol, und er gedacht nit das er es im mit gewalt genomen
hett. und da er yne nümme sach, da hub er an synen jamer wiedder
zu clagen. und wert nit lang darnach das er sach den knecht komen off synem
pferde und dreib großen jamer. und da er sach parczffal, da sprach er:< herre,
sahent ir irgent eynen ritter hie für ryten, der da furt das roß das ir mir hieschent?>
< ja>, sprach parczifal,< warumb fragest du darnach?>< darumb>,
sprach er,< das er mirs hatt genomen mit gewalt und hat mich by gedötet
und hatt mich übel gehandelt, wann myn herre erschlecht mich, in welcher
stat er mich findet.>< was wiltu>, sprach parczifal,< das ich darczuo thü,
wann ich enkan nit darczu gethuon, wann ich bin zu fuoßen. und ob ich hett
pfert, ich getrüwete es wol herwiedder zu bringen.>< herre, siczent off myn
pfert>, sprach der knecht,< und ob ir es wiedder gewinnent, so sy es uwer.>
< und din pfert>, sprach parczifal,< wie sol dir das wiedder werden, ob ich das
roß gewinnen?>< herre>, sprach er,< ich sol uch nach volgen zufuße, und ob
ir mögent das roß gewinnen, so gebt mir myn pfert wiedder, und das roß sy
uwer.> und er antwort das er nit anders begerte.
da bandt er synen helm uff syn heubt und saß off des knechtes pfert und
name synen schilt und reydt als bald er es an dem pferd han mocht nach dem
ritter als lang biß er yn fandt in eyner wiesen, der manche in dem wald waren.
und da sach er den ritter, der ylte als bald als er das roß gefüren mocht, und
rieff yn als ferre an als er yn sach:< herre ritter, kerent wiedder und gebent
dem knecht syn roß, das ir im bößlich genuommen hant!> und da er yn so hart
hort ruoffen, da kart er wiedder und lengete syn glenen; und parczifal zuckt
das schwert, wann er wol sach das er zu eym gereuff was kuomen. und der
ritter, der sich balde wolt von im erledigen, kam ym also schnell als das roß mocht
gefaren und traff das pfert an die bruost und stach im die glenen durch hinweg,
und das pfert vil nyder dot, also das im parczifal über den hals viel.
und da der ritter das ersach das er gevallen was, da karte er wiedder umb und
rante die wießen abe durch den walt da er aller dickest was. und da parczifal
ersah diß abenture, da was er also sere betrübet das er nit wüst was er sagen
mocht und rieff jhenem der da floh:< unseliger verczagter von herczen,
kerent wiedder und strident mit mir, ich bin zu fuoß und ir sint zu roß!> und
jhener antwort nit als der wenig angst hett und rant in den walt.
und da yn parczifal nit mer mocht gesehen, da wart er so sere betrübt das er
warff synen schilt off die erden und syn schwert und det synen helm abe von
synem heubt und hub wiedder an synen jamer zu triben vil mer dann vor und
weynt und schru von luter stymme und hieß sich unseliger ungefelliger und
der unglückhafftigst ritter vor allen rittern. und sprach das er nuon wol sehe
das er hett gefelet an aller syner begerung.
in dißem jamer und leyt verleib parczifal allen den tag, das nymand zu
im kam der yn trost. und da es kam an die nacht, da wart er so onmechtig
und also mat das yn ducht das im alle syn geliedder felten. und da begund
yn schleffern, und er entschlieff und herwachte nit biß mitternacht. und
da er erwacht, da sach er vor im ein wip, die fragt yn sere stümpfflich:< parczifal,
was thust du hie?> und er antwort das er dete wedder wol noch übel,
und ob er hett zu ryten, er verlieb nit alhie lenger.< ob du mir wilt geloben>,
sprach sie,< das du mir mynen willen thuost, wann ich es dich ermanen, ich wil
dir zu hant geben ein guot roß, das dich trüg war du woltest.> und da er das
erhorte, da wart er also fro das nymand fröer möcht gesyn, als der der da nit
pruoffte zu wem das er rette und wonte das es were ein wip; da was es der fynt
der yn gern darczu hett bracht das er die sele verlorn hett. und da er das
hort das sie im gelobt des er aller meyst begert, antwuort er ir, er sy ir also sicher
bereyt was er thuon mocht, und ob sie im das roß gebe, er wolt alles das
thuon das sie yne hieß.< so gelobent als ein getruwer ritter>, sprach sie.< ja
ich sicher>, sprach er.< so beydent myn hie>, sprach sie,< ich sol zu hant erwiedder
komen.> und da ging sie in den walt und kam zuhant herwiedder
und bracht ein also groß roß, das was schwarcz das es wünderlich anzusehen
was.
und da parczifal ersach das roß, da begunde im sere eysen, und noch dann
was er also küne das er daroff saß als der der nit bruofft betrugniß von dem
fynde, und nam synen schilt und syn spere. und jhene die vor im stuond die
sprach:< ir wolt hinweg? nun laßent uch gedencken das ir mir sint den lon
schuldig.> und er antwort ir, er solt es thuon und ylte in den walt was er ümmer
mocht. und das liecht scheyn sere clar. und das roß fuort yn also bald
und hatt in kurczer zyt yn bracht vor den walt und hett yn entferret mer dann
vier groß tagwert lang, und er reyt als lang biß das er vor im sach eynen grunt
und ein groß waßer, das was streng und ruste, und das roß kerte dar wert und
wolt darinn schlagen. und da parczifal das ersach also streng, da forcht er
sich sere durch das das es nacht was. und er ensach wedder brück nach fuort
darüber geen und hub off syn hant und macht ein zeichen mit dem heiligen
crucz vor syn stirne.
und da der fynt fuolt sich geladen mit dem heiligen crücz, das im vil zu
schwer was zu tragen, da schuot er sich und schied von parczifal
und fuor in das waßer brüllende und schryende, und geschach zu hant das das
waßer wart enczündet an als vil enden mit clarer flammen, das er wondte das
es brente. da parczifal ersach dieß abentüre, da bruofft er zu hant das es der
fynt was der yn dar hett getragen yne zu betreten und zu verliesen lip und
sele. da gesegete er sich und bevalh sich gott und bat unsern herren das er
yn nit ließ fallen in keyne verleytuong, durch das das er nit verlür die gesellschafft
der ußerwelten ritter. und bott die hende geyn dem hymmele und
danckt unserm herren von guotem herczen das er im also hett geholffen
in dießer not. wann da der fynt yn wolt füren in das waßer und dryn laßen
vallen, also mocht er wol syn ertruncken und hett verloren lip und sele. und
er ging ußwert von dem waßer, wann er doch angst hett vor dem fynde. und
knuowet geyn orient und thet syn gebete also als er es kunde und begert sere
den tag, zu wißen in welchem lande er were, wann yn wol ducht das yn der
fynt ferre getragen hett von dem closter da er den geleczten konig sach.
also was parczifal in synem gebete und andacht und bett als lang biß das
die suonne hett gethan ir kere an dem hymmel und das sie scheyn über all die
welt und hett den tauwe verschmelczt. und da sach er umb sich und sah das
er was in eim gebirg groß und wunderlich gewiltniß, und was alumb
und umb beschlossen mit dem mere als groß das er sach keyn maß, es wer dann
uß der maßen ferre. da bruofft er das er were gefürt in ein insele, das er nit
wüste wo und hett es gern gewüst, dann er kuont nit wißen wie er es möcht erfarn,
wann er sach wedder vesten noch burg, da ymandt möcht inne gesin als
yn ducht, und noch dann, so was er nit alleyn, er sehe umb yn wilde tiere, beren,
leoparten und trachen. und da er sich in solcher stat sahe, da was er nit
wol zugemach, wann er forcht die wünderlichen tiere, das sie yne nit mit gemache
ließen, als yn ducht, und yn döten, ob er sich nit konde geweren. und
noch dann der da behuot jonas in des visches buch und behuot danielem in der
lewen gruoben, wil im der helffen und will syn fried schilt syn, so hab er nit
angst, und er verließ sich mer an syn hilff und an synen trost wann an syn
schwert. dann er sach wol das umb biederbkeit oder umb keyne irdenische
ritterschafft er zu eim ende komen möcht und gerumen, unser herre gott
hülff im dann. und da sahe er mitten in der inseln einen zumal großen velß,
und ducht yn, ob er daroff were, das er keyne angst hette von eincherley wilden
tieren, und darumb kerte er dar wert. da sach er einen trachen,
der hielt mit den zenen einen lewen by dem hals und saczt sich zu aller öberst
off den berg. und nach dem trachen lieff ein lewe schryen und treib also großen
jamer das parczifal wol ducht das er den jamer dett durch den
cleynen lewen den der trach hinweg fuort. und da parczifal das ersach, da
lieff er so er baldest mocht den berg off. dann der lewe, der vil lichter was
dann er, hett yne bald überlauffen und hett den stryt angefangen wiedder den
trachen, ee dann er darzu mocht komen. und da er off den berg kam, da
sahe er die zwey tyer stryten, und er gedacht, er wolt dem lewen helffen, wann
er were ein edeler tiere dann der trach. und zoch syn schwert uß und det
synen schilt vor syn antlicz, durch das ym die flamme icht wee dett. und
ging zu dem trachen und gab im einen großen schlag zwüschen syn beide oren.
und er ließ uß fuer und flammen, also das er im verbrant synen schilt und
synen halsberg. und noch dann so hett er im vil mer gethan, wann er was
licht und behende, also das yn die flamme nit traff zu recht, und darumb so
schatt es im vil dester mynner. da er das ersach, da forcht er das das fuer
were gemenget mit vergifft, und noch dann so lieff er wiedder an den trachen
und gab im einen großen schlag da er yn mocht treffen, und traff yn an dieselben
stat da er yn auch vor hette troffen. und das schwert was licht und guot
und wuont yn zu hant durch das heubt lichticlich, und so bald er im die hut
hett durch slagen, da was das gebeyn nit hart, und dot yn bald off der stat
und da der lewe sach das er was enbunden von dem trachen mit des ritters
hilff, da dett er nit der glich als er hett keynen willen mit im zu fechten und
kam vor yn und kußt im syn heubt und dete im die gröst freud die er mocht,
das parczifal wol bruofft das er keynen willen het im übel zu thun. und det
sin schwert wiedder in die scheiden und det synen schilt abe, der da was gancz
besenget, und det synen helm von synem heubt und enpfing den luofft,
wann yne der trach sere hett erhiczet. und der lewe ging im allczu nach grußende
und det im groß freud. und da parczifal das ersach, da streych er im
das heubt und den hals und schultern und sprach, unser herregot hett im das
tier gesant geselschafft zu thun, und hielt es vor ein schön abentur. und
der lewe det im als groß gesellschafft und freude als ye keyn tier möcht eim
man gethun, und allen den tag verleib er by im biß nach vesperczyt; und da
ging er den felß nyder und fuort den cleynen lewen in syn nest. und parczifal
sach sich alleyne in dem gebirg, on gesellschafft, man dorffte yn nit fragen ob
er hett keyn gemach, wann er nit anders umb sich sach wann ytel mere. und
hett noch mer ungemaches gehabt, hett gethan der trost von synem obersten
den er hett, wann er was ein man der da gleubte an synen öbersten heilant.
und noch dann was es wiedder die gewonheit von synem lande, wann zu den
zyten waren die lüt alle ungleubig in dem konigrich gayles und waren als gar
ubelmessig. wann ob der vatter fandt synen son ligen in dem bette, er nam
yn mit dem heubt oder mit den schultern oder mit den armen und zog yn ußer
dem bette und schlug yn zu hant. wann es ducht yn ein schande syn ob sin
vatter würd funden dot. wann es geschach das der suon den vatter
und der vatter den suone dot und das die alle in dem wapen stuorben, so sprachen
alle die in dem lande, sie weren edel.
allen den tag verleib parczifal off dem felßen und sah off das mere, zu
schauwen ob er keyn schiff da sehe faren, wann im geschach allen den tag das
er nye so vil kuond uff und nyder gesehen das er ye keyns gesehe. und da er
das gesach, da enpfing er wiedder ein hercz und trost sich off unsern herren
gott und bat yn das er yn behüt, das er nit fiele in keyn bekorung des tufels
betrugniß und mit bösen gedencken. dann als der vatter ist schuldig zu behüten
den suone, also muß er yn behüten und herneren. und hilt syn hend
geyn dem hymmele und sprach:< lieber herre gott, sitt das du mich hast gethan
in also hoe stet in die ordenung der ritterschafft und mich darczu hast
erwelet, und ich wer sin nicht wirdig gewesen, herre, durch din gnad
nit gestatte das ich kuomme von dißem dinst. und sist mir als der gut kempfer
der da wol wirbet syns herren recht gein dem der yn für heischt. lieber herre,
also hilff mir das ich myn sele erwere, die da ist din eigen und din erb, wiedder
den der sie heischt zu unrecht. lieber süßer vatter, da du sprecht in dem
evangelio von dirselber: « ich bin der guot hirt der da behüdet die schaff », und
also duot nit der kauffman der da lest die schaff on huot als biß der wolff kömpt
und sie ißet und zurißt sie. herre, syst du myn geleytsman und myn hüter,
also das ich sy by dinen schaffen und das ich nit sy eins von den törechten unreynen
schaffen, die sich scheident von den andern und fliehent in die gewiltniß.
herre, hab myn gnade und nit laß mich verderben in der wiltniß, und
für mich zu dir wert, das ist zu der heiligen kirchen und zu dem heiligen glauben,
da die guten schaff sint und die gewaren manne und auch die da gut cristen
sint, also das der fynt, der nit anders dann myn sele begeret, mich nit on
huot finde.>
da parczifal das hett gesprochen, da sah er zu im komen den lewen,
der mit dem trachen hett gestritten. und er det nit der glich als er im wolt
thuon und ging geyn im und det im groß freud. und da yn parczifal sah, da
rieff er im. und er kam zu im, als wer er das zamste tier gewest von der welt,
und legt sich neben yn uff syn schuoltern, als lang biß das die nacht was worden
finster und schwarcz. und parczifal entschlieff zu hant by synem lewen,
und gelust yn keynes eßens, wann er gedacht wol nach andern dingen.
da parczifal was entschlaffen, da geschach im ein wünderlich abentür.
wann yn ducht in synem schlaff das vor yn kemen zwo frauwen,
die ein was alt, die ander nit zu alt und was sere schöne; und waren
nit zu fuoße und waren gesessen uff zweyn wünderlichen tieren. die ein was
gesessen uff eim lewen und die ander uff eim trachen. und er besach die jungfrauwen
zu wuonder umb das sie also mochten meysteren die zwey tier. und
die jüngste kam vor und sprach:< parczifal, myn herre thüt üch grüßen und
enbüt uch das ir uch solt bereyten das besten des ir mögent, wann ir müßent
morgen stryten wiedder den kempffer der aller meynst ist zu forchten in der
welt. und ob ir werdent überwuonden, so solt ir nit laßen mit eim uwern gelieddern,
und sal uch also ergan das ir sint geschalt alle die tag die ir gelebent.>
und da er hort diße rede, da sprach er:< frauw, wer ist uwer herre?>< sicher>,
sprach sie,< es ist der rychest man von aller der welt. nuon wartent das ir sint
als sicher und küne zu dem stryd das ir sin ere hant.> und da verschwand
sie als helingen das parczifal nit wüst war sie kummen was.
die ander jungfrauwe die kam fur yn off dem trachen und sprach:< parczifal,
ich beclage mich gegen uch, wann sere hant ir mißethan geyn mir und den
mynen, und ich han es nit verdienet.> da er hort diße rede, da antwurt er
ir und sprach:< sicher, geyn uch noch geyn keyner frauwen von der werlt wene
ich nit han missethan, und bitt uch das ir mir sagent wo mit ich gein uch missethan
habe; und ob ich sin macht hab zu beßern, ich sol uch bessern nach
uwerm willen.>< ich wil es uch wol sagen in welcher maßen ir geyn mir habent
missetan>, sprach sie:< ich hett lang zytt uff myner buorg gezogen ein
trachen, der mir dienet vil mer dann ir wenent. und das tier flog gestern mit
ungeschicht biß an das gebirg und fandt einen lewen, den furt er mit im uff
dießen felßen, und ir kament mit uwerm schwert hinnach gelauffen und erschlugent
yn, und er uch nit gethan hett. nuon sagent mir warumb ir yn erschlugent,
hett er uch icht missethan durch das ir yn also soltent zu dem tode
bringen. was der lewe uwer oder in uwer pfleg, das ir warent schuoldig
vor yn zu striten? sint die tiere uch also erleubt das ir sie also sollent erschlagen
one recht? sint ir also groß ritter?> da parczifal verstunt diese
rede die die jungfrauwe het zu im gerett, antwuort er ir:< frauw, er hatt mir
nit missethan, noch der lewe was nit myn, noch die tiere von dem luofft sint
mir nit erleubt, wann durch das das der lewe ist von edeler nature wann der
trach. und da ich sahe das der lewe mynner übel det dann der trach, da lieff
ich uber yn und erschlug yne, und durch das so han ich nit missetan geyn uch
als ir sagent.> da die jungfrauwe erhort diße rede, da sprach sie:< parczifal,
wollent ir mir nit mer thun?> da sprach er:< jungfrauw, was wollent ir das
ich uch darumb thü?>< ich wil>, sprach sie,< das zu besserung vor den trachen
werdent myn man.> und er antwurt das er des nit thete. da sprach sie:
< ir warent es doch; ee ir enpfingent das lehen von uwerm herren,
da warent ir myn. und darumb das ir ee myn warent dann eins anderen,
so wil ich uff uch nit verczihen und will uch des versichern: in welcher statt
ich uch finden on huot, das ich uch nemen als den der ee myn was.>
nach dießen reden schied die frauw von im, und parczifal ward schlaffen
wann er sere müde des traumes was, und schlieff die gancze nacht das er nye
erwachte. und des morgens, da der tag luter scheyn und die suonne uff was
und scheyn im uff syn heubt, da dett er die augen off und sah das es tag was.
da riecht er sich off und verleib also siczen, und huob off syn hant und segete
sich und batt unsern herren gott das er im sente radt der im nüczlich were zu
der selen. wann off den lip echtet er nit als viel als er vor hett gethan, durch
das er nit gedachte das er nümmer keme von dem felße da er off was. und
er sach umb sich und sahe nit den lewen der im vorhin gesellschafft hett gethan,
noch den trachen den er het erschlagen, und wuondert yn sere war sie
komen weren. in des das parczifal also gedacht, da sach er in das mere ferre ein
schiff geflossen. das het den segel uff geriecht und kam recht gein der stat
da parczifal was, der da beyte das im got sente abentüre der im gelust und
im hulff. und das schiff floß gar schnelle, wann es hett den wint von dem
waßer, und kam recht geyn im und lante an dem felßen. und da parczifal,
der off dem felß was, das sah, da was er syn sere fro, wann er wonte das viel
lüte darinne weren. und durch das so stuond er off und nam syn wapen. und
da er was gewapent, da steyg er ab von dem felsen als der der da wolt wißen
was lüte in dem schiff weren. und da er nahe kam, da sahe er das das schiff
was behangen ußen und innen mit wißem samment, das keyn ander ding nit
dainne scheyn dann wiß. und da er kam vor das bort von dem schiffe, da
sah er eynen man, gecleidet mit einem rocklin in eins priesters glichnuoß und
hett ein kron off synem heubt von wißem sammet wol als breyt als zwen finger,
und in der kronen waren geschriben die hohen namen unsers herren. da parczifal
das ersach, da wundert es yn sere, und ging nah by yn und sprach:< her,
sint wilkomen!>< gott besser uch, lieber frunt>, sprach der gut man,< und wer
sint ir, herre?>< ich bin>, sprach er,< uß konig artus hoff.>< was abentur hat
uch herr bracht?> sprach er.< herre>, sprach parczifal,< ich enweiß in welcher
maß oder wie ich herre sy komen.>< was begerent ir?> sprach der guot man.
< herre>, sprach er,< wolt unser herre gott, so wolt ich wol das ich uß künd komen
und das ich mocht mit mynen gesellen von der tafelrunden in die suchung
des heiligen grales, wann ich umb anders keyn ding schied von mynes herren
des koniges huß.>< somir gott>, sprach der gut man,< wann yn gelüst, so solt
ir bald heruß sin, und er solt uch auch bald heruß geholffen han,
wann er wil. ob er uch hilt vor synen diener und ob er sehe das ir baß
anderswo werent dann hie, so wißent das er uch zu hant heruß hulff. dann
er hatt uch her gethan zu versüchen, zu wißen und zu erkennen ob ir sint syn
recht diener und sin getruwer ritter, also als die ordenung von der ritterschafft
innhelt. dann die wyle ir sint off solche höhe gestigen, so
ist sich uwer hercz nit schuldig zu nydern umb keyne angst noch umb irdenische
not. wann ritters hercz sol syn beschlossen und also hart geyn synes
herren fynt das yne keyn dingk mög erschrecken. und ob er wirt bracht in
forcht, so ist er nit ein ware ritter und ein ware kempffer der sich ee ließ erschlagen
in dem kampff ee dann er synes herren recht icht ließ.>
da fraget yn parczifal wannen er were und von welchem land. er antwort,
er were von fremden landen.< welch abentür hat uch herre getragen>,
sprach er,< in sölche fremd stett und in als wild als mich ducht?>< in truwen>,
sprach der guot man,< ich kam uch zu sehen und zu trösten und durch das das
ir mir seydtent von uwerm wesen. wann es ist kein ding ob ir dörffent radt,
ich künd uch wol geraten als wol als keyn man der da lebt.>< ir sagent mir
wunder>, sprach parczifal,< das ir her kament mir zu raten, wann ich enkan
nit gedencken wie das mog sin. wann in dißem velß da ich bin, da weiß mich
nymandt mer dann gott und ich. ob ir mir hettent gevolget, so gleub ich nit
das ir es wißent, wann ir mich myn lebtage nye mer gesahent, und darumb
so hatt es mich wunder das ir sagent.>< e>, sprach der gut man,< parczifal,
ich kennen uch viel bas dann ir wenent, wann es ist lang zyt das ir nye ding
gedatent, ich wüst es alles als wol als ir.> und da parczifal erhort das yn der
guot man nante, da wart er gancz erschrecket, und berauwe yn das er also viel
hett zu im gesagt, und antwurt:< eya, lieber herre, verczyhent mir das das ich
zu uch hab gesprochen, wann ich nit wonte das ir mich kente. so sehe ich
wol das ir mich bas erkennent dann ich uch duon, darumb so halten ich mich
vor törecht und uch vor einen wisen man.>
da leynte parczefal off das bort von dem schiff by dem guoten man, und
retten von manchen dingen mit einander, und fand yn so wyse von allen dingen
das yn sere wuonderte were er mocht syn, und geluost yn also wol
syner gesellschafft. und ob er allwegen by im were, yn gelüst wedder essens
oder trinckens, also guot waren syn rede und also lüstlich. und als sie ein guot
wil miteinander geretten, da sprach parczifal:< lieber herre, macht mich eins
dings wyse das mir hynt für kam in mynem schlaff, dann es duncket mich also
wünderlich das ich nit kan geruogen, ich wiß dann die warheit da von.>< so
sagent es mir>, sprach der guot man,< ich wil es uch zu hant betüten, das ir wol
solt wißen was es syn soll.>< ich sol es uch sagen>, sprach parczifal.
< es geschach mir hynacht in mynem schlaff das zwo frauwen vor mich kamen,
und die eyn was gesessen uff eim lewen und die ander uff eim trachen; und
die uff dem lewen saß was ein jungfrauwe, und die off dem trachen saß was
ein alte, und die jüngst redte zu mir mit dem ersten.> und da erzalte er im
alle die rede die sie im hett geseyt, als wol das im nit ein wort was vergeßen.
und da er hett synen traum erzalt, da badt er yne durch gott das er im sagt
die betütniß. und er antwort im das er es gern wolt thuon, und hub an zu
sagen:< eya parczifal, parczifal, die zwo frauwen die ir sagent die so selczelichen
waren geritten, das die ein saß off eim lewen und die ander uff eim trachen,
des betütniß ist sere wünderlich, und ich sol es uch wol betüten oder
bescheyden.
die off dem lewen was gesessen bedütet den nuwen glauben. das sie saß
off dem lewen, das ist uff jhesu cristo, da von sie füß nam und fülmuont, wann
durch yn wart erhaben der glaub und erfullet mit syner zukunfft und in syner
huot aller cristenheit und ein ware liecht allen den die ir hercz darczu thünt und
ir bekentniß. und die frauwe saß uff dem lewen, das ist uff jhesu cristo.
die frauwe das ist trüw und glaub und tauff und hoffnung, und die frauw das
ist ein schloß und ein ysen uff die jhesus cristus sprach das er soll buwen die
heilige kirch, da von er sprach: « uff diesen steyn soll ich buwen und vollenmachen
mynen tempel ». und by der frauwen die da was gesessen uff dem lewen,
da by sol man verstan den nuwen glauben, den unser herre behilt
starck und in macht als der vatter thut sin kint. und durch das das sie
uch ducht viel junger dann die ander das ist nit wuonder, wann von dem alter
noch von der glichniß was nit die ander, wann diße frauw wart geborn in dem
passion unsers herren und in der offerstendung, und die ander hat gewist und
geregniret sere lang. und jhene kam reden zu dir als zu irme suon, wann alle
guot cristenlüt die sint ir kinder. und sie wiste wol das sie was din mutter,
wann sie din hett als groß angst das sie kam dich zu warnen vor dem das dir
was zu geschehen. sie kam dir sagen von dines herren wegen, das was von
jhesu cristi wegen, das du müst stryten. und off die trüwe, die ich dir sol
thuon, hette sie dich nit lieb gehabt, sie wer nit komen dir zu sagen, wann sie
hett nit gerucht ob du werest uberwunden. sie kam darumb, dir zu sagen
das du verraten werest, wann du striten soltest und geyn wem, geyn dem verforchtigsten
kempffer von der welt. das ist der durch den enoch und helyas,
die also byderbe lüt waren, und waren genomen von der welt und wurden gefürt
in den hymele und koment nit herwiedder vor dem jungsten tag, dann
koment sie zu stryten widder den der also sere ist verforcht. das ist der
kempffer und der fynt, der sich alwegen also sere mühet und arbeit das er bringet
den man in dötlich verluost, und das er sie fure in die ewigen verdampniß,
das ist der kempffer gein dem du must striten. und ob du wirdest uberwunden,
als dir die frauw saget, da soltu nit qwyt syn umb eins dyner glieder zu
verliesen, dann du solt allwegen geschant syn. und wol magst du sehen in dirselber
ob es war sy; wann ob es geschicht das dich der fynt überkümet das er
dich fürt in verlust libes und selen, und von dannen sol er dich dann
geleiden in das huß der betrübniß, das ist in die helle, da du dann in liden solt
schand, jamer und martel als lang als die macht unsers herren wert, die allwegen
weren solle.
nu han ich dir gesagt was die jungfrauwe sy die du sehet in dem
traum off dem lewen, und durch das ich dich han gewiset; so magst du wol
wißen die bedütniß der andern.>< herre>, sprach parczifal,< von der eynen
hant ir mir gesagt, das ich wol weiß die bedütniß da von. nuo sagent
mir von der andern, die den trachen reyt, wann von der kan ich nit erkennen
bedütniß, ir saget es mir dann.>< sol ich dir es sagen?> sprach der gut man.
< nuon höre mich: die frauw die du sehet den trachen ryten bedütet die alte ee,
und der trach der sie trug das ist die schrifft die boßlich wirt verstanden und
bößlich wirt behalten, das sint die glißner und die keczer und die übelteter und
die dötlichen sünder, und das ist der fynt selber und ist schlangen und lintwörm,
die durch syne hoffart wart geworffen uß dem paradise. und das ist
der lintworm der da sprach zu adam und zu synem wybe: « ob ir essent diß
obs, ir werdent gott glich ». und diße rede bracht yn in unrecht begirde, wann
sie gedachten zu hant zu syn viel höher dann sie waren. dann sie glaubten
des radts von dem vinde und schmechten den da von sie wurden geworffen uß
dem paradise; und von der missedat wurden sie geworffen in missedat, und
der missedat hant teyle alle ir nachkomen und sollen erarnen alle tag. und
da die frauw kam vor dich, sie beclagt sich von irme drachen, den du hettest
erschlagen. und wüste du von welchem trachen sie sich beclagte? sie clagte
nit von dem trachen den du gestern erschlugte. es was der den sie reyte, der
fynt. weist du warumb er det solche bethe? wann du kemest off diesen
fels an die stunde da du mecht das crücz über dich, da mocht er dich nit liden
in keyn wise und hett also groß angst das er wonte dot syn und floh als bald
als der der dir nit mocht geselschafft thuon. und also schlugt du yn und vertriebt
yn und nemet syn macht und syn crafft von synem stryt und von synen
geliddern, wann er wondt dich wol han gewuonnen. darab so kompt der groß
zorn den sie hett uber dich. und da du ir hettest geantwurt das best das du
kuontest darnach als sie dich fragt, da gesanne sie an dich, durch besserung
des das du ir hattest gethan, das du würdest ir man, da antwurtest du das du
syn nit thun enwoltest. und sie antwurt das du zu ettlichen zyten werest
ir gewest, ee dann du hettest lehen von dynem herren. und nach
dießen dingen hast du huot sere gedacht und werest schuldig wol zu wißen;
wann one fele, ee dann du enpfingt den tauff und ee du cristen würt, da werest
du in des tuofels pflege. wann als bald als du enpfingest das siegel unsers herren
jhesu, das ist der tauff und der heilig crisam, da hett du verleuckent des
fyndes und werest uß syner pflege, und da hett du manschafft gethan dynem
heylant. nuon hann ich dir die bedütniß erzalt von der eynen frauwen und
ouch von der andern. nun wil ich wiedder myn straß, wann ich
fast viel han zu thuon, und du solt hie verliben, und sol dir gedencken des strytes
den du hast zu thun. und ob du würdest uberwuonden, so sol dir geschehen
als dir gelobt ist.>
< lieber herre>, sprach er,< dwyl ir hinweg wollent als bald: sicher, uwer rede
und uwer geselschafft gelust mich also wol das ich nümmer begeren von uch
zu scheiden, und durch got, ob es mag syn, so blibent noch hint by mir; wann
als viel als ir mir hant geseyt gleub ich das ich deste beßer sol syn den tag den
ich geleben.>< ich muß hinweg>, sprach der guot man,< wann viel lüt myn warten,
und ir solt hie verliben, und wartent das ir icht sint unberaten wiedder
den ir solt stryten, wann ob er uch fünde ungewarnet, balde mocht uch missefallen
syn.>
und da er das gesprach, da schied er von dannen. und der wint schlug
in den segel und furt das schiff also schnell als man mocht gesehen, und hett
in kurczer zytt also sere gefaren das yn parczifal nit me mocht gesehen. und
da er yn hett zu mal verlorn, da ging er wiedder den felß off also gewapent als
er was und fand den lewen der im allen den tag geselschafft hett gethan. und
er hub yn ane zu strychen durch das er im det groß freude. und da er was
also verliben wol biß nach mittentag, da sahe er ferre in dem mere komen ein
schiff, als bald als es alle winde jagten. und dar vor kam ein krae, und det
sich das mere rüren, und lünden von allen enden die sprungen off. und da
er das sahe, da wunderte es yn sere was es mochte syn, wann im die krawe das
gesiechte nam von dem schiffe die da was gancz bedeckt mit schwarczem duoch,
ich enweiß ob es were syden oder lynen, und kam also nahe by yn das er wol
schinbarlich sach das es ein schiff was. und da es was gar nahe komen,
da stieg er ab und wolt wißen was es were. wann yn ducht wol das es were
der gut man, mit dem er des tages gerett hett. und geschach im doch so wol
das yn allem dem gebirg was keyn tiere so köne das yne törst anspringen, ich
weiß ob es were von den gnaden unsers herren oder von andern dingen. und
er steyg den berg ab und kam zu dem schiff so er allerbaldest mocht. und
da er dryn kam, da sach er ein jungfrauwe darinn siczen, die was ußer maßen
schön und was gecleyt zu mal rylich, als ein frauw mocht syn. und als bald
als sie yn gesach komen, da stund sie off geyn im und sprach ane grußen:< parczifal,
was thund ir hie, und was hatt uch bracht in diß gebirg, das da ist als
fremd das ir nümmer daruß koment, es sy dann von abentüre, noch nümmer
zu eßen gewinnet, und sollent sterben von hunger und von dorst durch das ir
nymant findent der uch claget.>< jungfrauw>, sprach er,< ob ich hie huongers
stürb, so were ich nit ein getruwer diener, wann nymant dienet als großen herren
als ich thuon, also das ich im dienen getrülich und von gutem herczen, das
ich keyn ding thuon, es werde mir gegolten. und erselber spricht das syn pfort
sy geyn nymant beschloßen der da kuomme und innen heisch, er werd enpfangen,
und wer icht heischet, der hat. und ob ymant heischet, er
antwuort nit und leßt sich lichtiglich finden.> und da sie hort das er rette glichnuß
von dem evangelio, da antwort sie nit off die rede und huob ein ander ane
und sprach:< parczifal, weist du von wannen ich komen?>< wie jungfrauw>,
sprach er,< wer hat uch mynen namen zu erkennen geben?>< ich weiß yn wol>,
sprach sie,< und kennen uch baß dann ir selber wenent.>< von wannen koment
ir?> sprach er.< intruwen>, sprach sie,< ich komme von dem wüsten forst, da
ich han gesehen die wünderlich abentüre von der welt von dem guoten ritter.>
< eya jungfrau, sagent mir es off die truwe die ir schuldig sint dem den
ir aller liebst hant off ertrich was es sy.>< ich sage es uch nit in kein wise was
ich da von weiß, du gelobest mir dann off die ordenunge von der ritterschafft
das du mynen willen wollest thuon, off welche zytt ich es dich manen.>
und er antwurt ir, er wolt es thuon, ob er ümmer möchte.< gnuong
hant ir mirs gesagt, nuon wil ichs uch sagen>, sprach sie.
< es ist war, es ist nit lang das ich was in der wüsten forst recht mitten an
demselben ende da das groß waßer flüßet das man heißt marthoße. da sah
ich das der gut ritter kam und jagt zwen ritter und wolt sie erschlagen; die
vielen in das waßer durch angst von dem tode, und geschah yn als wol das sie
über kamen. aber im misselang, und sin roß ertranck, und er were selber
dot, ob er nit zu hant daruß wer komen. und durch das das er zuhant wieder
kert, da genase er. nuon han ich dir erzalt die warheit von dem ritter darab
du mich fragest. nuon wil ich das du mir sagest wie du habest gelebet sither
das du kamest in diß insel, da du solt syn als verlorn, ob du nit daruß kömest.
wann du wol siehest das hieher nymant kompt da von du habest hilff,
wann du daruß muost, oder du muost hie sterben. dann ob du daruß wollest
und nit wollest hie sterben, so thuon mynen willen durch das das du daruß komest,
wann du anders daruß nit magst komen wann von mynen wegen. darumb
soltu thun als vil umb mynen willen, das ich dir daruß helff, ob du wise
bist. wann ich weiß nit größer boßheit dann der thuot der im wol helffen mag
und es nit thuot.>
< jungfrauwe>, sprach parczifal,< ob ich gedecht das es unsers herren gottes
wille were das ich daruß kem, so wolt ich gern daruß komen, ob ich möcht.
und anders so wolt ich nit von hindan syn. wann da ist kein ding in der welt
das ich wolt han gethan, ob ich gedecht das es wiedder synen willen were, wann
da so hette ich ritterschafft übel bestatt ob ich wiedder yn were.>< das laßent
alles syn>, sprach sie,< und sagent mir ob ir huot geessen hant.>< sicher>, sprach
er,< keyner irdenischen spise enbeiß ich huot, wann mir kam yczu ein guot man
mich zu trösten, der mir also viel guoter rede hatt gesaget, die mich gesettiget
hant, also das mich nümmen gelustet zu essen noch zu trincken als lang als
ich an yne gedencke.>< wißent ir>, sprach sie,< were er ist? es ist
ein zauberer und ein lügner und macht alweg von einer rede hundert, und er
gerett nümmer war, ob er mag. und ob ir im wolt gleuben, so sint ir betrogen,
wann ir nümmer koment von diesem velsen, und sollent ir hungers sterben,
und die wilden tier sollent uch verderben, und mögent syn
sehen iczu groß glichnuß: ir sint hie gewest zwen tag und zwo nacht und als
vil als des tags hut ist gelegen, das der nye, von dem ir sprechent, brecht zu
essen uch und hat uch gelaßen und leßt uch also das ir von im nümmer hilff
gewinnent. das ist uwer groß schad und ungevelle ob ir hie sterbent, wann
ir sint ein juong man und ein guot ritter, das ir noch wol mögent helffen mir und
anderen, ob ir von hindan werent. und ich sagen uch das ich uch von hinnen
helff, ob ir wollent.>
und da parczifal hort das sie sich im bott, da sprach er:< jungfrauw, wer
sint ir das ir mir von hinnen helffent, ob ir wöllent?>< ich bin>, sprach sie,
< ein jungfrauw die da ist enterbet, die da were das rychste wip von der welt,
ob ich nit were vertrieben von mynem erbe.>< jungfrauw>, sprach er,< wer hat
uch enterbet, wann ir mich viel mer erbarmet dann vor?>< ich sol es uch
sagen>, sprach sie.< es ist war das da was eyn rych man, der nam mich in
syn huß im zu dienen, und was der man der rychst konig den man wüst. und
ich was so schön und so clare das nymand was, er mochte wuonder han von
myner schöne, wann ich was schön über alle ding. und in der schöne erhub
ich mich und sprach ein rede die im nit wol geviel. und als bald er das erhort,
da was er zu mal zornig uber mich, das er mich nit wolt liden in syner
geselschafft, und jagt mich uß, arm, und enterbt mich. und sither enwolt
er nye keyne erbermde uber mich han, noch über nymant die uff myner syten
waren. also vertreib der rych man mich und alle myn gesinde und jagt mich
in verderbnuß. und da hub ich an eynen krieg wiedder yn und ist mir
sitherre also wol geschehen, wann ich daran han gewonnen. und
han im genomen das grost teyl von synen mannen, die yne hant gelaßen und
sint zu mir komen, durch die großen geselschafft die ich yn halten. wann sie
mir nit enheischen, ich geb es yn und noch mer.
also bin ich in krieg nacht und tag wiedder den der mich hatt verderbt.
also han ich gesamelt ritter und knecht und diener und allerley lüte, und sagen
uch das ich weiß keynen ritter in der welt noch keynen biederman, ich
bitte yn in das myn, das sie sint off myner syten. und durch das das ich
dich wüste eynen biederben ritter, darumb bin ich herkomen das ir mir helffent;
und ir sint es wol schuldig zu thun, wann ir sint ein geselle von der tafelrunden,
wann nymant ist geselle alda, der da sy schuldig abzugan keyner verderbten
jungfrauwen, wann sie yn umb syn hilff bittet. und wißent wol ob
das ware sy. wann da ir warent daran gesessen und der konig uch daran hett
gethan, da schwurent ir den ersten eydt, den ir dadent, das ir nümmer keyner
jungfrauwen hilff verseydet, die uch darumb bette.> und er antwurt das er
den eydt hett gethan one felen, darumb so wolte er ir gerne helffen, dwyl das
sie es yn bethe. und sie danckt im sere.
also lang redtten sie zuhauff das es sextczyt was und vil nahe nonezytt.
und die sonne scheyn warm und heiß. da sprach die jungfrauw zu parczifal:
< es ist das schönst gezelt in dießem schiffe das ir ye gesahent. ob es
uch behagete, ich sol es daruß ziehen und sol es off thuon schlagen durch das
uch die sunne yt wee thü.> und er sagt das es im lieb were. und sie ging
in das schiff und dett zwen knecht das gezelt off schlagen. und da sie es hetten
offgeschlagen des besten des sie mochten, da sprach die jungfrauwe zu
parczifal:< koment herinn ruogen und siczen als lang biß das die nacht komet,
wann uch die sonne sere erhiczet.> und parczifal ging in das gezelt und schlieff
zu hant, und sie dett yn entwapen von synem helme und von synem
halßberg und von synem schwert. und da er was entwapent, da ließ sie yn
schlaffen. und da er hett ein gut wile geschlaffen, da erwacht er und
hiesch zu essen, und sie hieß das man die tafele deckt, und man det es. und
er sach das man im dynte von also viel geriechten das es yn sere wunderte,
und er und die jungfrauw aßen mit einander. und da er hiesch trincken, da
gab man es im zu hant. und da er hett getruncken, da befand er das es was
der sterckste win den er ye gedranck und der beste, als yn ducht, und wundert
yn wannen er komen möcht. wann zu den gezyten was yn den großen brytanien
keyn wyn, es were dann sere in rychen stetten, und druncken gemeynlich
biere und ander drencke, die sie machten. und er dranck also viel das er
da von erhiczet wart mer dann er solt. und er besahe die jungfrauwe, die
da was ußer maßen schöne, als yne beducht, das er nye hett gesehen yren glichen
von schön. und sie geviel im als wol und gelust yn also sere durch den
glimpff den er sach an ir und durch die süßen rede die sie im hett geseyt, das
er wart mer enczünt dann er solt.
da retten die zwey von viel dingen, und er sprach sie an umb die mynne,
das sie syn were und er ir. und sie verseyt im als sie mocht, durch das das
er dester mere nach ir enbründe und ir mer gelüste. und er dete nit mere dann
bitten. und da sie sahe das er was erhiczigt, da antwort sie und sprach:< parczifal,
wißent das ich es in keyn wise nit thun das uch gelüst, ir gelobent mir
dann das ir nu fürbas mer sollent myn sin und in myner hilffe wiedder alle
menglich, und sollent dann thuon das ich uch heißen.> und er antwort ir das
er es gern thuon wolt.< so verheißt ir es mir als ein getrüwer ritter?>< ja ich>,
sprach er.< mich benüget wol da mit, und ich sol thun alles das uch gelust.
und wißent sicherlichen das ir hant myn nye so vil begeret, ich hab uwer noch
vil mer begeret, wann ir sint ein ritter von der welt, nach dem mich mer hat
belanget.> da gebot sie eim irme knecht das er mecht ein bette, das richste
und das schönste das er möcht, mitten in das gezelt. und er antwurt ir das
er wolte thun ir gebott. und sie machten zu hant ein bette. und
da es was gemacht, da entschuohete sich die jungfrauwe und legt sich nyeder
und parczifal by sie. und da er was gelegen, da solt er sich decken. da geschach
im ein abenture, das er sach sin schwert ligen uff der erden. und er
regte die hant da hin, es off zu heben, durch das er es leynen wolt an syn bette.
und er ersach an dem knauff ein rot crücz, das darinn was gegraben. und als
bald als er es gesach, da gedacht er an sichselber und macht das
zeichen von dem heiligen crucz an sin stirn. und zu hant da sach er das gezelt
fallen, und ein nebel und ein rauch was all umb yn als groß das er nüst
sahe, und er roch als großen gestanck an allen enden das yn ducht, er were in
der hellen. und da rieff er mit luter stymme und sprach:< lieber sußer vater,
herre jhesu criste, nit laß mich hie verderben, durch din barmherczikeit komme
mir zu hilff, wann ich anders bin verlorn!> und da er syn augen uff thet,
da sahe er nit das gezelt, da er vor under was nyeder gelegen. und er sah
in das waßer und sah das schiff in solcher maßen als er es vor hett gesehen.
und die jungfrauw sprach:< parczifal, ir hant mich verraten>, und zu hant,
da hub sie sich in das mere. und parczifal sach ein als groß wetter, das ir
volgete, das yn ducht das alles das holcz in der welt were enpfenget. und
das schiff von dem füre fuore also brinnende das keyn susen von dem winde
mocht also bald faren als yn duchte.
da parczifal ersach die abentur, da wart er also sere betrubt das yn wol
ducht, er solt sterben. und er sach das schiff als lang ane als er es mocht gesehen.
und da er das gesiecht da von verlose, da sprach er:< ach armer, nun
bin ich dot!> und zog das schwert uß der scheiden und schlug als herticlich
und traff sich in den lincken fuße, das das blut daruß sprang an allen enden.
und da er das hat gethan, da sprach er:< lieber herre, das ist besserung das
ich han widder dich gethan.> da besach er sich das er was nacket,
an syn nydercleyt, und sach syn cleider zu der einen siten und syn wapen zu
der andern. da schalt er sich und sprach:< ach ich armer unseliger, also viel
bin ich gewest böse und unreyn, das ich als bald bin bracht an die stat zu verliesen
das das nymant mag wiedderbringen, das ist jungfrauwelichkeit, die
nymant mag wiedder gewinnen, wann er sie eins verlüset.> und da det er sin
schwert in sin scheyden, und berauwe yn vil mere durch das das er wonte das
gott sere zornig uber yne were, dann kein ander ding, noch das er wuondt was.
und dete sich ane und bereit sich des besten das er mocht. und leit sich off
den felß und batt unsern herren gott das er im sente solchen radt das er möcht
finden erbarmunge und gnade, wann er sich also schuldig und missetetig wüste
das er nit gleubte das er ummer künde wiedder versünen, es were dann das
das geschehe durch barmherczikeit.
also was parczifal alle die nacht by dem waßer als der der nit gehen mocht
off oder nyeder durch die wuonde die er hette, und batt unsern herren das er
im sente sölchen radt der im nücz were zu der selen, wann er keyn ander ding
hiesch. und sprach:< lieber hergott, nümmer gleuben ich von hinnen zu komen
dot noch lebendig, es sy dann mit dynem willen.> also verleib parczifal
den ganczen tag und vergoß synes bluotes viel von der wunden. und da er
sach die nacht schynen also drübe und also schwarcz in der welt, da legt er
syn heubt uff synen halsberg und macht ein crucz an syn stirn und bat unsern
herren gott durch syn gnade das er yne behute in alsolcher maßen
das der tüfel keyn macht hett über yne. da er syn gebett hett zu ende bracht,
da riecht er sich off und stund uff synen fußen und schneyt abe eynen gern
von synem hemde und stopt syn wuonden da mit, durch das das sie nit zu sere
bluote. und huob an syn gebete, wann er syn viel kuonde, und bette in solcher
maßen biß das der tag kam. und da unser herre got wolte das der tag off
ging und die suonne auch uff was, da sach parczifal umb sich und sach an eim
ende das mere und an dem andern ende die fels. und da er gedacht an den
fynt, den er des andern tags hett gehalten vor ein jungfrauwe, wann
er wol gedacht das es der fynt gewest were, da hub er an zu triben den wünderlichsten,
grösten jamer und sprach das er sicher dott were, ob yne des heiligen
geistes huot nit entröst.
in des das sich parczifal also clagte und also redte, da sach er ferre
in dem mere geyn orient und sach komen das schiff das er zu andern ziten hett
gesehen. das was das schiff das bedecket was mit wißem sammat, da der gut
man inne was der da was gecleidet in eynes priesters wise. da er yn sahe
da was er wol getröst durch die guten rede die er hett von im gehört und groß
wißheit die er hett an im funden. und da das schiff was komen an lant und
der guot man hett sich geleynet an das bort, da riecht er sich off als viel als er
mocht. und der guot man ging uß dem schiff und kam zu im und saczt sich
uff den velßen und sprach:< parczifal, wie hast du gethan sitherre das ich by
dir was?>< herre>, sprach parczifal,< übel, wann mich ein jungfrauwe vil nahe
hett bracht in dotsünde>, und erzalt im wie im were geschehen. und der guot
man fragt yn ob er sie kente.< neyn ich>, sprach er,< wann das ich wol weiß das
sie der fynt hat zu mir gesant mich zu verderben und zu betriegen. und wer
betrogen worden, hett ich nit gethan das zeichen von dem heiligen crucz, da
von mir geschach das ich wiedder kam in myn recht sinne und in myn recht
wise. wann als bald als ich ein crücz vor mich gemacht, zu hant die jungfrauw
schiet von mir, das ich sie nümmer mer gesach. nuon bitten ich uch durch
gott das ir mir sagent was ich thuon soll, wann ich radtes nye so wol bedorfft
als yczunt.>< eya>, sprach der guot man,< alle czyt soltu syn unverstendig.
kennest du nit die jungfrauw, die dich vil nahe hett bracht in dötlich sünde,
da dich erloste das zeichen des heiligen crucz?>< sicher>, sprach er,< ich kenne
sie nit wol, ich bitten uch durch got das ir mir sagent wer sie sy und von welchem
lande und were der rych man sy der sie hatt verderbt, wiedder den sie
mich bate das ich ir hülffe?>< des sol ich dich wol bescheyden>, sprach der
gut man,< das du kurczlichen wol solt erkennen wer sie sy.
nun höre: die jungfrauw, mit der du hast gerett, das ist der fynt
und der meyster von der hellen, der über alle fynde hat macht. und es ist
ware das sie hie vor was in dem hymmel und in der gesellschafft der engel und
was also schön und also liecht und also clare. und durch die schone überhub
er sich und wolt sich machen glich dem obersten und sprach: « ich
sol stigen also hoch und sol glich syn dem öbersten herren. » und als bald als er das gesprach, da wolt unser herre nit das syn huß were betrogen von der
vergifftigen hoffart, und falt yne von dem hohen seß, da er yn hatte gesaczt,
und dete yn fallen in das huß der finsternuß, das man heißt die helle. und
da er sich sach also genydert von dem hoen seße und von der großen hoe, da
er pflag zu syn, und wart gestoßen in die ewigen finsterniß, da gedacht er das
er solt kriegen mit allem das er vermöcht und mit dem der yn dar hett gethan;
wann er kuond nit gesehen das es lichticlich geschee. und macht sich zu adams
wyp und dete als viel das er sye betrog und sie bracht in dötlich sünde, durch
die er was geworffen und gefelt von der großen freude von dem hymmele. das
was mit der begirde die sie dete mit irme ungetruwen willen das sie brach die
frucht von dem dötlichen baum; wann es was yne verboten uß dem muonde
des öbersten. und da sie es gessen hette, da gab sie es auch adam zu essen
in solcher maßen das alle ir erben müßent es ümmer arnen. der fynt, der ir
das hat geraten, das was der fynt, der lintworm, den du sehet gestern die alte
jungfrauwen ryten. und es was die jungfrauwe die dich gestern kam zu sehen,
die dir sagete das sie kriegte nacht und tag; da saget sie dir war ane. und
du weist es selber wol, und wiß sicherlich das nümmer keyn stünd wirt, er krieg
wiedder den ritter jhesum cristum und wiedder die guten lüte und diener,
da unser herre got ist inne geherbergt.
und da sie hett ein sünung gein dir gemacht mit irem falschen reden und
betrügniß, da det sie off schlagen ir gezelt und sprach: « parczifal, kum herunder
und sicz hie als lang biß das die nacht kömet und gang ußer der sonnen,
wann mich duncket das dir die hicz we thü! » diße rede, die sie zu dir
sprach, ist nit on groß bedütniß, wann sie viel ander ding darane meynt
dann du versteest. das gezelt, das da was offgeschlagen in der maßen und
in der glichnuß von der welt, bedütet die welt sicherlich, wann sie nümmer
wol ist one sünde. darumb das sie ist allewegen vol sünden, so wolt sie nit
das du werest beherbergt usser dem gezelt, sie dett dir es bereyten. und da
sie dir rieff, sie sprach: « parczifal, kuom herre siczen und ruog als lang biß das
die nacht kömet! » in dem das sie sprach das du nyder seßest und ruogest, da
mit meynt sie das du zühest und fültest dynen lip vol irdenischer spise. sie
riete dir nit das du arbeytest in dieser welt und sewest den samen in demselben
tag, das die biederben lüte sollent lesen an dem jungsten tag. und sie
batt dich das du rügest als lang biß das die nacht keme; das ist als vil zu sagen
biß das der dot dich neme, das sicherlichen ist geheißen nacht zu allen
zyten das sie den menschen findet in dotsünden. und sie rieff dir das sie
nit wolt das dich die suonne erhiczte. das ist nit wuonder das sie des
sorg hette, dann mit der sonnen versteen wir jhesum cristum; der ware schyn
erhiczet den sünder von dem füre jhesu cristi, darnach mag im wenig geschaden
die kelte von dem fynde, und ob er hatt die sonne in sin hercz, das
ist jhesus cristus.
nun han ich dir also viel gesagt von der frauwen, das du bist schuldig wol
zu wißen wer sie sy. sie kam dich zu sehen, mer durch din übel dann durch
din guote.>< herre>, sprach parczifal,< ir hant mir also vil gesagt von der frauwen
das ich wol weiß das es ist der kempffer wiedder den ich solt fechten.> da
sprach der gut man:< sicher, du hast ware, nun besiech wie du habst gefochten.>
< herre, übel>, sprach parczifal,< wann mich duncket, ich were überwuonden
gewest, hett die gnade gethan von dem heiligen geist, die mich nit ließ verderben.>
< wie dir ist gescheen>, sprach der guot man,< dann fürbaß so hüt dich
mer; wann ob du darinn fellest zu eynem andern male, du solt nit finden dich
als bald uff hohem als du nuon hast gethan.> lang redte der gut man wiedder
parczifal und wysete yn sere wol zu thuon und sprach das syne gott
nit solt vergeßen und solt im kürczlich hilff senden. da fragt er yne wie im
wer geschehen mit syner wuonden.< in truwen>, sprach er:< sitherre das ir vor
mich kament, da enpfand ich nye wee noch übel, glicherwise als ob ich keyne
wunde hett, und so lang ir zu mir redent so enpfinden ich ir nit. auch so kümet
mir von uwer rede und von uwerm gesiechte ein als groß süßikeit in
myne glieder das ich nit gleub das ir ein irdenisch mensch sint, sunder geistlich.
und weiß wol für ware, ob ir allwegen hie by mir bliebent, das ich nit
möcht han dorst oder hunger, und ob ich es sagen törste, ich sprech das ir
werent das brott das da kompt von dem hymel, das da nymant nüczt, er lebe
ewiclichen.> und als bald er das hette gerett, da verschwand der guot man in
solcher maßen das parczifal nit enwüst war er komen were. da sprach ein
stymme:< parczifal, du hast überkomen und hast das felt behalten, trit in das
schiff und far dare da dich abenture wiset, und nit erschrick in welch stat du
komest und keyn ding das du siehest, wann gott sol dich geleiden. und sage
dir, also vil ist dir wol geschehen das du kurczlich solt sehen din gesellen bohort
und galaat, das sint die jhenen die du aller meist begerest zu sehen.>
und da parczifal erhort diße rede, da gewann er also groß freud als ye ymands
mocht gesehen, und hub off syn hende geyn dem hymmel und danckt unserm
herren gott des das im was geschehen. und da nam parczifal syn wapen und
wapent sich zu hant und trat in das schiff und fuor in dem mere als schnelliclichen
das es wunder was zu sehen. - und hie schwygent die mere von
im zu reden und keret wiedder zu lanczelot, der da verlieben was in der clusen
by dem guten man, der im also wol hett gesagt von den dryn reden die im die
stymm hett gesagt vor der capellen.
hie sagent die mere das lanczelot verleib dry tag by dem guten
manne. in des das er yn behielt in syner gesellschafft, da predigt er
im alles und kestiget yn wol zu thuon und sprach:< sicher lanczelot, umb nit
sint ir komen in diß suchuong, ir wollent uch dann hüten vor dötlichen sünden,
und ziehent uwer hercz von irdenischen dingen und gedencken und von der
luost der welt. wann ir wol sollent wißen das in dißer suchung mag uch uwer
ritterschafft nit helffen, der heilig geist mach uch den weg dann in allen den
abenturen die ir zu ende bringent. wann ir wol wißent das diße suchung ist
undernomen durch wißen ettlich abentür von dem heiligen gral, das unser
herre got hat gelobet dem ritter der von guode und von ritterschafft sol uberkomen
alle die die vor im sint gewest und nach im koment. den ritter sahent
ir an dem pfingstage siczen off dem sörglichen seß von der tafelrunden, und
off demselben seß was nymandt gesessen, er müst sterben. die abenture sahent
ir gescheen ettwe dicke: der ritter ist der lewe der da wißen sol in synem
leben alle irdenische ding zu der ritterschafft, und wann er also vil geduot das
er nit mer sol syn irdenisch sunder geistlich, und sol er laßen das irdenisch
wesen und sol komen in die ritterschafft des hymmels.
also sprach merlin von dem ritter den ir hant etwann gesehen, als der da
fast viel wüst von den dingen zu sagen die da waren zu geschehen, noch das
es ist also das der ritter hat mer biederbkeit und kuonheit dann ander hant.
wißent für ware, ob er viel in dötlich sünde, dar vor yn got durch syn barmherczikeit
behüt, er were in dieser suochung nit anders dann ein ander einfeltig
ritter. von dem dinst da ir sint yn komen, das enhört nit zu keynen weltlichen
sachen, wann wir wol selber sehen, wer da wil komen zu volkomenheit
der muß sich von erst waschen und reynigen von allen irdenischen unreynikeiten,
also das der fynt nit teyl habe mit im an keynen dingen. in solcher
maßen, wann er sich hat gereyniget von dem fynde und verleucket überal und
sich hatt geteilt von allen dotlichen sünden, dann mag er komen sicherlich
in diße suochuong und in dißen hohen dinst. und ist er von also kranckem
glauben das er wenet mer thuon durch syn ritterschafft dann von den
gnaden unsers herren, wißent das er nümmer dannen kömpt dann mit schanden.>
also sprach der biederbe man zu lanczelot und hielt yn in sölcher
maßen dry tag by im. da hielt sich lanczelot dester gluckhafftiger das
yn gott hett dar gewiset zu dem biederben manne, der yn so wol hett underwiset,
wann yne wol duchte das er dester beßer solt syn die tag die er gelebte.
und da der vierde tag was komen, da enbot der guot man synem bruder das er
im sente wapen und roß eim ritter der by im were verliben. und er erfült im
sicherlich syn begirde über al. und an dem funfften tag, da lanczelot hett messe gehört und da er sich hett gewapent, da saß er off syn roß und schiede
von dem guten manne sere weynende; und batt yn sere durch gott das er vor
yn bethe das syn unser herre got nit also vergeß, das er nit vil in syn erst ungluck.
also schied lanczelot von dem guoten man.
und da er was gescheiden, da reyt er durch den walt biß primzytt. da
begegent im ein knecht der yn fragt:< herre ritter, wannen sint ir?> antwurt
er:< ich bin von konig artus hoff.>< nun sagent mir>, sprach der knecht,< wie
heißent ir?> antwort er:< ich heiß lanczelot von dem lache.> sprach der
knecht:< ich raden uch nit süchen, wann ir sint einer von den ungluckhafftigsten
rittern von der welt.>< lieber frunt>, sprach lanczelot,< waran wißent
ir das?>< ich weiß es wol>, sprach der knecht,< ir sint nit der der da sahe den
heiligen gral vor yn komen und thuon schynbarlich zeychen und uch nye erwegete,
nit mer dann als ir werent ein ungleubig man.>< in truwen>, sprach
lanczelot,< ich gesach yn nye und gewegt mich nye, das ist mir vil leyder dann
lieber.>< das ist nit wunder>, sprach der knecht,< ob es uch leyt ist, wann
sicherlich, ir bewiesete das ir nit werent ein biederb man noch ein werlich herre,
sunder falsch, ungetruwe und ungleubig. und wann ir im nit ere woltet thuon
von uchselber, so solt ir uch nit wundern ob uch schande da von geschicht
in dißer suchung da ir warent yn komen mit den biederben mannen.
intruwen, böse ritter, ir mogent wol han großen ruwen, man pflag uch zu halten
vor den besten ritter in der werlt, nun helt man uch vor den bösten und den
ungetrüwesten von der welt.>
da lanczelot hort diße rede, da wüste er nüst zu sprechen und wart erfert
von dem das yne der knecht zeihe. ydoch sprach er:< lieber frunt, du sprichst
mir als ubel als dich gelustet und als duo wilt, und ich höre es, wann keyn
ritter sol zürnen von eyncherley sachen die im ein knecht thuot, wann er im
nit zu viel übel sprech.>< zu hören sint ir herre kumen>, sprach der knecht,
< wann von uch gesagen ich nümmer bessers. ir pflagent zu syn ein bluome der
irdenischen ritterschafft! unseliger betrübter, wol sint ir verafft durch der
willen die uch nit lieb hat und cleyn uff uch achtet. sie hat uch also bereit
das ir hant verlorn die hymelischen krone und gesellschafft von den engeln
und alle die ere von der welt und sint komen alle schand zu enpfahen.> und
lanczelot gedorst nit antworten als der da was betrübt, und er hett gewölt
das er were dot gewest. und der knecht ging ümmer dar schelten und schelten
und lesteren und reden die gröst schande die er mocht; und er hort es alles,
der da was erschreckt das er yn nit torst ansehen. und da der knecht wart
müde zu sagen das er wolt, und da er sach das er nit wolt antworten,
da reyt er syn straßen. und lanczelot sach im nit nach und reyt also schryen
und bitten unsern herren das er yn leyte synen weg der im nücz were zu der
selen. wann er wol sach das er zu viel hett missetan in dißer welt und sich
also vil vergessen het wiedder synen gott. und es sy dann das die gnade unsers
herren sy sere groß, so solt er nümmer gnade finden, und ist darczu bracht das
im das erst leben nye so wol geviel, diß einfeltig leben geviel im noch baß.
und da er hett geritten biß mittage, da sahe er vor im ußer wegen ein huß.
er reyt darczu, wann er wol wüst das es were ein cluse. und da er was bynah
dar komen, da sahe er ein cleyn capelle und ein cleyn huß. und vor der tür
saß ein alt man, gecleidet mit wyßen cleydern in glichnuß eim geistlichen
manne, und treib wünderlichen jamer und sprach:< lieber hergot, warumb
hant ir das gestat, nuon hatt er uch doch so lang gedienet und hat sich sere
gepiniget in uwerm dinst!> und da lanczelot sahe den biederben man also
sere weynen, da gruoßt er yn und sprach:< herre, got grüß uch!>< also thu er
auch uch, herre ritter>, sprach der gut man,< wann ob er mich nit behüt, ich
forcht das mich der fynt möcht lichticlich vertören. got entbinde uch von
sunden da ir in sint, wann ir sicher sint ein biederbe man dann keyn ritter den
ich weiß.> da lanczelot verstunde das der guot man sagete, da saß er abe und
gedacht, er wolt daling dannen gescheiden, er solt sich beraten mit dem guoten
man der yn wol erkente, als yne ducht, an der reden die er im hett gesagt. da
heffte er syn pfert an eynen baum und ging fort und sach das vor dem elter
lag dot, als yn ducht, ein gra man, gecleydet mit einem cleynen wißen hemde.
und by im lag ein heren hemde, hart, scharpff und stechende.
da lanczelot das sahe, da wunderte es yn fast sere des guten mannes dot,
und gedacht, er wolt daling dannen gescheiden, und saczte sich nyder und fragte
wie er dot were. der guot man antwurt im:< herre ritter, ich weiß es nit, wann
ich wol sehen das er nit dot ist mit gott noch mit des todes recht, wann in
solchen cleidern als ir seht mag nymant sterben der sich in unser leben hatt
gegeben. darumb so weiß ich wol das der fynt hat dießen schaden gethan
dann ob er dot ist; das ist großer schade, als mich duncket, wann er ist wol mer
dann drißig jar gewest in gottes dinst.>< off myn trüw>, sprach lanczelot,
< diß schad düncket mich sin alczu groß das er synen dinst also hat verlorn,
dann ob er ist bedort in solchem alter von dem fynde.> mit dem ging der guot
man in die capelle und nam ein buch und ein stole und ging wiedder uß und
hub an zu beschweren den fynt vor im in eyner also hesselicher figuren das
keyns menschen hercze enwere in der werlt, es müst sich fochten.< du pinigst
mich zu sere>, sprach der fynt,< nuon hastu mich, was wiltu?>< ich wil>,
sprach er,< das du mir sagest wie myn geselle dot sy und ob er verlorn
sy oder behalten.> und der fynt antwurt im, er were behalten.< wie
mag das syn>, sprach der guot man,< mich düncket das du mir liegest, wann
also gebüt unser orden nit und verbüt offenbarlich das nymand keyn lynen
tuoch an thuo; wann wer es dut, der bricht den orden, und wer in dem frevel
stirbet, das ist nit guot als mich düncket.>< ich sol dich bescheiden wie dießem
ist geschehen. nuon verstant:
du weist wol das er was ein edelman und von großem geschlecht und hat
noch nefen und inchen in diesem lande. es geschach nuo eins tages das der
grefe von dem val begund kriegen wiedder eynen synen nefen, der was geheißen
agravant. da der stryt was angehaben, agravans, der sich gesach in der
galien, wüst nit was er thun solt, und kam sich beraten mit synem ohem, der
da litt biß alhie, und bat yn also fruntlich das er uß ging von syner clusen und
ging mit im und hülffe im hanthaben den stryt wiedder den greven. es kam
darczu das er im volgete und halff im die wapen tragen. und da sie kamen
mit einander by ire frunt, da det er so wol von aller ritterschafft das der greve
wart gefangen des dritten tages der zyt als sie byeinander kamen. und darnach
machten sie ein frieden wiedder den greven und agravant, und gab yne
der greve guot sicherheit das er nümme wiedder sie kriegen wolt. und da der
stryt was gesünet, da kam der biederman wiedder in syn clusen und begund
wiedder vallen in synen dinst, den er manchen tag hett geübet. und da der
greve wart geware das er wart fellig worden umb des guten mannes willen, da
bat er zwen syn nefen das sie yne rechen. da sprachen sie: « wir thün es sere
gern. » da gingen sie zuhant dar, und da sie kamen zu der capellen, da sahen
sie das der biederman stunt in der stille da er meße sang. da torsten sie yn
nit stören in dem wesen, wann sie sprachen, sie wolten beyten biß das er daruß
keme, und schlugen ein gezelt dar vor. und da er syn gebett uß gesprochen
het und was ußer der capellen gangen, da sprachen sie zu im, er müst
dot syn, und zogen ir schwert über yn. und da sie im wonten das heubt abschlagen,
da bewisete der, dem er allwegen hett gedienet, über yne eyn also
groß schynbarlich zeychen das sie off yn nye kuonten schlag geschlagen da
von sie im mochten we thun. und er hett nit mer dann eynen rock ane, und
sie schlugen uff yn als off eyn stehelen amboß als viel biß das ir schwert gar
zurbrachen, und wurden sieselber sere müde und zurbrochen von großen schlegen
die sie im hetten gegeben. noch dann so hetten sie im nit als wee gethan das
er einen bluotstropffen hett gelaßen.
da sie das sahen, da wurden sie alsamen unsinnig von zorn und von
unmuot den sie hetten. da namen sie holcz und machten ein fure und sprachen,
sie wolten yne brennen, wann wiedder fure möchte er nit duren. da zogen
sie yne nacket uß und namen ym das heren hemd das ir hie sehent.
und da er sich sahe so nacket, da schampt er sich vor imselber und bat sie das
sie im irgent geben ein cleyt, das er nit stuond also schemelich. und sie waren
arg und böße und sprachen das er nümmer ane gedet lynen nach wüllen, wann
er müst sterben schier zu hant. da er das erhort, da ersüffczte er und sprach:
« wie, wenent ir das ich muß ersterben umb das fur das ir hie gemacht hant? »
sie sprachen, er solt nit da von han dann den dott. « sicherlich », sprach er,
« ist es gottes wille das ich sterben, das ist mer von gottes gnaden dann von
dem füre, wann das fure sol nummer als viel macht han uber mich das es gesengen
mag ein har von mynem libe. noch enist keyn hemd in der welt so
cleyn, ob ich es anhette und ging in das fure zu male, das es ümmer gesengen
wurd oder auch geergert umb ein hare. »
da sie das horten, da hielten sie es vor ein mere das er sagte. « was ist
darumb », sprach der eyn von yn, « ich sol wol zu hant sehen ob er war hab
geseit. » und dete uß syn hemde uß synem rock und dete es anthun den guten
man, und zu hant da wurffen sie yn in das fure das sie hetten gemacht also
groß das es werte von dem morgen an biß an den abent wol spade.
und da das für was verloschen, da funden sie den guten man verscheiden;
yedoch so hett er syn fleisch so gancz und so reyn als ir mogent gesehen, und
auch das hemde, das er ane hett, das was anders nüst geergert dann als ir mogent
gesehen. und da sie das gesahen, da wurden sie alle sere erschrecket und namen
yne da und brachten yn in die capelle, da er iczunt ligt, und legten syn heren
hemde by yne und machten sich ir straßen. und mit diesem zeichen, das der,
dem er hett als viel gedienet, durch yn hett gethan, nun muost du wol sicherlichen
wißen das er ist behalten und nit verlorn. und da mit wil ich von hinnen
scheiden, wann ich dich wol bescheiden han das du werest in sorgen.> und
als bald als er das hett gesagt, da fuore er sin straß und falte die baum vor im
nyder und macht das größt gebußer von der welt, und scheyn als ob alle die
fynde von der hellen füren durch den walt duommern. und da der gut man
hort diß abenture, da was er vil fröer dann vor, und det die stolen abe und legt
das buoch hien und ging zu der lichen. und beguond sie zu schauwen und sprach
zu lanczelot:< uff myn truwe, schon zeichen hatt got bewiset an dießem man
das ich wonet das er dot were in dötlichen sünden, wann er enist, von gottes
gnaden, als irselber wol möget gehört haben.>< herre>, sprach lanczelot,< wer
ist der der uch als viel hatt gerett, das ich syn nit mocht gesehen? dann sin
stymme hort ich wol, die was als erschröckelich und also ungeschaffen das
nymant ist, er möcht wol erschrecken.>
< herre>, sprach der gut man,< wol ist sie zu erschrecken, wann da ist kein
ding das da sy also sere zu förchten als der ist, wann er ist der der da gibt dem
manne solchen radt das er verlüset lip und sele.> da wüst er wol mit wem er
hett gerette, und da bat yn der eynsiedel das er im hülff noch hint die lyche
begraben und das er da verliebe biß das er yn beging. da antwort lanczelot,
er wolt es gerne thuon, und was sere fro das yne gott hett bracht an
die stat, das er mocht dienen sölchen heilgen als er was. und det syn wapen
uß und leyt sie in die capelle und ging zu synem pferde und det im synen sattel
abe und den zaum und ging da wiedder zu dem heiligen manne und det im
geselschafft. und da sie waren zusamen gesessen, da hub er im an
zu predigen:< herre ritter, sint ir lanczelot von dem lache?> und er antwort
im< ja>.< nun, was rydent ir suchen also gewapent als ir sint?> sprach
der guot man.< herre>, sprach lanczelot,< ich ryte suchen den heiligen grale
mit mynen gesellen.>< sicher>, sprach der gut man,< suchen mogent ir wol,
aber zu finden habt ir gefelet, dann ob der heilig gral keme vor uch, ich gleub
nit das ir yne mochtent gesehen, nit mer dann als ein blind ein schwert det
das man im vor die augen hilt. und noch dann so sint manche lüt gewest in
finsterniß von sünden und in unreynikeit, und die gott sither wiedder hatt
bracht in ware liecht als bald als er sach das syn hercz was bekert. unser
herre got ist nit laß den sünder zu enpfahen, wann er siecht das er ist zu im
gekert mit herczen und mit synnen, dann kömpt er zu hant zu trösten und zu
helffen. und ob er hatt sin burgk gespiset und gereyniget als ein sünder ist
schuldig zu thuon, er kompt herab und rastet in im, und nümmer mer bedarff
der sünder gesorgen das er von im scheyde, er jage yn dann uß synem huse.
wiße, er laß dann ymand yne der wiedder yn sy, so scheyt er dannen als der
nit mer da bliben mag, die wyl das der darinn ist enthalten der alwege wiedder
yn krieget.
lanczelot, diß glichnuß hann ich dir gesagt durch die werck die du hast
so lang getrieben, sither das du vielest in dotsunde, das ist also viel zu sagen,
sitherre das du enpfingest den orden von der ritterschafft. wann ee du ritter
wuordest, da hettest du in dir beherbergt alle guote tugende also natürlich das
ich nit enwüste keynen jungen man der dir möcht geglichen. wann zu aller
erst hettestu in dir beherbergt reinikeit also volkümenlichen das du sie nye
gebrochen hettest mit willen noch mit wercken. sunderlich mit willen hettest
du es nit gekrencket. wann dick geschach das das du gedechtest in suntlichen
sachen, da von das reynikeyt wurt gesturet, es was dir verschmahet, und sprechest
das du nümmer in diß unreynikeit woltest gevallen, und du werest da in
eim vesten glauben das nit bessers zu ritterschafft were dann reynikeyt und
schuwen unkuscheit und synen lip kuschlich zu halten. und nach
dieser tugend die da ist also hoch, hettestu demütikeyt und gedultikeit und
hettest alleweg ein geneygt heubt. du detest nit als da duot der glyssener,
der da sprach da er in den tempel kam: « lieber herre got, ich loben dich und
dancken dir darab das ich nit bin als böse und als ungetruwe als
myn nachgebure. » also werest du nit, wann du glichest dem der da nit getörst
von großem ruwen das bild anesehen, das gott sich nit erzörnt uber yne
durch das er was also sundig, und stunt ferre von dem altare und schlug vor syn
hercz und sprach: « lieber herre, hab gnad mir armen sunder. » in
solcher maßen sol sich der halten der da wil erfüllen die werck der demütikeit.
also detest du da du wert ein jung jungherre, wann du lieb hettest dynen
schöppffer vor allen dingen und sprecht das man nit wer schuldig keyn irdenisch
ding zu forchten. dann man solt den forchten der da macht hett lip und sele
zu verderben und zu stoßen in die helle.
nach dießen zweyen tugenden, die ich dir han betütet, hettest du in dir
geherbergt gedult. geduolt glichet sich eyner myrander, die da ist allwegen
grün, wann gedult mag nümmer gehan so groß bekorung das sie mög uberwuonden
werden. wann sie gruonet allwegen und ist allczyt in eyner sterck,
es enkan nümmer man wiedder sie komen, sie füre den sigge und die ere dannen,
wann nymant mag synen fynt als wol überwinden als mit gedult. wann alle
sunde die du ye gedetest ußwendig, so weist du wol das du die hettest in dir
beherbergt gar natürlich.
darnach so hett du in dir beherbergt ein ander tugent als naturlich als ob
sie dir keme von natur, das was gerechtikeit. die ist ein tugent als groß das durch sie sint alle ding in rechtem stat gehalten, und verwandelt sich numer
zu keynem male und gytt yderman was er verdienet und warzu yn syn recht
wiset. gerechtikeit gitt nymand umb fruntschafft und nymet nyman durch
haß und spart wedder frunt noch mage und gyt allewegen nach dem rechten
urteil, in solcher maßen das es sich nümmer verwandelt ußer irem rechten wege
umb keyne abenture die da mag geschehen.
nach dißer tugent was in dir beherbergt als großlich miltikeit, das
es wuonder was. wann hettestu gehabt alle die rychtum von der welt in dyner
hant, du hettest sie hinweg geben durch dines schöpfers willen. da was des
heiligen geystes fure enczundet in dir und branne in dir, und werest willig mit
lib und mit selen zu halten das das dir die tugende hat verluhen, also kemest
du in den orden von der ritterschafft. dann da der fynt mit dem ersten det
die menscheit verderben und sie bracht in verderbnuß und sach dich also beraten
und verdecket in allem, da hett er sorg das er dich möcht bevahen in keyner
maßen. wann er sach schynbarlichen das er wol syn arbeit behilt, ob er dich
möcht bringen uß keynen sachen da du inne werest. er sach das du weret
geordent zu dem dinst unsers herren und werest in alsölchem dinst das du
nümmer mochtest genydert werden dem fynd zu dienen, und forchte dich sere
anzusprechen, darumb das er forcht sin arbeit daran zu verliesen. und da
gedacht er in mancherley wyse wie er dich möcht betriegen, als lang biß das
yne zu letst beducht das er dich mit wybern vil balder mocht bringen in dotsünde
dann mit andern dingen. und sprach das der erst vatter wart durch
wyber willen betrogen, und salomon, der wyste von allen irdenischen mannen,
und sampson, der da hett mer stercke dann keyn man, und absolon,
der da was davids son, der schönst man von der welt. und dwyl das er des
als viel dett das alle die da von wurden betrogen und geschant, so endücht mich
nit das das kint icht möcht dar wiedder gesin mit recht. und da kam er zu
der koniginne, die nye hett recht gebichtet syt das sie wart beraten, und bracht
sie darczu das sie dich gern sach, die wyl das du werest in irm hoff. und da
du des tages wert ritter worden und verstuondest das sie dich besahe, da gedachtest
du daran, und also traff dich der fynt mit eim bogen, und traff dich
also herticlichen das er dich macht strucheln. und det dich also sere strucheln
das er dich bracht ußer dem rechten weg und warff dich darinn des du nye
hettest gedacht, das was der weg von unkuscheit, der da verderbet
lib und sele also wünderlich das es nymant wol wißen mag, er hab es dann versucht.
und da enpfing der fynt das gesiecht. und als bald du hettest din
augen enbrant von der hicze der unkuscheit, und gingest zu hant uß demütikeit
und enthiltest die hoffart und du gingest mit offgehabem heubt als ein lewe
und gedachtest in dynem herczen das du soltest nymand loben und soltest
dichselber nümmer geloben, du enhettest dann die mynne von der du sehet
so schone. und da der fynt gehort alle die rede, als bald als sie die zung gesprach
und bekente das du dötlichen sunden woltest mit gedencken und mit
willen, da fuore er in dich zu hant und verjagte den den du so lang beherbergt
hettest. und also verlose unser herre dich, der dich also lang hett gezogen
und beraten mit allen guoten tugenden und hett dich also hoch erhaben das
er dich in sinen dinst hett enpfangen. und da er wond, du werest syn diener
und woltest im dienen umb das guot das er dir hett gethan und verluhen, da
ließestu yne zu handt also das du soltest sin jhesu cristi diener, und wardst
diener des tufels. der warff in dich also viel syner macht als unser herre hett
des synen darinn gethan, das wiedder reynikeyt hiltest du unkuscheyt, wann
eine verderbet die ander, und wiedder demutikeit enpfingest du hoffart, als der
nymant lobet mer dann sichselber.
darnach da jagestu uß alle die tugent die ich dir hant genant und enthiltest
alle die jhenen die wiedder dich waren. und noch dann so hett unser hergot
als viel gutes in dich gethan und als vil volkomenheit das es nit mocht syn,
es müst ettlicher maß da verliben. und von dem das dir gott verliß hastu gethan
die grost biederbkeit in fremden landen, da von alle die welt sagt. nuon
besiech was du dann mochtest gethan han, ob du alle die tuogend in dir gehalten
hettest: du hettest nit gefelet, du hettest vollendet die abentür von dem heiligen
gral, darinn die andern alle sint in arbeit, und hettest also viel zu ende bracht
als keyn man, sunder der geware ritter. die augen weren dir nit gestoppet
gewest vor dem antlicz unsers herren, und hettest yn gesehen schinbarlich.
alle diße ding han ich dir gesagt darumb das ich bin leydig und betrübt
durch das du bist also betrogen und geschant, das du nun nümmer ere
gewinnest in keyner stat dahin du kümmest, und sollent dich alle die schelten
die da wißent wie dir ist geschehen in dißer suchung. noch dann hastu nit
so vil gesundet, du komest noch wol zugnaden, ob du bist von gutem
herczen. ich radte dir nit das du rytest furbas in dieser suchung, wann du
solt wol wißen das nymant ist darinn komen der ane schanden da von scheyde,
er hab dann ware bicht gethan. wann dieße suchung ist von hymelischen
dingen und nit von irdenischen. und wer in den hymel wil komen unreyne,
der struchelt also herticlichen das er es enpfindet alle die tag die er gelebet.
und also ist es von den jhenen die da sint komen in diße suchung unreyne
und betrogen vol irdenischer sunden, also das sie nit könden wedder weg nach
straßen finden, und ryten als doren durch die fremden lant. und yn ist da
mit geschehen ein glichnuß von dem evangelio, da man inne findet geschriben
das da was ein richer man, der hett thun bereyten zu eyner wirtschafft und
lude darczu syne frunde und syn nachgebur. und da die tafele waren gedecket,
da sante er syne knecht und sin botten zu den die er hett geladen und
enbot yn das es alles were bereyt. da verczogen sie es und blieben also lang
das den guten man vertroß. und da er sahe das sie nit kamen, da sprach er
zu synen knechten: « gent wiedder in die straßen und in die gaßen ruffen und
sagt den heymschen und den fremden, den armen und den richen das sie komen
essen, wann alle ding sint bereyt! » da daten sie das gebot ires herren und
brachten als vil lüte mit yn das das huß was alles vol. und da sie alle waren
geseßen, da sahe der herre under den andern eynen man der da nit was gecleidet
mit brülloffcleydern. da kam er zu im und sprach: « was thust du hieinne? »
« herre », sprach er, « ich kam als die andern. » « intruwen », sprach der herre,
« du enbist, wann sie sint komen vol freuden und gecleydet also als man sol
komen zu brülofft, wann du hast keyn ding bracht das gehörig sy zu
brutschafft », und zuhant det er yn stoßen vor syn huß. da sprachen die die
da zu tafele saßen das er zehen male als viel hett geladen als ir dar weren komen.
darumb mag man werlich sprechen das ir viel sint beruoffen und wenig
ußerwelt.
diß glichnuß, da von das ewangelium spricht, mögen wir wiedderkeren in
dißer suchung. wann von der brutschafft, die er det ruffen, mögen wir verstan
die tafele von dem heiligen grale, daran die biederben man und die waren ritter
sollent eßen, die jhenen, die unser herre gott findet gecleydet mit cleidern die
zu brutschafft hören. wann die jhenen die er findet entblößet und ydel von
warer bicht und von guten wercken, den sol er nit enpfahen und thut yn werffen
ußer der gesellschafft von den andern, also das er enpfehet als viel schanden
und lasters als die andern gewinnent.> und mit dem schweig er und besach
lanczelot, der da weynte also ernstlich als ob er sech alle die welt dott ligen
vor im, als der da was als betrubt das er nit enwüste das er werden solt. und
da er yn hette lang besehen, da fragte er yn ob er ye sin bicht hette
gethan sitherre dem mal das er kam in diß suchuong. und er antwurt sere
kam< ja> und erzalt im alles syn wesen und die dry rede, die jhener im hett bedutet.
und da der heilig man hort das er im seyde, da sprach er:< lanczelot,
ich beschweren dich off die cristenheit die du hast und off den orden von der
ritterschafft den du hast enpfangen vor langer zytt, das du mir wollest sagen
welchs leben dir aller bast behaget, jhenes das du hast biß herre bracht und geübet
oder diß da du nuwelichen yne bist komen.>< fürware>, sprach lanczelot,
< herre, das nuowe leben behaget mir baß huondertmale dann das ander ye
gethet. und die wyl ich leben, wil ich nümmer da von gescheiden umb keyne
abenture die mir geschehen mag.>< so nit zwyfel>, sprach der gut man,< wann
wanne unser herre got sicht das du yne meynest von gutem herczen, er sol dir
senden als viel gnaden das du im solt syn ein tempel und ein herberg.>
in sölcher maßen vertrieben sie den tag. und da es nacht was, da aßen sie
brot und truoncken bier, das sie funden in der clusen. und da legten sie sich
schlaffen ein wenig, wann sie mer gedachten nach geistlichen sachen wann
nach werltlichen.
des andern morgens, da der gut man die lyche vor den altar begraben wolt,
da ging er in die clusen und sprach das er nümmer als lang als er lebte dannen
wolt gescheiden, dann er wolt dienen synem hymelischen schöpffer. und da
er sahe das lanczelot sich wölt wapen, da sprach er:< lanczelot, ich bitten
uch in rechter penitencien das ir das heren hemd an thüt des heiligen lichnams
nuo fürbas. ich sagen uch wol das uch solch gut da von geschiecht das ir nummer
gevallet in dötlich sünde als lang als ir es ane hant. und gebieten uch
mer das ir, als lang als ir sint in der suchuong, nümmer solt keyn fleisch essen
noch wyn trincken, und das ir geet alle tag hören dinst unsers herren, ob ir sint
in keyner stet das ir es mögent gethun.> und er enpfing das gebott durch
recht penitencie und zog sich uß vor dem guten manne und enpfing die discipline
mit gutem willen. und nam da das heren hemde, das da was scharpff
und stechend, und zog es an und det da sin cleyt darüber und wapente sich
und nam urlaub von dem guoten manne. und er gab es im gütlich und bat
yn sere das er wol thet und das er nit ließ in keyn wise, er det syne bicht alle
wochen, also das der fynt nit hett macht übel zu thun. und er antwurt, er
solte es thun. und mit dem schied er von dannen und reyt allen den tag durch
den walt biß vesperzyt, das er ny abentür enfant die da sy zu erzelen.
und nach der vesper begegnet im ein jungfrauwe, die saß uff eim wißen
zeltende pferde und reyt sere bald. und da sie sahe lanczelot, da gruoßt sie
yne und sprach:< herre, war wollent ir?>< sicher>, sprach er,< ich
enweiß, dann war mich abentur furet, wann ich weiß nit wol wo ich sol finden
das ich ryten süchen.>< ich weiß wol was ir süchent>, sprach sie,< ir
sint im vil naher dann ir warent, ist es das ir behaltet das da ir yne sint komen.>
< jungfrauw>, sprach er,< die zwo rede die ir sagent die düncken mich unglich.>
< ir rechent>, sprach sie,< wann ir solt kurczlich sehen mer dann ir sehent noch
schwigen mögent. nuon hann ich uch kein ding gesagt, ir sollent es noch wol
befinden.>
da sie hett das gesagt und sie wolt dannen, da fragt er sie wo er des nachtes
herbergen solt.< ir enfindent daling herberg>, sprach sie,< sunder morn solt
ir ein solch finden, als ir ir bedorffent, und da solt ir hilff finden, des ir in sorgen
sint.> und er bevalhe sie zu got, und also schiet eins von dem andern. und
lanczelot reyt die straßen durch den walt, biß das er kam zwüschen zwen wege.
und da stunden zwey crücz zu scheiden die straßen. und da er sach die crücz,
da was er sere fro das er sie hette, und sprach das er sin herberg wolt alda
nemen, und nehete dem crucz und saß abe und det dem roß den zaum abe und
den sattel und ließ es weyden. und det synen schilt von synem
halß und det
synen helm abe und knuowet vor die crucz und sprach syn gebett und
batt den der an das crücz wart geschlagen, in des ere in glichnuß das crücz dar
wart gesaczt, das er yn behuot in solcher maßen das er nit viel in dötlich sunde,
wann er keyn ding also sere forcht. in solcher maßen dett er syn gebete und
batt unseren herren ein lange wyle und legt sich da uff eynen steyn, der da lag
vor dem crucz. und yn gelust wol schlaffens, wann er was sere müde von
fasten und von wachen, und entschlieff da gar zuhant.
da er was entschlaffen, da beducht yn das vor yn keme ein man, beseczt
alumb und umb mit sternen, und hett in syner gesellschafft sieben konig und
zwen ritter, und er hett ein güldene kron off synem heubt. und da kamen sie
vor lanczelot und stuonden stille und neigten dem crucz und deten ir
gebete dar vor. und da sie lang hetten gebett, da saßen sie alle nyder und
hilten ir hende geyn dem hymmel und rieffen mit luter stymme:< herre von
hymmele, kum uns gesehen und gib yderman das er hat verdienet und secze
uns in din huß, da wir also sere begeren yn zu komen.> und da sie hetten das
geseit, da schwigen sie alle stille. und da sach lanczelot das sich die wolcken
off daten, und daruß ging ein man mit großer gesellschafft der engele und ging
hernyder und gab yglichem synen segen, und nante sie diener guot und getruwe
und sprach:< myn hoff ist bereyt geyn uch allen, koment in die freud die nümmer
ende nymet!> und da er das hett gethan, da kam er zu eym
von den zweyn rittern und sprach:< du bist nit myn frunt gewest und hast
allwegen wiedder mich gekrieget. flüch von hinnen, wann ich han verlorn
alles das ich dir bevalhe, und ich sol dich versencken, du gewinnest mir dann
wiedder mynen schacz.> und da er hort die rede, da floh er uß den andern
und bat gnade also betrubt als er mocht. und der man sprach:< wiltu, so
han ich dich lieb, wiltu, so hasß ich dich>, und jhener schiett sich von den andern
und von der geselschafft. und der man der von dem hymel was hernyder
komen der kam zu dem aller jüngsten ritter von yne allen und gab im
flugele und sprach:< lieber son, ir mögent fliegen uber alle ritterschafft.> und
da begunde er zu fliegen. da wurden sin flügel also groß und also wunderlich
das alle die welt wart da von bedecket. und er ging offwert gein den wolcken
und zu hant schloß sich off der hymel, umb yne yn zu laßen, und er fur hin
inne on hinderniß.
also kam lanczelot fur in synem schlaff das er sah diß bedütniß. und da
er sah das es tag was, da huob er off syn hant und macht ein crücz vor syn stirn
und bevalh sich unserm herren got und sprach:< lieber vatter jhesu criste,
du bist ein warlicher stercker und ein warlicher erlöser allen den jhenen die dich
mit ganczem herczen anruffen. herre, ich ruff dich ane und dancken
dir von dem das du mich hast erlöset von großen schanden und von großem
liden das ich müst han gelitten, hett die gnad dyner güte gethan. herre, ich
bin din creature, der du hast bewiset also groß mynne, wann da myn sele was
in großen sorgen zu faren in die helle und in die ewige verdampniß, hastu sie
durch din barmherczikeit daruß erlöst und wiedder beruoffen dich zu bekennen.
herre, durch din groß barmherczikeyt nit laß sie gan anders dann den rechten
weg, und behüt mich das ich nit also verderb, das der fynt mich nit finde dann
uß synen henden.> und da er das hett geseyt, da riecht er sich off von synem
siczen und kam zu synem pferde und legte im off den sattel und dete im an den
zaum. da nam er synen helm, syn glene und syn schilt und saß uff syn pfert
und macht sich synen weg, als er des tags da vor hett gethan, und gedacht er
an das das im fur was komen in synem schlaff. wann er kund nye gewar werden
war sich der traum kerte, wann er hette es gern gewüst. und als er hett
geritten biß an den mittentag, da was im sere heiß, da begegent im in eim tale
der ritter der im syn wapen hett hinweg gefurt ee gestern.
und da er yn sach komen, da grußte er yn nit, wann er seyt im:< hüt dich
vor mir, lanczelot, wann du bist dott, ist es das du dich nit kanst beschütten!>
da kame er im mit der glenen von ferren und stach yne durch den schilt und
den halßberg, und er enrurte im nit das fleisch. und da versucht lanczelot
sin macht und sin sterck und stach yn als hart das er yn und sin
pfert darnyder stach als freischlich das es wunder was das er im den hals nit
hett zurbrochen. da rante er fort und kart wiedder hindersich und sach das
syn roß uff stunde. und da nam er das roß mit dem zaum und heffte es an
eynen baum, umb des willen das es der ritter fund wann er wiedder uff stunde
und da er das hett gethon, da macht er sich off den weg und reyt biß abent.
da was er müde und amechtig als der jhene der nit hatt zu eßen noch geßen
hett allen den tag noch von dem tag da vor. und da hett er geritten zwo große
tagweide, das er sich sere hett gemüdet und verarbeit. und als viel hett er
geritten das er kam vor ein cluse, die da stund an eim weg. und da sah er
darwert und sah vor der türe siczen ein alten man. und da was er
sere fro und grußte yne, und da grußte yne der alt man wiedder süberlich und
hubschlich.< herre>, sprach lanczelot,< mögent ir geherbergen ein ritter irrende?>
< lieber herre>, sprach der guot man,< ist es uch lieb, ich herberg uch
diße nacht des besten des ich kan und geben uch zu essen von dem das uns gott
geben hatt.> da sprach er das er es nit beßer engerte. und da nam der guot
man das pfert und leyte es in einen gaden, der da stund vor synem huß, und
dete im selber ab den sattel und den zaum und gab im des brotes, das er da
by hett geschnitten. darnach nam er die glenen und den schilt lanczelots
und trug es in syn huß. und da er was zu mal entwapent, da fragte yn der guot
man ob er hett vesper gehört. da antwurt er im das er nit hett gesehen wedder
man noch wip noch huß dann ein man der im begeinte zu mittage. da ging
der guot man in syn capelle und rieff synem schuler und hub an vesper von dem
tag und darnach von unser frauwen. da er das hett gesprochen das dem tag
zuhorte, da ging er uß der capellen und fragt lanczelott wer er were und von
was landes. da sagt er im alles syn leben und verhale im kein ding nit das im
were wiedderfaren von dem heilgen grale. und da der guot man erhort
diße abenture, da erbarmet es yn zu mal sere von lanczelot, wann er sah das
er begunde zu schryen von der stunden das er begund sagen und erzelen die
abentüre von dem heyligen grale. da batt er yne umb unser frauwen willen
und umb des heiligen glauben willen das er im sagt alle syn bicht und all syn
leben. da sprach er, er dete es sere gern, dwyl das er es wolt. da leytet er
yn in syn capell, und lanczelot erzalt im alles syn wesen als er zu andern ziten
gethon hett. und darnach bat er yn durch gott das er im radt gebe.
und da der guot man hett gehort syn leben und syn bichte, da begunde er
yn sere trosten und sagt im als viel guter wort und rede das er was vil fröer
dann er was da vor gewest. da sprach er:< herre, bescheydent mich von dem
das ich uch fragen, ob ir es wißent.>< sagent an>, sprach der guot man,
< wann es ist keyn ding, ich bescheiden uch nach myner macht.>< herre>,
sprach lanczelot,< mich ducht hynacht in mynem schlaff das vor mich kam ein
man, besaczt zu mal mit sternen, und hett in syner gesellschafft sieben konig
und zwen ritter.> da erzalte er im von wort zu worte als er es hett gesehen.
da der guot man hort die rede, da sagt er im:< o lanczelot, da magst du gesehen han die hohen geburt von dem geschlechte dannen du bist komen.
nun wiß sicherlich das diß ist gnug mere bedütniß wann die lüte wenen. nuon
höre mich, ob du wilt, und ich wil dir sagen das anbeginde von dynem geschlechte
und von allen dynen eltern, die da sint gewest sere biederbe und sere
gut lüte. wann das nemen ich sere ferre von hinnen, wann also muß man es
thun.
nun was nach dem tode unsers herren jhesu cristi, in den geziten da joseph
von aramathia, der warhafftig ritter, der biederb man, fuor uß jherusalem
durch das gebott unsers herren zu predigen und kunt zu thun die warheit und
die nuow ee und die gebott von den evangelien, da kam er in die stat saras.
da fand er einen heidenischen man, ein konig der da was geheißen anales, der
hatt krieg wiedder synen nachbuer, der was rych und geweltig. da er was
komen by den konig, da riethe er im in der wise das er uberwand synen fynt,
das geschach off dem felde umb die hilff die im got zusante. und zuhant, als
bald als er wiedder kam in syn statt, da enpfing er den tauff von den henden
josephes, josephs suone. der hett ein schwager der da was geheißen seraff
als lang als er was ein heiden; wann da er hett syn ee verschmat da wart er
geheißen nasiens.
da der ritter was komen in die cristenheit und hett syn ee verschmacht,
da glaubt er so wol an gott, und also lieb hatt er synen schöpffer das er was ein
steyn und ein vestigung in dem glauben. und wol was es ein schinbarlich
ding das er was ein biederbe man und getruwe da yne unser herre gott ließ
sehen die groß wirdikeit von dem heiligen gral, da von nye keyn ritter gehort
sagen in den geziten, es wer dann joseph. noch darnach was ir wenig die yn
sehen, es were dann in synem schlaff oder traume. in den geziten
ducht den konig evalet das von synem neven, nasiens suone, ußer synem kynnen
gefloßen were ein lache in alsolcher wise das von dem ußfluß von dem lache
nüne floßen, da von die echte waren von einer größe und von einer tieffe; dann
das letst was von breyden und von tieffe großer dann die andern alle. und
der was also flüßig und also strenge das es wunder was. und was trüb an dem
anbeginde und die dickte als ein drecke, und mitten was er luter und reyne,
und an dem ende was es anders gestalt. wann es was von dem were als clare
als an dem anbeginde und was als süß zu drincken das sich des nymant gesettigen
kunde und was das leste von den nün waßern da von ich uch sagen.
darnach gesach der konig und sach eynen man komen von dem hymmel,
und der bracht ein bedütniß und ein glichniß unsers herren. und da er was
komen an den lache, da wuosch er darinne sin hende und sin füß, und in allen
dett er also. und da er was komen an das leste, da wusch er sin antlicz und
allen synen lip. diß sah der konig morderas in synem schlaffe. wie sol ich
dich wisen was bedütniß das was: der nefe des koniges, da von der lach uß
ging, das was nasiens son, also das unser herre von hymelrich yn hatt gesant
umb zu vertriben und zu erschlagen die ungleubigen. der was
sicher ein diener gottes, der wuost auch den lauff von dem gestirne und die wise
von den planeten und von dem firmament als wol oder baß dann josephs suon
det. und umb das er was als ein wiser man, da kam er vor dich stan von sternen,
und das was der erst cristenkonig der da hielt das konigrich von den schotten,
das da was sicher ein lach, und in dem mögen wir mercken alle die zeichen und
alle die stuck von der gotheit. uß dem lach flußen nün flüße, das waren nün
persone von mannen die da sint komen von dem; nyt also das sie sint komen
mit ungerechtikeit, wann sie sint komen von rechter linien einer von dem
andern. von den nun sint sieben konig und zwene ritter. der erste
konig der da kam von dem geschlecht was geheißen narpus, und der was ein
biederbe man und mynte also sere die heilige kirche. der ander was geheißen
nasiens, in eyner glichnuß synes anichen. in dem herbergette sich unser herre
gott also naturlich das man nit fant in synen gezeyten keynen biederbern man.
der dritt konig was geheißen eluen der groß, der wer lieber dott gewest dann
er übel hett gethan wiedder synen schöpffer. der vierd was geheißen elans,
der was ein biederbe man und getrüwe und forcht unsern herren über alle ding
und erzornet synen gott nye. der funfft was geheißen gavens, der was guot,
getruwer und frummer dann keyn man, der erzörnet in synem wesen nye unsern
herren. der ging ußer dießem lande und fur in gallas und kam wonen in das
lant und nam zu wib des koniges dochter von dißlande. das was ein biederbe
man, als du hast gehört da du fundest in dem bornen den lip dines anichen.
von dem kam der konig ban dyn vatter, der auch was ein biederbe man und
von heiligem leben. wann manich mensch wenet das der jamer von synem
land yn hieße gedot; doch er enhatt und hatt manichen tag gebeten, und alle
die tag die er gelebt bat er got das er yn ließ sterben wann er es yn bete.
da bewiset yn gott das er yn hett erhört, wann also als er begert des todes da
starb syn lip, und sin sele fant das leben. dieße sieben personen die ich dir
hie han genant, die da sint das anbeginde dynes geschlechtes, das sint die sieben
konig die morderas in synem schlaff fur kamen; und das waren die sieben flüße,
die da floßen uß dem lache, die der konig morderas sahe in synem schlaff. und
in allen sieben wuosch unser herre syn hende und syn füß. nun
muß ich dir sagen were die zwen ritter sint die da waren in irer gesellschafft.
der eltest von den der im volget das ist gesprochen der da ist hernyder komen
von den wann du bist komen, von dem konig ban, der da was der letst von
den sieben konigen. ee sie waren alle by einander vor dir, da sprachen
sie: « vatter von hymelrich, kome uns gesehen und secz uns in din huß. » in
dem das sie sprachen « kuom uns gesehen », da geselschafften sie dich in ir geselschafft
und baten unsern herren das er wolt sie nemen und dich, umb das sie
waren anebegind und wurczel von dir. und umb das sie sprachen « gib yderman
das sie verdienet hant », da magstu mercken das sie nie gewuonnen under
yn dann gerechtikeit. dann umb die lieb die sie hatten zu dir, sie wolten anders
nit bitten unsern herren got dann das er geb eim yglichen was er verdienet
hett. da das was gesprochen, da duchte dich das von dem hymmel keme ein
man mit großer gesellschafft. und da er hett geredet von den eltsten von den
rittern und hett im gesagt die rede, der dir wol gedenckt, das macht du wol
nemen über dich als die da waren gerett zu dir und vor dich, wann du bist ein
bedütniß diß von dem alle diß ding sint gesagt. da kam er zu dem jungen
ritter, der von dir ist geborn und von des rychen konig vißchers dochter. also
kam er von dir und stund eim lewen glich; das ist zu wißen das er yn saczte
uber alle die wise der irdischen ritterschafft, als das im nymant glichen mag
noch in stercken noch in macht. und er gab im flügel, umb des willen das da
nymands were also schnel und also gering das nymant mocht komen als hoch
noch mit biederbkeit noch mit andern dingen als er det, und sprach: « lieber
son, nun magstu fliegen über alle die welt und uber all irdische ritterschafft. »
und jhener hub zuhant an zu fliegen, und wurden im sin flugel wunderlich
groß, das alle die welt da mit bedeckt wart. und alles das ir hörent ist yczunt
von galaat dem guten ritter gescheen, der da ist uwer suon. wann er ist von
also heiligem leben das es wunder ist. und darumb das er ist also hoch
kuomen das im nymant bykomen kan, mögen wir wol sprechen das im unser
herre got hatt flügel gegeben, und by im mögen wir wol verstan den nuonden
lach, den konig morderans sah in synem schlaff, der da was breyter und wyter
dann all ander. nun han ich dir gesagt wer die sieben konig sint, die du sehet
in dinem schlaff, und wer der ritter was, der da was gestoßen uß irer gesellschafft,
und were da was der letste dem unser herre gott gab sin gnad, das er
yn det fliegen uber alle die andern>.< herre>, sprach lanczelot,< das ir mir das
sagent das der guot ritter myn suon sy, das erschrecket mich sere.>
< ir sollent syn nit erschrecken>, sprach der guot man,< noch solt es auch vor keyn
wunder han, wann du weist wol das du schlieffest by des richen konig vißchers
dochter. und dieselb gebare galaat, das hatt man dir dick gesagt. und
dieser galaat, den du gewannest by derselben jungfrauwen, das ist der ritter der
da saß an dem pfingstag off dem sorglichen seß, und das ist der ritter den du
süchest. nuon han ich dir von im gesagt und han dir yn geben zu erkennen,
durch das das ich nit enwil das du dich annemest mit im zu fechten, wann du
möchtest yn wol thun fallen in dotsünde dynen lip zu verderben. wann wo
du dich annemest mit im zu striten, da machtu wol wißen das es were zu hant
ein gethon ding mit dir, dwyl das dheyn biederbkeit mag syner glichen.>
< herre>, sprach lanczelot,< das ding ist mir ein groß trost das ir mir hant
geseytt. wann mich düncket, dwyl das er hat verhenget das sölch frucht
ist uß mir komen, jhener der da ist also biederb ensolt nit gestaten das sin
vater, wie er ist, ging in verderbniß, und solt billich unsern herren nacht und
tag bitten das er yn neme ußer dem bösen leben, da er lang inne ist gewesen.>
< ich wil dir sagen>, sprach der guot man,< was es ist. von den dotsunden dreyt
der vatter synen last und der suone das syn. und der suone gewinnet nummer
teyl an des vatter sunden, noch der vatter an des sunes, dann yderman als er
es verdienet hat, darnach sol im gelonet werden. und darumb endarfft du
keyn hoffnung han zu dynem suon, dann luterlichen zu unserm herren gott.
wann ob du zu dem hilff süchtest, er hilffet dir und erlöset dich ußer
allen nöten.> da sprach lanczelot:< ist das also das keyn man, one christus,
mir mag frommen noch helffen, so bitt ich yne das er mir wol helffen und das
er mich nit woll laßen vallen in die hende des findes und das ich im mög wiedder
geben den schacz den er mir heischet, das ist die sele myn an dem jungsten
tag. wann er spricht zu den bösen: « gent hien, ir vermalediten, in das ewig
fure », und spricht zu den guoten: « koment her vor, ir gebenediten erben myns
vatter und ir gebenediten sune, und geent in die freud die nümmer ende genimet. »>
lang retten sie miteinander, der gut man und lanczelot. und da es was
zitt das man eßen solt, da gingen sie ußer der capellen und saczten sich in des
guten mannes huß und aßen brott und bere. und da sie hetten geeßen, der
guote man hieß lanczelot ligen off das graß, als der da ander bett nit hat bereyt.
und da entschlieff er zuhant, wann er müde was und verarbeit. und er enkerte
sich nit als vil zu der wollust der welt, als er vor hett gethon; wann het
er sich also daran gekert, er enhett nümmer künnen entschlaffen umb der erden
willen die da was so hart und umb das heren hemd das da was ruch und sere
stechende in syn fleisch. wann er was nuon darczu bracht das diß ungemach
und diße hertikeit die behagte im also wol das er nit enwüste kein ding das im
möcht baß behagen, und darumb schatte im kein ungemach das er hatt. die
nacht da raste er in de guten mannes huß. da es tag wart, da stund er off und
dett sin gebet. und da der guot man het gesungen, lanczelot nam syn wapen
und saß off syn pfert und bevalhe yn fort zu gott. und der guot
man batt yn sere das er sich hielt in dem als er begunnen hett. er sprach:
< ich thun es, ob mir got verlicht gesuntheit.> und er reyt hinweg durch den
walt allen den tag in der wise das er nit behilt weg noch straßen, und er gedacht
sere zu syner selen wert, und was im sere leyt die großen übel, das er die het
gethan, umb der willen er was ußgefaren von der hoen geselschafft, die er hett
gesehen in synem schlaff. und das was ein ding da von er sich
sere forcht das er viel in zwyvel. wann darumb das er hatt geseczet all syn
ding an jhesum cristum, da gedacht er noch zu komen an die stat da von er
was ußgeworffen und den thun geselschafft von den er was komen. und da
er hett gerietten biß mittag, da kam er off einen plan, der da stunt in dem gewiltniß.
und er sah ein groß burg vor im stan, mit muren und mit graben,
und vor der burg stund ein wieße, da waren gezelt off geschlagen von syden
düchern und wunderlichen farwen, wol hundert. und vor den gezelten waren
wol hundert ritter und manig groß roß, und hatten beguonnen zu eim großen
torney und zu viel wunderlichen. und die eine waren gedeckt mit wißen
wapen und die andern mit schwarczen, und keyn ander underscheyt hetten
sie under yne. die jhenen die da hatten die wißen wapen, die hielten sich zu
dem wiltnuß wert, die andern zu der burg wert. und sie hetten füruß den
torney angefangen zu mal wünderlich, und da was also viel ritter nidder geschlagen
das es wünder waß. da besach er den torney lang, als lang das yn
ducht das die zu der burg wert hetten das ergeste und verlorn die walstat und
hetten doch gnuong me ritter dann die andern hetten. da er das gesahe, da
kerte er sich zu yn, als ob er darinn kem zu helfen mit syner macht. er senckete
syn glene und ließ lauffen sin roß und stach den ersten also hart das er viel zu
der erden mit synem pfert. und für hindersich und stach anderwerb und
brach syn glenen, doch valte er eynen. und da leyte er syn hant an syn schwert
und begund groß schleg off und nyder zu thun durch den torney, als der da
was von großer biederbkeit, und thet als vil in kurczen stunden das alle, die
yn sahen, die gaben im die ere und den bryß von dem torney. und doch
mocht er nit überkuomen die wiedder yn waren, wann sie also lidelichen und
dolende waren das es wuonder was. er schlug off sie und sie uff yn sere und
fast, als der da schlüg uff ein ful holcz. doch daten sie es nit durlich als sie es
thun wolten der schlege die er yne gab, wann sie namen allwegen erde
off sich. er ward als müd das er nit kuonde sin schwert behalten, wann er was
wünderlichen müde und verarbeit, das er wond das er nümmer keyn arbeit
noch wapen möcht getragen. und da fingen sie yn mit gewalt und furten yn
in das gewiltniß und saczten yn darinn, und alle syn gesellen waren
nyder gelegen. und jhene die da lanczelot furten, sagten im:< lanczelot,
wir han als viel gethon das ir sint von den unsern und sint in unser gefengniß.
es muß sin, ist das ir wollent ußkomen, das ir thünd unsern willen.> und er
sichert und fuor von dannen und ließ sie in dem gewiltniß, und er fur ein ander
straß dann die er vor gefaren hett. und da er was ferre von yne komen die
yn gefangen hatten, da gedacht er das er hut were geuneret und nye also geuneret
wer worden und wer nye in keynen torney komen, er hett den briß gehabt und
were auch nye mer gefangen worden in keynem torney.
da er das also bedacht, da begund er ußer maßen großen ruwen zu han
und sprach, nuon sehe er wol das er wer merer sünder dann keyn ander, wann
sin sunde und sin böse abentüre hab im benomen das gesiecht von den augen
und die macht von dem libe. es ist ye wol ein versucht ding von dem gesiechte
des heiligen grales, den er nit kund gesehen. von der macht des libes
das hett er wol versueht, wann er kam nye mer under als vil volckes als er ist
gewest in dem torney, das er möcht werden müde und also verarbeit, wann
er det sie all fliehen von der placzen, es were yn lieb oder leyt. also zornig
und also unmuotig reyt er als lang biß yn die nacht überging in eim tale, der was
groß und tieff. und da er gesah das er nit kuond komen zu herberg, da saß
er nyder under eynen großen apfelbaum und dete synem pferde abe sattel und
zaum, und thete abe synen helm und zog synen halßberg uß und lag nydder
uff das graß. und entschlieff zuhant, wann er was sere müde und verarbeit
mer dann er in guter wile ye wart.
da er was entschlaffen, da ducht yn das von dem hymel keme ein man der
da wol glichen mocht eim guten manne, und kam recht als ein zornig
man und seyt im:< eya, du ungetruwer man und von kranckem glauben, warumb
hastu dynen willen gekert als lichticlichen zu dynem dötlichen fynde?
enhütest du din nit, er dut dich fallen in den dieffen pfücz, daruß nymand herwieder
kömpt.> da er das hett gesprochen, da verschwand er in der wise das
lanczelot nit wüst war er komen were. da was er sere zu unfrieden von dißen
reden. ydoch erwacht er nye biß an den tag da der tag scheyn schon. da
stund er uff und macht ein crücz vor syn stirn und bevalhe sich unserm herren
und sah al umbsich und sah synes pferdes nit. doch suocht er es als lang biß
das er es fand, da legt er den satel uff und saß daroff. und als er was bereyt
und da er wolt hinweg faren, da sah er an der rechten syten des weges das by
eim armbrustschuß nahe da by ein clusenerin saß, die man hielt vor ein die
guteste frauwe von allem dem lande. da er das gesah, da sprach er das er
wer sicher ein unseliger und das yn sin sünd hinderten sicherlich von allen guten
wercken. wann da er was, das er nechten nit kame zu alsolicher zytt, wann
er wer wol dar gefaren by tag und hett rates gelebet von synem
leben. da fur er darwert und saß nyder an die porten und bant syn pfert an
eynen baum und thet abe synen schilt und synen helm und syn schwert und
legt es alles vorsich. und da er was darinn komen, da lag uff dem altare gereitschafft
den priester an zu thuon. und vor dem altar da was ein caplan,
der lag uff synen knyen und sprach syn gebett. und er enbeyte nit als lang
biß das er nam die wapen unsers herren und thet die ane, und beguonde anheben
meße von der koniglichen muoter gottes. und da er hett gesungen und hett
sich ußgethan, da rieff die clusenerin, die da hatt ein kleyn fensterlin da sie den
altar gesehe, lanczelot, darumb das sie ducht, er were ein ritter von abenture
und das im rathes not dett. und er kam zu ir, und sie fragt yn were er were
und von was landes und was er süchte. und er sagt ir von wort zu wort was
sie yne gefragt hett und erzalt auch ir die abentüre von dem torney,
da er was gewest, und wie die mit den wißen wapen yn fingen und die rede die
im was gesagt worden. darnach erzalt er ir wie im für was komen in dem schlaff.
und da er ir erczalt hett alles syn wesen, da bat er sie das sie im rate gebe des
besten des sie möcht. und sie sprach zu im:< eya lanczelot, von ersten da ir
uch underwuondent der hymmelischen ritterschafft, da warent ir der abentürlichste
ritter von der welt. es sol uch nit wunder han ob uch nuon etschlich
wunderliche abenture zukömpt, wann es mag nit alwegen glich gegan. ydoch
von dem torney, da ir von sagent, sol ich uch sagen das bedütniß, wann sunder
zwyvel ist uch ichts geschehen, es sy schlaffend oder wachend, das ir sagent,
das ist anders nit dann betütniß von unserm herren jhesu cristo. ydoch,
on fele und on trugniß, diß torney ist von der irdenischen ritterschafft, wann es
hatt genug me bedutniß dann irselber wenent. furbas sagen ich uch warumb
der torney wart gemacht: das man sehe wer da mer hett ritterschafft, ob elias
konig pellis son mer hett oder enlugustis des koniges helen son, und darumb
das sie bekenten die eynen under den andern, da det elias die synen bedecken
mit wißen wapen und des andern mit schwarczen. und da sie waren zuhauff
komen, da wurden die schwarczen uberwunden, nochdann huolffent ir yn und
hetten auch mer volckes dann die andern. nuon sol ich uch sagen das bedütniß
von dißen dingen.
nun an dem pfingstage beguonden die ordensritter und die geistlichen ritter
eins torneys miteinander. das ist gesprochen das sie begunden miteinander
die suchung. die da sint in dötlichen sunden, das sint die ordensritter;
und die geistlichen ritter, das sint die werlichen ritter und die biederben lüt, die
da nit sint beflecket mit dotlichen sunden, begunden die suchung
von dem heiligen gral. das was der torney, den die ordensritter anhuben,
die da hetten die erde in den augen und in dem herczen, begunden eyns torneys
wiedder die geistlichen ritter. und ir überdeck was schwarcz, als
die da waren bedecket mit schwarczer unseliger sünde. die geistlichen waren
wiß uberdecket, das ist gesprochen von reynikeit und von kuscheit, da nit enwas
schwarczekeyt noch flecke. da der torney was angehaben, das ist gesprochen
da die suchung was angehaben, da sehte du sunder und biederbe lüt. da
duchte dich das die sunder weren uberwunden, und darumb das du wert von
der sunderparthyen, das ist gesprochen das du wert in dötlichen sunden, und
du kert dich zu yn und seczt dich wiedder die guten lüte, da du wiedder galaat
dynen suone wolt stechen, in dem das er nyder stach din pfert, und auch
parczifal.
da du hett ein lange wil gewest in dem torney und du werest also müde das
du dich nit enkündest behelfen, die guten lüte fingen dich und furten dich in
den walt. da du nuon eins tages werest komen in die suchung, und der heilig
gral erscheyn dir, da fuondest du dich als hesselich und als unreyn von sunden
das du wontest das du nümmer kundest keyn wapen getragen. das ist gesprochen
das du dich sehet also hesselich und also unreyn das du nit enwontest
das du ümmer unsers herren gottes ritter und diener kündest werden. doch
so fingen sie dich, die dich sahen in dem wege unsers herren, der da ist vol lobes
und grünikeit als das gewiltniß was, und die rieten dir das das diner selen
und dir nücz was. wann du werest vor yne, das ist gesprochen das du dich
nit kerest zu den sunden also steticlich als du zu voran hett gethan. yedoch
als bald als dir gedacht der ytelen freuden der welt und der großen hoffart,
die du pflegest zu thuon, da begunde es dich ruwen das du sie nit alle hettest
uberwunden; da von unser herre mocht zornig syn über dich gewest. da kam
er dir vor in dynem schlaff und da er dir wart sagen das du wert von böser truwen
und von kranckem glauben und das dich der fynt thett fallen in den tieffen
pfücz, das ist in die helle, ob du dich nit enhütest. nun han ich dir gesagt
das betutniß von dem torney und die bedutniß von dem traume, umb des willen
das du dich nit abe kerest von dem wege der warheit durch vergenglich
freude und fellest in sunden. wann von dem das du dich also sere
hast verirret wiedder dynen schöpffer, wiße, dust du wiedder yne das du nit
soltest thuon, er leßt dich fallen in die unvergencklich pine, das ist in die helle.>
da sprach er:< frauw, ir hant als viel geseyt und der gut man, zu dem ich han
geret, das, wer ich icht in dötlichen sunden, man solt mich mer schelten dann
keynen andern sunder.>< gott gebe durch syn barmherczikeyt>,
sprach sie,< das ir nümmer mer in sunde gevallent.> und da sagt sie im anderwerb:
< lanczelot, diß gewiltniß ist sere groß und sere irrelich, und eyner
mag wol zwo tagweyde faren das er nümmer fint hüß noch herberg; darumb
sagent mir, ob ir hut habt geeßen. habt ir des nit, ich geben uch von dem
das uns gott hatt beraten.> und er antwort, er enbiße huot noch gestern eßens.
und sie dete im bringen brot und waßer, und er ging in das huß des cappellans
und nam das im gott zufugte. da er hett geßen, da schiet er von dannen und
bevalh die frauw zu got und reyt allen den tag biß abent. die nacht lag er
an eynem leyden hoch und wunderlich, on gesellschafft von allen lüten, sunder
von gott, und er was ein lang wile von der nacht in synem gebete und schlieff
auch ein lange wil. des morgens, da er sah den tag schinen, und da macht
er ein crücz vor syn stirne und viel off syne knye geyn orient und sprach syn
gebet, als er hett gethon des andern tages. und darnach kame er zu synem
pferd und legt im off den satel und dete im an den zaum und reyt hinweg, als
er zu andern zyten gethan hett. und reyt als lang biß das er kam in einen tal,
der was tieff und zu mal weydelich zu sehen, und der tal was zwüschen zweyn
großen wunderlichen leyen. da er kam in den tal, da beguond er gedencken
ser herticlichen. da sah er vor sich und sah ein waßer, das man nant marthose,
das da was beschloßen zu zweyn syten. da er das gesah, da enwüst
er was zu thun, wann er sah mitten in das waßer, wann es was tieff und sorglich
darüber zu komen. und doch saczte er syn hoffnung zu got und
begab alle gedencken und sprach, er solt wol überkomen mit der gottes hilff.
in dem das er was in dießen gedencken, da kam im fur ein wünderlich abenture,
wann er sah ußer dem waßer komen ein ritter, gewapent mit schwarczem wapen,
und saß uff einem pferd, das was groß und schwarcz. da er herrn lanczelot
gesah, da senckete er syn glene nach im und sprach nit zu im und stach
das roß also hart das er es dot stach. und er endete im nit; und er fur hinweg
also stercklichen das herre lanczelot yne nit enkuond gesehen in guoter wilen.
da er gesah syn pfert dot under im, da stund er wiedder off und was nit trurig,
die wyl es gottes wille was, das er nye nach im gesah, wann er ging vor sich
also gewapent als er was. und da er was komen wiedder an das waßer, da
kunde er nit gesehen wie er mocht überkomen. da stund er still und dete
ab synen helm und synen schilt und syn schwert und sprach, er wolt beyten
alda als lang biß ym unser herre sente hilff.
also was lanczelot besperret zu dryn syten: zu eyner syten von dem waßer,
zu der andern syten mit dem leyen, zu der dritten mit dem gewiltniß.
da enkund er nit gebruofen das er zu keyner der dryer end kunde
ußkomen. wann stieg er off die felße und yne dann hungerte, so fünde
er nymand der yme synes hungers büßete, were es das im unser herre gott nit
zu hilff keme. und ging er in das gewiltniß, so were es irrelich und unkuntlich,
das er villicht verirren möcht und da verliben must als lang biß das im
nymands hülff. und ging er in das waßer, so wüst er nit wie er daruß mocht
komen one groß sorg, wann es ist dieff und breyt also das er nit enkunde gegrunden
mit den fußen. diße dru ding daten yn bliben an dem staden, und er det syn gebet gein unserm herren, das er mit syner barmherczikeyt keme im
zu hilff und zu trost und im riethe das er nit keme in bekorung des findes, durch
betrügniß des tufels nit wurd bracht in bekorung und in zwivel. - nuon
schwiget man der rede von im und komet zu hern gawin.
alhie saget uns die abentür das, da herre gawin was gescheyden
von synen gesellen, das er reyt manchen tag das er nye abentüre kund finden
das üst zu erzelen were. und also daten auch die andern gesellen, wann sie
funden nye das zehende teyl als vil abentür als sie vor pflagen. darumb vertroß
sye nit der suchung. herre gawin reyt von pfingsten biß zu sant marien
magdalenen tag one abenture, die zu erzelen sy. des wuonderte er sich sere,
wann in der suchung von dem heiligen gral gedacht er das die abentur wer
groß und wünderlich und wont balder finden dann in andern steten.
eynes tages das gefiel das yn begende hector von mares alleyn ryten. da
bekanten sie sich zu hant als bald als sie sich gesahen. da waren sie zu mal
fro und fragt her gawin hector von synem wesen. und er sprach, er were
gesunt und frisch, gelobt sy gott, und er enfunde keyn abenture in keyner stat
da hin er keme.< in truwen>, sprach herre gawin,< von dem wil ich mich
uch beclagen, wann sither ich fure von kamlot enfant ich nye keyn abentur.
so enweiß ich nit wie es sy zukomen, wann zu wandern durch fremde und ferre
lant und zu ryten tag und nacht ist es nit verliben. wann ich uch sicherlichen
als mynem guten gesellen sage das ich nye abentür enfand, wann zehen hann
ich erschlagen, die waren ritter biederbe. noch enfand ich nye abentür die
mir behageten dann zwo.> und hector begunde sich senen von dem wunder
den er horte.< nun sagent mir>, sprach herre gawin,< fundent ir nye sitherr
keynen von unsern gesellen?>< ja>, sprach hector,< ich han sither funden in
funffczehen tagen mer dan zwenczig und yglichen alleyn, und ir enwas keyner,
er beclagte sich das sie keyne abenture fünden.> da sprach herr gawin:< ich
hören wunder, und hort ir nit sagen von hern lanczelot?>< neyn sicherlich>,
sprach er,< ich enfand nymant der mir von im icht gesagen
künde, dann recht als wer er versencket in den abgrunt. und darumb bin
sere zu unfrieden vor yne und forcht das er yczunt sy gefangen und galaat,
parczifal und bohort. dann ich gehort sither nye von yne gesagen, ich wen
das sie sint verlorn, darumb das man ir nit enweiß.>< nuon geleyte sie gott>,
sprach gawin,< in welcher stat sie sint, wann sicherlich, ist es das sie felent
an der abenture von dem heyligen grale, so enfünden sie die andern nümmer;
und ich glaube das sie wol darczu komen sollen, wann sie sint die biederbsten
von der suchung.> da sie hetten ein lang wyle miteinander geredt, da sprach
hector, sie hetten lange alleyn geritten und hetten nüst funden:< nun laßent
uns miteinander ryten, besehen ob uns icht glück wiedderfare von abenture,
dann yderman alleyn.> da sprach er:< wol an und laß uns faren mit einander,
das uns gott geleyte an die statt das wir finden ettwas das wir sin suchen.>
< herre>, sprach hector,< hie, dannen ich herre komen, finden ich nit, noch da
ir her koment.> da sprach er, es mochte wol sin,< dann ich loben das wir faren
einen andern weg dann wir gefaren han.> und er sprach, er gelobte es wol. und
hector saczte sich off eyn ander straß, die da ging twergis beneben abe da sie stunden.
und sie ließen die groß straß und rieten einen weg beneben abe und rieten
allen den tag das sie nye abentür enfunden, das was yn sere leyt. eynes
tags das geschach das sie rieten durch ein groß gewiltniß und wunderlich
das sie nye funden noch man noch wip. des abende das geschach das sie
funden zwuschen zweyn leyen an eynem berge ein alt capelle und was verstört,
als sie ducht, wann da wont nymand inne. da sie dar kamen, da saßen sie
abe und daten ire schild und glenen von yne und ließen sie ußen an der want.
darnach daten sie abe den pferden die settel und die zeume und ließen sie weyden
an dem berg. da daten sie ab ir schwert und saczten sie by sich.
darnach gingen sie zu dem altare ir gebett zu sprechen, als gut cristenlüt pflegen
zu thuon. und da sie das hetten gethan, da gingen sie siczen uff einen sicz,
der da stund by siten, und rette der ein zu dem andern von manichen sachen.
aber von eßen und von drincken enhetten sie nye keyn rede, umb des willen
das sie wol wüsten das sin da nit enwas. und was darinn sere finster, wann
es was wedder kercz noch ampel das da brente. und da sie hetten ein wil gewacht,
da entschlieff eyner hie, der ander da.
da sie waren entschlaffen, da kam ir yglichem ein wunderlicher traum zu,
der man nit sol vergeßen, wann man sol sie erzelen, wann sie han
gnuong groß bedütniß. der da hern gawin vor kame, das was ein groß wieße
vol krudes und blumen. in der wiesen was ein kripffe, daran aßen anderthalb
hundert stier. und die stiere waren alle hoffertig, one dry, von welchen
dryen der ein enwas nit wol fleckelicht noch auch one flecken, wann er hett
ein zeichen von eim flecken. und die andern zwen waren als weydelichen und
als wiß das sie nit möchten wol hübscher gesyn. die dry stier waren gebunden
mit den helsen mit starcken wieden. da sprachen die stiere alle gar:
< gan wir von hinnen suchen beßer weyde dann diße ist.> und die stier gingen
von dannen und gingen über den weg und nit über die wieße, und verliben sere
lang da. und da sie wieder kamen, da gebrach ir sere viel, und die da herwiedder
kamen waren als mager und als müde das sie sich kam kuonden gehalten.
von den dryen one flecken da kam eyner herwiedder und die andern
zwen verliben. und da sie waren wiedder komen zu der krüppfen, da hub
sich wuonder reyßung, also das yne alle spise abging, und sie muosten von dannen
die ein und die andern.
also kam hern gawin vor. aber dem hector kam ein ander vor, dem
sere unglich, wann yn ducht das er und lanczelott seßen abe von eim seßel
und saßen uff zwey groß roß und sprachen:< wir suchen das wir nümmer
enfinden.> und zuhant schieden sie von dannen und rieten manchen
tag und als lang biß lanczelot viel von synem pferde, und yne warff abe
ein man und zog yn zu mal uß. und da er yn hett ußgezogen, da det er im
an einen rock alvol reben und saczte yn uff ein esel. da er yn hett daruff gesaczt,
da reyt er lang zytt biß das er kam zu einem bruonnen, den weydelichsten
den er ye gesach. und da er sich hett gesencket zu trincken, da verschwant
der brunne, also das er syn nit mer gesah. da er sah das er syn nit
kuond gehan, da karte er sich wiedder da er herre was komen. und hector,
der sich nit darumb hett gewant, fur als lang herre und dar das er kam in eines
richen mannes huß, der da hett brutschafft und hochgezytt groß. hector
rieff an der türe und sprach:< düt uff!> und der herre kam hervor und sprach
zu im:< herre ritter, ein ander herberg solt ir suchen dann diße, wann herinn
sol nymant der also hoch sy geritten als ir sint.> und er fur von dannen zu hant also trurig als ye keyn man und ging wiedder uff synen seßel den er hett
gelaßen, und was also zornig das er erwacht von dem zorn. da begund er sich
zu wenden und zu keren also das er nit kund geschlaffen. und herre gawin
entschlieff nit, wann er was erwacht umb syns traums willen. da er hort das
hector sich want, da sprach er zu im:< herre, schlaffent ir?>< herre>, sprach
er,< neyn, wann mich hatt yczu erweckt ein wünderlich traum der mir fur kam
in mynem schlaff.>< sicher>, sprach herre gawin,< also mag ich
auch sagen, wann mir kam fur ein alzumal wunderlich traum, da von bin ich
erweckt, da von ich nümmer fro werde, ee dann ich enwiß die warheit.>< recht
also sagen ich uch>, sprach hector,< wann ich werde nummer fro, ee dann ich wiße
die warheit von mynem herren hern lanczlot mynem bruder.>
in dem als sie retten, da sahen sie komen durch die thür der capellen ein
hant, die bracht ein kopf der da was überdeckt mit eim schechter. in der
hant hing ein zaum nit sere ryche, und hatte in der hant ein groß kercz
die da sere brandt, die ging vor yn hien und saczt sich in einen kerczenstal,
und das verschwant also das sie nit enwisten war es kam. zustunt horten sie
ein stymm die yn seyt:< ritter von bößer truwe und kranckem glauben, diße
dru ding, die ir hant gesehen, gebrechen uch, darumb enmögent ir nit komen
zu der abentür von dem heiligen gral.> und da sie horten diße rede, da wurden
sie erfert. und da sie hetten lang geschwigen, da rette herre gawin zu erst
und sprach:< herre hector, hant ir verstanden diße rede?>< sicher herre>,
sprach er,< neyn ich, doch so han ich sie wol vernomen.> da sprach herre gawin:
< wir han in dißer nacht als viel gesehen das mich dünckt, das best das wir thuon
das ist das wir suchen einen guten man, ein einsiedel, der uns sag die bedütniß
von dem das wir gehort und gesehen haben. und darnach das er uns rat gibt
thun wir; wann wir vertriben also unser zitt mit verlust als wir biß herre hant
gethan.> und hector sprach, es dücht yn guot. also waren sie alle die nacht,
die zwen gesellen, in der capellen; noch darnach, als sie erweckt waren, entschlieffen
sie nye, wann ir yglicher gedacht sere an das das er hett gesehen in
synem schlaff.
da der tag was komen, da gingen sie besehen wo ir pferd weren, und sie
suchten sie also lange biß das sie sie funden, und bereyten sie und namen ir wapen
und saßen uff und schieden von dem berg. und da sie waren komen in
den tal, da begeynt yne ein knecht, der reyt ein pfert und was one gesellschafft.
da gruoßten sie yne, und er gruoßt sie wiedder.< lieber frünt>, sprach herre
gawin,< künnent ir uns irgent gewisen ein cluse oder clüßnerin hie by?>< herre,
ja>, sprach der knecht. da wiste er sie ein straß zu der rechten hant und sprach:
< dißer weg treyt uch in eyn cluse, die da ist an eynem cleynen berg; aber kein
pfert mag daroff gan, wann er ist gehe; da findent ir einen clusener
der da ist der guodest man und von dem heiligsten leben als er ist in dißem land.>
< nuon bevelhen wir dich zu gott>, sprach herre gawin,< wann du uns
sere wol hast gedienet zu unserm willen, von den reden die du uns gesagt hast.> der
knecht reyt zu der eyn syten, und sie furen zu der andern. und da sie lang hetten
gefarn, da begeynt yn ein ritter in dem wald gewapent wole, der sie rieff zuspere
als ferre als er sie sah.< in gottes namen>, sprach herre gawin,< sither das ich fuore
von uch von kamlot, so enfant ich nye keynen der mich zu stechen hieß, und umb
das das es dißer heißt, so sol er es han.>< herre>, sprach hector,< laßent mich dar
faren, ist es uwer wille.>< ich enthuon des nit; ist es das er mich sticht, so enist
es mir nit leyt das ir dar farent vor mich.> zustunt sencket er die glenen und
nam synen schilt vor sich und ließ lauffen zu dem ritter. und der kam im
mit so großer macht als er kunde mit synem roß. und stachen zu hauff als
hart das die schild zurfuoren und die halßberg zurbrachen, und sie verwonten
sich sere hart, der ein mer dann der ander. herre gawin was wunt an der
lincken siten, wann das was nit sere; und der ritter was sere wuont, wann die
glenen sah man zu der andern siten ußgan, und sie sturczten beyd abe. und
mit dem falle brache die glene, also das der ritter bleib da ligen und kunde sich
nit geheben von der erden.
da herr gawin sich sah ligen off der erden, da stund er off wol bald und
schnelle und nam sin schwert und synen schilt vor sich und det recht als er
im bewisen wolt die meyste biderbkeyt die er ümmer mocht als der genug an
im hett. da er sach das der ritter nit off enstunt, da gedacht er wol das er
dotwuont were. da sprach er:< herre ritter, ir müßent fechten, anders ich erschlagen
uch.>< ach herre, ich bin erschlagen, das wißent sicherlich, und darumb
thuont das ich uch bitten.> er sprach, er dete es gern, künd er
es gethuon in keyner wise.< herre>, sprach er,< ich bitten uch das ir mich fürent
in ein closter das ich weiß, das da nit ferre enist und ist hie by, und thunt mir
als man eim ritter thun sol.>< herre>, sprach herre gawin,< ich weiß hie by
kein gottshuß.>< ach herre, hebent mich uff uwer pfert, und ich leyden uch
in ein closter das ich weiß, das da nit ferre ist.> da legt yn herre gawin vor
sich uff syn pfert und gab hector synen schilt zu furen und greiff im umb den
lip umb des willen das er nit enfyel. und der ritter leydet das pfert in ein
apthye, die da by was in eim tal.
da sie kamen an die porte, da clopfften sie als vil das die darinn waren sie
horten und kamen, und man ließ sie yne und enpfingen sie wol. da saczten
sie den gewuonten ritter nyder und daten im das beste das sie kuonten. und als bald als sie yn hetten uff das bette geleyt, da bat er das man im brecht synen
schöpffer. und da beguonde er zu schryen sere ernstlich und leyte syn hende
zusamen und det syne bicht und ließ sie alle zuhören, die da waren, die
sunde der er sich schuldig wüst widder synen schöpffer und batt gnad inniglichen
schryende. da er das hatte gesprochen des er sich wüßte ingedenck,
da gab im der priester synen schöpffer, und er nam yn demüticlichen.
da er hatte genuczt unsers herren lichnam, da batt er hern gawin das er im die
glene züg ußer der brust. und er fragt yn were er were und ußer was landes.
< herre>, sprach er,< ich bin ußer des konigs artus hoff und geselle von der tafelrunden
und bin geheißen ywan und konig urgins sone, und was komen mit
mynen andern gesellen in die suchung von dem heiligen grale. wann es ist
also kumen durch myner sünd willen und durch die verhengnuß unsers herren
das ir mich hant erschlagen, das verzyhen ich uch lüterlich, als müß uch got
thuon.>
da herre gawin das horte, da sprach er sere betrüblich und sere zorniglichen:
< ach gott, wie groß sint myn abentür, ach ywan, wie ist es mir so leyt
vor uch!>< herre>, sprach er,< wer sint ir?>< ich bin>, sprach er,< gawin, neve
des konigs artus.>< so enruch ich nit das ich bin erschlagen von also
eim biederben ritter als ir sint! durch got, als ir kument in den hoff, so grüßent
mir all unser gesellen, die ir leben findent, wann ich weiß wol das ir gnung
sterbent in dißer suchung. und sagent yn, umb die bruderschafft die under
yn und mir ist, das sie myn gedencken in irme gebete und das sie bitten unsern
herren got das er sich erbarm uber myn sele.> da begunden sie zu schryen,
herr gawin und hector. und da nam er das ysen von der glenen, das ywan
durch sin hercz hett gestochen, zog es im uß, das ywan erzucket von dem großen
we den er hett, und also zu hant schiet im die sele von dem libe under hectors
hant. da daten sie yn begraben weydelich und rychlich in ein duch von syden,
das die brüdere da gaben von dem closter, da sie vernamen das er was eyns
konigs suone. da daten sie im eynen alsolchen dinst als man spulget zu thuon
den doten und begruben yn vor dem hohen altare und daten im überlegen
eynen sarg und daten daruff schriben synen namen und den namen des der yn
hett erschlagen. da furen sie von dannen, herre gawin und hector, trurig
und zornig von der abenture die yn was zukomen, wann sie sahen wol das es
recht ungefelle was. und rieten als lang biß das sie kamen an den berg niden
an der clusen. und da sie dar kamen, da bunden sie ir beyd pferd an zwen
baum. da gingen sie eynen engen pfat, der da ging zu einer andern clusen,
und sie funden den berg also krüdelich off zu stigen das es wunder was und
wurden hart sere verarbeit ee sie dar kemen. und da sie waren daroff kumen,
da sahen sie die cluse da der guot man inne wonete, der da was geheißen
nasiens. und da was eyn kleynes hus und eyne kleyne capelle.
da kamen sie dar und sahen in einem garten, der by der capellen was, eynen alten
biderman neßeln brechen umb des willen das er eße als der da nit ander spise enhett
geeßen vor manichen zyten. alsbald als er sie sahe als wol gewapent,
da gedachte er das sie weren der irrenden ritter die da waren komen in die suchung
von dem heiligen gral, da von er lange hatte gewußt. da kam er zu yn und grußete
sie. und sie karten sich zu im und grußten yne, und er gruoßte sie wiedder
und sprach:< lieben herren, was abentur hatt uch herre getragen?>< herre>,
sprach her gawin,< die groß begird die wir hatten zu uch zu riten und uns zu
bedüten des wir in zwyvel sint.> da er hort hern gawin also sprechen, da gedacht
er das er sere wiß were von irdischen sachen. da sprach er zu im:< herre,
an keynen dingen die ich weiß enfelen ich uch nit>, und nam sie und leyt sie alle
bede in syn capelle und fragt sie wer sie weren. und sie nanten sich und daten
sich bekennen, also das er wol wuost wer yglicher were. nun fragt er sie das
sie im sageten wannen von sie weren in zwivel, und er wolt yn radten nach
syner macht. und her gawin saget es im alczu hant.
< herre, es geschach gestern mir und mynem gesellen das wir rieten durch
ein gewiltniß one abentür allen den tag, noch begegent uns nymant, weder man
noch wip, als lang das wir funden off eim berg ein capelle. da furen wir dar, wann wir lagen lieber darinn dann sunst in dem gewiltniß. und da wir darinn
kamen, da entwapenten wir uns und entschlieffen; da kam mir für ein wunderlich
abentur>, und erzalt sie im. da er sie het erzalt, da erzalt im auch
hector die syne. da erzalt er im von der hant die sie hetten gesehen wachende
und von der rede die yn gesagt was worden. und da sie im es alles hetten
erzalt, da baten sie yn das er yne sagt die betütniß, wann on groß bedütniß
wer yn diß nit für komen in irm schlaff. da der gut man gehort alles das darumb
sie warn komen zu im, da antwurt er:< herre gawin, lieber herre, in der
wiesen, da ir gesahent wo die krüpff stunt, da by sollen wir verstan
die tafelrunden. wann als an der krupffen sint die stallbaum, die da scheiden
die stett, also ist es in der tafelrunden underscheyt, die da scheydent die stuole
eynen von dem andern. durch die wyse sollen wir verstan demutikeyt und
gedult, die alweg sint in ir sterck. und darumb das demütikeit nit enmag
werden uberwunden noch gedultikeyt, so wart die tafelrunde bestetiget, da
die ritterschafft, ist sitherre ußgewißt umb die sußikeit und umb die bruderschafft
die da was under yne, mocht nit werden überwunden. und darumb
sagt man das sie was bestetigt in demütikeit und in gedult. in
der krupffen aßen anderthalb hundert stier. sie aßen, doch enwaren sie nit
in der wiesen; wann weren sie dainne gewest, ir herczen weren verliben in demütikeit
und in gedult. die stier waren hoffertig und edel alczu mal, on dry. by
den stieren soltu verstan die gesellen von der tafelrunden, die da umb unkuscheit
und durch hoffart sint gevallen in dötlich sünde also hart das ir sünde
nit mochten verliben in eim. wann sie schynent ußwendig und innwendig
also das sie sint beflecket, heßlich und böse als die stier waren, sunder die zwen
die da waren wiß und schön und der drytt der da hett gehabt eyn zeichen von
eim flecken. die zwen die da waren wiß und schön bedüdent galaat und parczifal,
die da sint vil schöner und vil wißer dann keyn ander, wann sie sint vol
macht in allen tugenden und vol reynikeit; darnach man mag keynen finden,
er hab eynen flecken. der dritt der da hatt ein zeichen von eim flecken das
waß bohort, der da ettwann hett mißedan in syner küscheyt. wann er hatt
sither als wol gethan in syner reynikeit das die übeltat im alle ist verziegen.
die dry stier, die da waren gebunden mit den helsen, das sint die dry ritter in
den die reynikeit ist also hart gewurczelt das sie nit haben macht ir heubt uffzuheben,
das ist als viel gesprochen das sie nit mögen gesünden noch keyn sünd
mag komen in sie. die stier sprachen: « wir gen süchen beßer weyde dann
dieße sy. » das ist das die ritter sprachen off den pfingstag: « wir
wollen gan in die suchung von dem heilgen gral, so wurden wir gesettiget von
der welt ere und von der spise die uns der heilige geist sendet den die da siczen
an der tafelen von dem heilgen gral, das ist die gut weyde. wir wollen diße
laßen und wollen dar faren. » da schieden sie von dem hoff und fuoren über
das felt und nit über die wiese. da sie schieden von dem hof, da fuoren sie nit
gebicht als sie solten und seczten sich nit in den dinst unsers herren noch in
gedultikeit, die da sint bewißt mit der wiesen, wann sie furen über das
felt, das ist uber den weg da nit enwehßt bluom noch frucht, das ist zu wißen
in den weg der hellen. das ist in dem wege da alle ding sint verderbt die da nit
sint bequemlich. da sie herwiedder kamen, da gebrachen ir viel, das ist
gesprochen das sie nit wiedder kamen, wann ir starb ein groß teil. und
die da wiedder kamen warn als mager und als müde das sie nit wol kunden
gestan. das ist zu verstan: die jhene, die da widder kamen, solten also
bekümert sin mit dotlichen sunden, und der ein sol erschlagen han den
andern, das sie nit ensollen han keyn geliet das sie bewegen kunden. das
ist zu verstan: sie sollen han in yne keyn tugent die den menschen kundent
behalten, das ist vor dem infalle der hellen, und sollen sin bewart mit aller
unfletikeit und mit dötlicher sünde. der andern dryer ane flecken
sol der ein wiedder komen und die andern zwen sollen verliben. das ist zu verstan
das von dißen dryen rittern sol der ein kumen wiedder in den hoff, und
nit umb der spise willen, dann kunt zu thuon die guot weide, die jhene hant verlorn
die da sint mit dötlichen sunden. und die andern zwen verlibent, wann
sie finden als vil sußikeit in der spise von dem heiligen gral, dann sie enkennent
uns nit. die letst rede>, sprach er,< von unserm herren, das sagen ich uch nit,
wann es were ein ding da uch nümer gut von geschee, wann man mocht es uch
verkeren.> da sprach herre gawin:< so wil ich es enberen, die wil das es uwer
wille ist, und soll es billich thun. wann wol hant ir mich beschieden des ich
in zwivel was, wann ir sehent schinbarlich die warheit von mynem slaff.>
da rette der guot man zu hector und seydte im:< hector, uch ducht
das ir und lanczlot saßent abe von einem seßel, der da bedüt meisterschafft
oder herschafft. der seßel, darab ir saßent, bezeichet die groß liebe und die
groß ere die man uch dete in der tafelrunde, das ir ließent da ir schiedent von
dem hoff des konigs artus. ir saßent off zwey groß roß, das ist in hochmütikeit
und in hoffertikeit, das sint zwey pferd des findes. und darnach sprechent
ir dann wol: « wir süchen das wir nümmer finden », das ist der heilig
gral, die heimliche ding unsers herren, die uch nümmer werdent bewiset, wann
ir sint nit wirdig sie zu besehen. da ir warent gescheiden der ein von dem
andern, lanczlot reyt als lang das er was gevallen von synem pferde, das ist
zu verstan das er hoffart begab und vil in demutikeit, darzu bracht yn unser
herre jhesus cristus. auch zog er yn von sunden, also das er sich sah nacket von guten tugenden, die ein cristenmensch haben sol, und er bat gnad. da
kleit yn unser herre got wiedder. wo mit? mit gedültikeit und demutikeit.
das was der rock den er im gab, der was vol reben. darnach saczte er yn off
einen esel, das ist demütikeit. das was wol ein schinbarlich dingk das unser
herre reyt da er kam in die stat zu jherusalem, der da was ein konig der konig
und hett alle rychtum in syner hant. doch wolt er nit komen uff keynem roß
noch off keynem zelten pferde, wann er kam uff dem unwysesten tyer und uff
dem geburlichsten, das ist off dem esel, umb des willen das der arme und der
ryche nemen ein byzeichen an dem. also sahent ir lanczelot riden
in uwerm schlaff uff eim esel. da er hett ein lang wile geritten, da kam
er zu eim burnen, den schonsten den er ye gesach, und er saß nyeder und wolt
trincken. und da er sich hett nyder gebücket, da verschwant der bruonne,
das er sin nit sah und sin nit han kunt. da ging er wiedder siczen in synen
seßel, dannen er was kuomen. der brunne ist in der wise das man yn
nit mag uß geschöpffen, wie viel lüt zu im komen, wann es ist der heilig gral,
das ist die gnad des heiligen geistes. der brunne ist der süß regen, die süß
rede von dem evangelio, da das hercz des werlichen bußers fint die groß süßekeit,
wann wer sin eins geschmackt der begert sin ummer fürbaß me: das ist die
gnade von dem heiligen gral. wann als vil als die ist breider und tieffer, als verlibet
er da me. und darumb von recht sol sie geheißen syn ein bruonne.
da er kam zu dem bruonnen, da saß er nydder. das ist zu verstan: wan
das er kümpt vor den heilgen gral, so sol er sich nyder seczen und sol syn nit
halten vor ein man, umb des willen das er viel in sünde. als er buockt, das ist
gesprochen: als er off sin knye siczet zu drincken und das er werd enpfangen und
erfült mit der großen gnaden, dann verlüset sich der bruonne, das ist der heilige
gral. wann er verlüset das gesiecht von den augen vor dem heilgen gral
umb des willen das ist vermacht die erst unreynikeyt zu sehen, und verlüst
die macht von dem libe. das ist zu verstan das er also diente dem finde; und
die rach wert vierczehen tag, das er wedder eßen noch trincken sol noch sprechen
noch enrüret fuß noch hant noch keyn geliet das er hab. wann yn sol
duncken das es allwegen in als guten sachen sy als er was da er das gesiecht von
den augen verlose. darnach sol er wol ein teil sagen daß er gesehen hatt. dann
scheidet er von den landen und sol faren zu kamlot, und ir, und sollent alwegen
riten die großen roß, das ist als vil gesprochen das ir allwegen sollent leben
in dötlichen sunden und in hoffart und nyde. und sollent in manicher hant wise
faren irre, herre und dar, als lang biß das ir koment in des rychen konig vißchers
huß, da die werlichen ritter sollent han ir hochzitt von dem hoen funde
den sie sollen funden han. und als ir dar küment und wenent darinn komen,
der konig sol uch sagen das er nit engere keyns mannes der also hohe sy offgeseßen
als ir sint, das ist also zu verstan: der da sy in dotlichen sunden und
in hoffart. und als ir das gehort, dann kert ir wieder geyn kamelot, und
wenig sollent nucz geschaffen han in dißer suchuonge.
nu han ich uch gesagt und ein teil erzalt von dem das uch wiedder faren
sol. nuon müßent ir wißen von der hant die ir sahent vor uch hien faren und
da drug ein kercz und einen zaum. da saget uch die hant das diße druo ding
uch gebrechen. durch die hant die ir gesahent sollen wir verstan reynikeit
und durch das rot die gnad des heilgen geistes, da von alle reynikeit ist umbfangen.
und der da reynikeit hat in im der ist heiß und bruonne
von der gnaden unsers herren. durch den zaum sollent ir verstan abstinencie,
wann als der mensch furet und leydet ein pfert war er will mit dem zaum, recht
als es ist von abstinencz das er nit enmag gevallen in dotsünde noch gan zu
synem willen, es sy dann uff guot werck. umb die kercz die er trug in syner
hant sollent ir verstan die warheit von dem ewangelio, das ist jhesus cristus,
der da gibt gesicht allen den die sich werffent uß den sünden und koment in
den weg unsers herren jhesu cristi. da es was sach das warheit und abstinencz
kam vor uch in der capellen, das ist gesprochen das unser herre got kam
in sin huß in syn capelle, die er nit hett gebuwet umb des willen das die sunder
und unreynen da saßen, wann umb des willen das die warheit würd geprediget.
und da er uch sahe, da stuont er uff umb die stat die er hett betrenet
mit uwerm rasten. und da er hinweg ging, da sprach er: « uch ritter
vol unreyner truwen und bößes glauben, diße dru ding gebrechent uch: reynikeit,
warheit, abstinencia; und darumb mögent ir nit komen zu den abenturen
von dem heiligen gral. » nun hant ir verstanden die bedutniß von der
hant.> da sprach herr gawin:< entruwen, ir hant uns wol erzalt, wann ich
sehen es wol schinbarlichen.
nun bitten ich uch das ir uns sagent warumb wir nit als vil abenture funden
als wir pflagen.>< ich sagen uch>, sprach der guot man,< wie es ist. die
abentür die nuo zukoment sint die bedütniß und die bewisung von dem
heiligen gral, und die zeichen von dem heiligen gral erschinent keynem sunder,
noch keynem manne, umbfangen mit sunden, darumb sie uch nit erschinent,
wann ir sint zu vil ungetruw groß sunder. darumb sollent ir nit wenen das
diß sy abentur des heiligen grales, lüt zu döten und ritter zu erschlagen, wann
sie sint von geistlichen dingen die da sint großer und beßer gnung.>< herre>,
sprach herre gawin,< umb diße rede die ir mir sagent düncket mich, als lang als wir sint in dötlichen sunden, das wir vergebens faren in dißer suchung,
wann wir enschaffen nit.> da sprach der guot man:< in truwen, ir sagent ware,
wann ir ist gnung die nümmer daran gewinnent dann schande.>< herre>, sprach
hector,< ist das wir uch volgen, wir keren wiedder geyn kamlot.>< das raden
ich>, sprach der guot man;< noch dann sagen ich uch wol, als lang als ir sint in
dötlichen sünden, so duont ir nümmer keyn ding da ir an gewinnent.> da er
diße rede hatt gethan, da schieden sie von dannen. und da sie waren ferre
hinweg von im, da rieff der guot man:< herre gawin>, sprach er,< es ist sere lang
das du ritter wurdest und nye sitherre gediente dinem schöpffer,
es enwere dann sere cleyn. du bist der alte baume, der da nümme in im hatt
noch laub noch frucht. noch bedencke dich das unserm herren werd das
schaff und die sele, sither das der fynt hat die bluomen und die frucht.>< herre>,
sprach herre gawin,< hett ich die stuonde mit uch zu reden, ich redte gern lenger
mit uch, wann myn gesellen warten myn da nydden an dem velßen, darumb
muß ich auch gehen, wann ich wil zu uch wiedder komen so schirst ich mag,
wann ich han groß begierde mit uch zu reden sere heimelichen.> und da schiet
der ein von dem andern. und da stiegen sie abe den berg und kamen zu iren
pferden und saßen uff und rieten biß abent und kamen in eynes waltmannes
huß der sie herbergt und dete yn sere gütlich. des andern tages furen sie von
dannen und rieten ires weges und rieten lange zitt one abentüre zu finden die
da zu erzelen sy. - nun schwiget man von yne und kömet wiedder
zu bohort von ganue.
alhie saget uns die abenture das, da bohort was gescheiden von lanczelot,
also als uns die rede saget, das er reyt biß nonezit. da ervolgete er einen guten
man von guotem alter, gecleidet mit geistlichen cleydern, und der reyt eynen
esel. er enhatt mit im wedder knecht noch diener noch keyne gesellschafft.
da gruoßt yne bohort und sprach:< herre, gott geleyde uch!> und er besah
yne und bekant das er der irrenden ritter eyner was. und er antwuort im das
im got lönte. und da fragt yn bohort wanne er keme so alleyn.< ich komme>,
sprach er,< und han gesehen eynen siechen, eynen von mynen knechten,
der mir pflag zu gan in mynem gescheffniß.> und er sprach:< herre, wer sint
ir und war farend ir?>< ich bin>, sprach er,< ein ritter irrende und bin komen
in ein suchung das ich wolt sere gerne das mich unser herre da hien wißte, wann
es ist die hohste suchung die ye wart angehaben. das ist die suchung von dem
heiligen grale, da er sol haben als viel eren, der sie mag zu eim ende füren, das
keynes dötlichen menschen hercze sie nit erzelen noch gedencken enkünde.>
< sicher>, sprach der guot man,< ir sagent ware, wann groß ere sol er haben, das
ist nit wuonder, wann er sol sin der biederbste und der warhaffste diener von
aller der suchung. der kömpt nit in die suochung der da ist unreyn und betrogen
als die ungetruwen sint, sie komen dann in besserung irs lebens, wann
es ist der dinst unsers herren. nuon sehent wie sie sint dörecht, wann sie wißen
wol und hant es dick hören sagen das nymand zu synem schöpffer komen ist,
das er nit kömet durch die pfort der reynikeit, das ist mit bicht; das nymand
mag werden reyne wann mit luter bichte, wann mit der bicht vertribet
man den fynt. wann der ritter oder der mensch, wer er sy, der da düt
dötlich sünde, der enpfehet den fynt und ist in im. wann er enmag sin nit
vertriben, were er by im gewest zehen jare oder zwenczig, er bichte
dann zum ersten sin sunde. wann mit der bicht würffet er den fynt von im
und stoßet yn ußer synem libe und herbergt einen andern, da von er hat groß
ere, das ist jhesus cristus der gewar heylant. darczu ist er bereyt zu der ersamen
ritterschafft, das ist von dem libe. nuo hat er uch geswegen und ernuwet
vil schinberlichen dan er were. wann yn ist bereit die spise von dem
heiligen gral, das da ist ein rastuong der selen und ein entheltniß des libes, da
von er hat gespiset und da von er so lang enthielt das volck von israhel in der
wüstenung. und er ist gemiltet geyn yne, wann er gelobt yn nuo golt da sie
pflagen zu nemen bly. wann als so sich die irdenische spise hatt verwandelt
in hymelische, recht also muß es syn das die jhenen die da hant gewesen irdenisch
biß off diße stunde, das ist zu verstan die mit off dieße stunde sint gewesen
sunder, die werden verwandelt von irdenischen dingen in die hymelwerck
und laßen ir sunden und ir unreynikeit und komen zu bicht und zu bekentniß
und sint ritter unsers herren und tragen synen schilt, das ist gedultikeit und
demütikeit. wann alsolchen schilt trug er wiedder synen fynt da er uberwand
an dem crücz, da er leyt den dot umb zu erlösen syn ritter von dem dot
der hellen und von dem finsterniß da sie inne waren. durch die pfort die man
nennet bicht, anders enkan nymand komen zu unserm herren jhesum cristum
und muß syn in dieser suchung und verwandeln das wesen von eim yglichen und
verwehßeln wider die spise, die yne verwehßelt ist. und wer durch ein ander
pfort wil ingan, das ist zu verstan, der sich sere arbeiten muß und muß auch zu
erste bichten, anders er enfindet nümmer kein ding das er süchet. auch komet
er wedder an zu schmacken noch zu tasten von dißer spise, die yn gelobet
was, noch geschicht keyn ander ding. wann darumb das sie sich sollent
seczen in die stete der hymelischen ritter, und sie ensint ir nit, das ist das sie
sich sollent halten zu den gesellen von der suchung, und der ensint sie nit. wann sie sint unreyn und böse, und die sollent fallen die eyn in unküscheit,
die andern in ebrechen. da mit dienen sie dem tüfel, der gibt yne
den lon den er spülget zu geben, das ist schand und unere, da von sie werden
erfült ee sie erwiedder komen uß der suchung.
herre ritter, diß han ich uch alles geseyt umb des willen das ir sint komen
in die suchung von dem heiligen gral, wan ich enrade uch nit in keyner wise das
ir uch me arbeyt in dieser suchung, ir enwerent dann als ir recht und von rechts
wegen soltent syn.>< in dißer suchung>, sprach bohort,< mich duncket
in dem rechten, das ir mir sagent das sie sollent syn alle gesellen, ist
das ir keyner belibet. wann sunder zwyvel, mich duncket das ir in also hoen
dinsten sint als dißer ist, der da ist der dinst unsers herren jhesu cristi. wann
es sol nymand darinn komen, er hab dann gebichtet, wann wer anders darinn
kömet, ich gleuben nit das es im mög wol gan, das er sy eyn wunder von als großem
wunder als das ist.>< ir sagent war>, sprach der gut man. da fragt yn
bohort ob er priester were.< ja ich>, sprach der gut man.< so manen ich
uch im namen der heiligen liebe das ir mir rat gebent als der gute man synem sone;
das ist der sunder der komet zu bichten. wann der priester ist in der stat unsers
herren jhesu cristi, der da vater ist aller der jhener die an yn gleubent. darumb
bitten ich uch, lieber herre, so gebent mir radt so zu myner selen nucz und
zu der ritterschafft eren.>< in truwen>, sprach der gut man,< ir heißent mich
ein groß ding; und ob ich uch daran felte und ir darnach vielent in dötlich
sunde oder in zwyvel, ir mochtent mir an dem jungsten tag darumb zusprechen
vor dem antlicz gottes, darumb sol ich uch raten das best das ich kan.> da
fragte er yn wie er hieß. und er antwurt, er hieß bohort von ganue und were
des konig bohorts suone und neve myns herren hern lanczelot von dem lache.
da der gut man hort dieße rede, da sprach er:< sicher bohort, ist es das die
rede von den ewangelien ist an uch behalten, ir sollent syn ein guot ritter und
war. wann als unser herre sprach « der guot baum dreyt guot frucht », und ir
sint die frucht von ser guten baumen, wann uwer vatter, der konig
bohort, was der besten ritter eyner den ich ye gesach und was sere barmherczig
und demütig. und die muotter, die konigin, was ein von den besten frauwen
die ich in langer zitt ye gesah. die zwey waren ein eynig baum und ein eynig
floß mit gerechter ee, und die wil das ir sint die frucht, sollent ir billich gut
sin, dwyl das die baum, daruß ir sint komen, guot waren.>
< herre>, sprach bohort,< als der man komet von bößen baumen, das ist zu
sagen von bösen vatter und mutter, und er verwandelt sich von bitterkeyt
in süßikeyt als bald als er enpfehet die heilig cristenheit und den heiligen glauben,
darumb düncket mich das es nit engeet nach vatter und nach muotter das
er sy guot oder böse, wann nach des menschen herczen. wann des menschen
hercz ist als ein segel in eim schiff, den der wint furt zu welchen enden er will,
zu haben oder zu verderbniß. an dem segel lyt es nit, wann an dem meyster
der yn heltet und meystert und dut es keren zu welchem ende er wille. wann
was er da mit gutes dut, das komet von gnaden des heiligen geystes, und was
er da mit böses duot, das kömet von bedrübniß des fyndes.>
genuong redten sie von dießen dingen under yne zweyn, also lang das sie
sahen ein huß eins heremiten. der gut man fuor darwert und sprach zu bohort
das er im nach füre, wann er wolt da herbergen,< und dann morn frü so wil
ich uch heimlichen sagen von dem das ir hant radts gefragt>. bohort volgte
im des ser gerne. und da sie waren alda, da saßen sie abe und
funden darinne eynen schuler der da bohorts pfert abetet den sattel und den
zaum und halff yn entwapen. und da er was entwapent, da sprach der guot
man ob er wolt gan hören vesper, und er antwurt< ja> und ging mit im in die
capelle. und da jhener hub vesper ane und da er sie hett gesungen, da hieß
er die tafel decken und gab yne waßer und brott und sprach:< mit solcher spise
sollent die hymmelsritter spisen yren lip, wann groß köstlich spisen bringent
den menschen zu unküscheit und zu dötlichen sunden. als helff mir gott, ob
uch dücht das ir ein ding umb mynen willen thun wolt, ich wolt es uch bitten.>
und bohort fragte was es were.< es ist ein ding das uch helffen sol
zu der selen und sol uch den lip wol gnung halten.> und er gelobt es im, er
wolt es thun.< groß gnad>, sprach der gut man,< wißent ir was ir mir hant
gelobt? das ir sollent keyn ander spise nüczen dann waßer und brot, biß
das ir koment an die tafel von dem heylgen gral.>< und was wißent ir>, sprach bohort,< ob ich dar komme?>< ich weiß wol das ir dar sollent selb dritte der
gesellen von der tafelrunden.>< so sol ich uch geloben als eyn gut ritter das
ich es halten wil, biß das ich siczen an der tafelen da von ir sagent.> und der
gut man dancket im von dißer abstinencien, das er es thun wolt durch die
mynne des waren gottes.
die nacht lag bohort off grünem graß, das der schuoler hatt geschnitten
by der capellen. und des morgens, als bald als es tag wart, da stund er uff,
und da kam der gut man zu im und sprach:< herre, nement hie eynen wißen
rock, den sollent ir an thun in eynes hemdes stat, das sol syn ein zeichen der
penitencie und ein kestigung des fleysches.> und er zog uß syn cleyder und
syn hemde und thet yn ane in alsolcher bekentniß als er yn heißet. und darnach
det er daruber an eynen scharlachen rock. und darnach macht er eyn crücz
vor syn stirn und ging in die capelle zu dem guten manne und dete im syn
bicht von allen den sunden da er sich an schüldig wüst wider synen schöpffer.
da fand er yne als von gutem leben das es yn wuondert, und fant das er nye
gedet keyn mißedat in keyner unküscheyt, ane zu der zytt da er gewan heliam
den wyßen. und dannen abe ist er schuldig unserm herren got sere zu dancken.
da yne der guot man hett absolvieret und gab im solche buße als yn duchte das
er bedurfft, da batt yn bohort das er im geb synen schöpffer, so solt er sicher
syn an welch ende er keme, wann er nit enwist ob er sterben solt in dißer suchung
oder nit. und der gut man bat yne das er beite biß das er messe gesünge.
und er sprach, er wolt es thun. da fienge der gut man an zu beten.
und da er hett gesungen, da det er sich an und hub die messe an. und da er
den segen hett geben, da nam er unsers herren lychnam und wincket
bohort das er herr für kem, und er dete es und knuowet vor den
altare nyder. und da er es hatt gethan, da sprach der gut man zu bohort:
< siehestu was ich hie halten?>< ja>, sprach er,< ich sehen das ir haltent mynen
schöpffer und mynen erlöser in glichnuß des brotes; in der wise sehen ich
syn nit, wann myn augen sint also finster das sie nit mogen sehen die geystlichen
ding, und laßen mich nit anders sehen und benement mir die werlich glichniß;
wann anders sol ich nit zwyfeln, es sy gewerlich fleisch und bluot und warer
mensche.> da hub er an zu weynen also herticlich. da sprach der gut man:
< nuon ist es wol billich das du im dienest alle din zitt die du lebest.>< herre>,
sprach bohort,< als lang als ich leben sol ich nit anders syn dann syn diener
und wil nümmer ußer synem gebott komen.> da gab im der guot man unsern
herren, und er enpfing yne mit großer andacht und waß also fro und also wolgemut
das es wunder was. und da er yn hett genüczet und als lang geknyet
als yn luost, da ging er zu dem guten man und seyd im, er wolt von dannen
scheyden, wann er lang dainne hett gewest. und der guot man sprach das er
dannen scheiden mocht wann er wolt; wann er was gewapent als die hymmelischen
ritter sollent syn und als wol bewarnt wiedder den fynt das nymand
möcht baß gesyn. und da ging er zu synen wapen und nam sie. und da
er was gewapent, da schiede er von dannen und bevalle den guten man unserm
herren. und er bat yn das er vor yn bethe als er keme vor den heiligen grale.
und bohort batt yn durch gott das er vor yn bethe das er icht viel in dötliche
sünde durch bekorung des fyndes. und der guot man antwurt im das er sin
steteclich wolt gedencken in aller der maßen die er künde. zu hant schied
bohort von dannen und reyt allen den tag biß nonezitt. da es nach der none
kam, da sahe er wiedder berg in die lufft und sah ein großen vogel fliegen
über eynen baum, der was alt, one laub und one frucht. und da
er hett lang daroben geflogen, da saczt er sich off den baum, und daroff hett
er viel cleyner vögelin, und die waren alle dott. und da er sich uff sie saczte
und fand sie one leben, da schlug er sich mit synem schnabel mitten durch
syne brust, das das blut heruß sprang. und als bald als sie fulten das warm
bluot, da kamen sie wiedder zu dem leben, und er starb under yne. und also
enpfingen sie das anbeginde von yrem leben mit dem blut von dem großen
vogel. da bohort gesach die abenture, da wuondert er sich sere was es möcht
gesyn, wann er wüst nit was dinges im möcht geschehen von dißer bedutniß.
wann yn ducht wol das es were ein wunderlich bedutniß. da besach er eyn
lang wile ob sich der groß vogel icht wiedder off hub; und das mocht nit gesin,
wann er was dot. und da er das gesah, da huob er sich wiedder off synen weg und reyt biß nach vesper. des nachtes geschach es, als yn abenture furte,
das er kam an eynen torn hoch und starck, da hiesch er herberg, und man gab
sie im gern. und da er entwapent was, da fürt man yne in eynen
großen sale, da sie inne funden die frauwen von der burg, die da was schöne
und jung und was erelich gecleyt. und da sie sah bohort da herre komen,
da hieß sie yne wilkuom syn, und er grußt sie als eyn frauwe. sie danckte im
mit großen freuden. darnach dete sie yn siczen by sich und dete im wunderlich
groß ere und freude.
da es was eßenszyt, da dete sie bohorten by sich siczen, und die darinn
waren brachten großen follen fleisch und saczten das off die tafele. und da
er das gesach, da gedacht er das er das nit solt eßen. da rieff er eim knecht
und sagt zu im das er im brecht waßer, und er dete es und bracht es im in eim
silberin kopffe, und er saczte den vor yn. und da die frauw das gesach, da
sprach sie:< herre, genüget uch nit mit dißer spise die man für uch hatt bracht?>
< frauw>, sprach er,< wol, doch so eßen ich diß abendes nit dann das ir sehent.>
und da ließ sie die rede als die im nit gedorst thuon das im leyt were. da die
von der burg hetten geeßen und die tafeln waren offgehoben, da stunden
sie uff und gingen zu den fenstern von dem pallast, da saß bohort by die
frauwen. da kam darinn ein knecht, der da sprach zu der frauwen:< frauwe,
es get uch sere übel, uwer schwester hat gewuonnen uwer burg, und alle die
die von uwern gnaden da waren die sint gefangen. und enbüt uch das sie nit uch laßen wil ein schlechten fuoß alle uwers landes, ob ir biß morgen nit hant
funden eynen ritter der für uch kempff wiedder priaden den schwarczen der
ir herre ist.> da die frauwe erhort diße rede, da begund sie großen jamer stellen
und sprach:< ach herre gott, warumb erleubestu mir ye keyn lant zu halten,
da ich also solt werden enterbet und wedder recht.> da bohort das hort, da
fragt er die frauwen was das were. da sprach sie:< es ist der meyst wunder
von der welt.>< sagent mir es>, sprach er,< was es sy!>< intruwen herre>,
sprach sie,< gerne:
da der konig amans hett das lant in syner hant und in syner gewalt und
noch mer wann diß sy, da hett er lieb ein jungfrauwe, die da ist genung weydellicher
dann ich, und gab ir alle die macht von synem lande und von synen
mannen zu mal. als lang als sie was by yme, da bracht sie böß gewonheit,
da nit inne was keyn gerechtikeyt, und det zu viel groß unrecht an manchen
enden. da der konig das gesach, da stieß er sie ußer synem lande und gab
mir in mynen gewalt alles das er hette. aber als bald als er dot was, da begunde
sie mich kriegen, da von sie mir hatt genomen sither mynes landes eyn
groß teyle und geczwuongen vil myner manne zu ir. und noch von dem das
sie hatt gethon, so enleßt sie mich nit mit frieden, wann sie spricht, sie wol
mich zu male enterben. und sie hatt als guot anbeginde, das sie mir nit hatt
gelaßen dann dißen torn, der mir nit verlibet, finden ich nit eynen kempffer,
der morn kempffe vor mich wiedder priaden den schwarczen, der
da umb yren willen sich hatt des kampffes underwunden.>< nun sagent mir
wer priaden sy.>< es ist>, sprach sie,< der gruwelichste kempffer von
dißem lande und ist von großer biederbkeyt.>< uwer stryt>, sprach er,< sol
der syn morn fruowe?>< ja>, sprach sie.< nuo mögent ir yn enbieten>, sprach
er,< das ir habt funden eynen ritter der wiedder yne sol kempffen und das ir
sollent han das lant die wile es uch der konig amans gab, und das sie sin nucz
nit sol han, die wile das ir herre sie daruß sturczt.> da die frauw hort diße rede,
da was sie nit ein wenig fro, wann sie sprach umb die freud die sie hette:< herre,
ir kament hut wol herinn, wann ir hant mir gemacht so vil großer freuden umb
diß gelübniß. nuo geb uch got krafft und macht, das ir dißen kampff mögent
uberwinden, wann es werlich mit recht alles myn ist, wann anders begerte ich
syn nit.> und er trost sie sere und sagt ir das sie sich nit förchte ir recht zu
verliesen als lang als er were gesunt und biederbe. und sie enbot irer swester,
das ir ritter morn solt bereyt syn alles das zu thun das die ritter von dem lande
wöllent das er thun sol. also hant sie es verret das der kampf ist bestalt biß
an den andern morgen früwe.
in der nacht macht bohort groß freude und groß wirtschafft. und die
frauwe dete im bereyten ein bette schon und rych. und da es was zytt schlaffen
zu gan, da leyt sie yne in eyn kammer, die was groß und schöne. und da er was dar komen und ersah das bette das man im hett gemacht, da dete er sie
alle uß gan, und sie daten es und verleschten die kerczen endelich. darnach
legt er sich uff die erden und legt eyn tüch uff syn heubt und dete sin gebete,
das got umb sin barmherczikeyt wolt im komen zuhilff wiedder den ritter den
er solt kempffen als werlich als er es thet, umb die gerechtikeyt und umb getruwekeyt
vor zu bringen und unrecht under zu stoßen. da er hett sin gebet
gethan, da entschlieff er. und als bald als er was entschlaffen, da ducht yne
das für yne kemen zwen vogel, und der ein was wiß als ein schwane und in
eyns schwanen größe, und der ander was wünderlich schwarcz und
was nit von großem alter. und er besah yne, wann es ducht yne ein rabe
syn, und er was sere schön von der schwercze die er hett. der wiß vogel kam
zu im und sprach:< woltestu mir dienen, ich gebe dir alle die hochkeyt von
der welt und machen dich also schön und also wiß als ich bin.> und er fragt
yne, were er were.< siehestu nit, wer ich bin, also wiß und also schön und
noch gnung me dann du wenest?> und da mit fure er hinweg. und zuhant
kam der swarcz vogel und sagt im:< es muß syn das du mir dienest morn früwe
und solt mich nit darumb haßen das ich schwarcz bin. wiß, das besser
ist myn schwercze dann ander wißikeyt.> und da furen sie hinweg, also das
er noch den eynen noch den andern nye gesahe. nach dißem
traum kam im ein ander für sere wünderlich, wann yn ducht das er fünde ein
huß, das was schön und groß und glichet wol eyner capellen. und da er was
dar komen, da fand er eynen alten man siczen uff eynem seßel, und der hett
zu der lincken hant stan ferre ein holcz, das was ful und wurmeißig als kranck
das es kuom mocht gestan recht. und zu der rechten syten hatt er zwo lilienblumen;
die eyn bluome macht sich nahe by die andern und wolt ir ir wißikeyt
abnemen. und der gut man schied sie von einander, also das die eyn nit enrurte
die andere. und es bleib nit lang das von yglicher ußgingen bluomen,
tragende zu mal viel frucht.
da diß was geschehen, der guot man sprach zu bohort:< bohort, were der
nit ein tor der dieße bluomen zugan ließ und keme dem fulen holcz zu hilff, das
es nit enfiel zu der erden?>< herre>, sprach er,< ja sicherlich, wann mich dünckt
das das holcz nirgent zu taug. und diße blumen sint viel weydelicher dann
ich wonte.>< nuon hüt dich, es ist das du siehst die abentur komen, das du nit
laßest diße blumen zurgan und dißem holcz zu hilff komest, wann es ist das
sie zu viel groß hicz begrifft, sie möchten zustunt verderben.> und er sprach,
er solt des indenck syn, ob es im zukeme. also kamen im des nachtes
die zwen treum fure, die yne sere daten wuonderen, wann er enkund nit gedencken
was sie mochten bedüten. da er erwacht da macht er ein crücz vor
syne stirn und befalh sich sere unserm herren. und er bette als lang biß das
es liecht und schön tag was. da kam zu im die jungfrauw von dem huse und
gruoßt yne, und er lonte ir und das ir got gebe freud. und hernach da geleytet
sie yn in ein capelle, und er hort metten und den dinst unsers herren von
dem tage. und es kam ein wenig vor primzyt, da ging er ußer der capellen
in den sale mit großer geselleschafft von den rittern und knechten die die frauw
hatt, den die frauw auch hett enbotten den kampff zu sehen. und da er kam
in den pallast, da sprach die frauw das er ein wenig eße, ee dann er sich wapent.
und er sprach, er wolt nit eßen, er hett dann synen kampff zu ende
bracht.< so ist nit dann uwer wapen zu bringen und uch zu bereyten, wann
wir wenen das priaden yczunt sy gewapent in den kampff.> da bereyt er sich
also das im nit gebrach. da saß er uff syn pfert und sprach zu der frauwen
das sie und ir gesellschafft yne geleyten in das felt, da das kempffen solt syn.
und sie und ir gesellschafft saßen zuhant uff und furen von dannen und geleyten
yne in ein wiße, die stund in eim grunde. und sie sahen in dem tale
sere viel lüte, die da beyten bohorts und der frauwen, umb der willen er solt
kempffen. und da rieten sie den berg abe. und da sie kamen
off den plan und sich die zwo frauwen gesahen, da kam die eyn wiedder die
ander. da sprach die frauwe, umb der willen bohort solt kempffen:< frauwe,
ich beclagen mich an uch mit recht, wann der konig amans gab mir syn lant,
da ir nit ensollent an han als die da enterbet wart mit des koniges muonde.>
< und ich bin die nye enterbet wart und wil das bewisen uwerm ritter,
ob er es getare beschütten das es myn ist.> und da sie gesah das sie anders
nit da von komen mocht, da sprach sie zu bohort:< was düncket uch von der
frauwen?>< mich düncket>, sprach er,< das sie uch krieget zu unrecht und mit
falscheyt, und falsch synt alle die die ir helffent, und han des also viel gehört
von uch und von andern, das ich wol weiß das sie unrecht hatt. und ob dheyn
ritter wolt sprechen das sie recht hab, ich bin bereyt das ich yne huot an dißem
tag mach zu eim lugener.> da sprang priaden her fur und sprach, er prisete
syn treuwen nit ein knauff, wann er wer bereyt das er beschuowerte die jungfrauwe.
< und ich bin bereyt>, sprach bohort,< das ich vor diße jungfrauw,
die mich hat herre geleyt, kempffe wiedder uch, das sie sol han diß lant, sither
das der konig ir es gab, und die ander jungfrauw sol es verließen mit recht.>
alda schieden sie sich, der eyn her der ander dar, die da waren off dem plan,
und die zwen ritter rieten von einander. darnach ließen sie lauffen der ein
zu dem andern und traffen sich also hart das die schilde zuspielten und die
halßberg brachen und die glenen zurstoben. da stießen sie sich mit den brüsten
also hart das sie vielen zu der erden under der pferd fuß, und sie stunden
off bald gnug, als die da waren von großer biederbkeit. und da zogen sie die
schwert uß und deckten sich mit iren schilden, und eyner gab dem andern
groß schleg, die yn we daten, und zurbrachen yre schild und schlugen uff und
nydder, und daten fliegen groß stück uß der erden und zurbrachen die halßberg off den schultern und vergoßen viel blutes. und bohort fand vil mer
byderbkeit wann er wonte; wann er wist wol das er was in guter ansprach und
getruwe, das was ein ding das yne sere trost und liden dete das der ritter uff
yn sluog. und er deckte sich und ließ yn arbeyten mit imselbs. da
er da gesah das der ritter was komen in groß amacht, da für er uber yn als er
des tages nye schlag hett geschlagen und gab im groß büffen. da
bracht er yn darczu in kurczer stunt das er nit hett macht sich zu beschütten,
als viel schleg hett er enpfangen. da bohort yn gesah also müde, da schlug
er uff yn ye mer, und jhener ging törmelen her und dar, das er hindersich viel
zu der erden. und bohort begreiff yn mit dem hals und zog yn nach im und
brach im den helm von dem heubt und schlug yn mit dem knauff an dem
schwert off das heubt, das im das blut dar uß sprang, und die ring von dem
halßberge gingen im darin. und er sprach, er erschlüg yn, gebe er sich nit
kampffellig, und det recht als er im den hals wolt abschlagen. und jhener
sah yne den arm offheben uber syn heubt, da hett er sorg zu sterben und batt
gnade. und sprach:< ach frye ritter, durch got erbarment uch uber mich
und nit dötent mich, ich geloben uch das ich nümmer wil gekriegen wiedder
die jungfrauwe als lang als ich leben.> und bohort ließ yn zuhant. da die
alt frauw sah das ir kempffer was überwunden, da floh sie von dem plan, als
die da wond, sie were verlorn. und bohort kam zuhant zu allen den die da
waren uff dem plane, die da lant hetten von ir, und sprach, er wolt sie vertriben,
wolten sie ir nit hulden. da waren vil manne, die huolten der jungfrauwen.
die des nit wolten thuon wurden erschlagen und enterbet; das geschach
umb die biederbkeyt bohortes, das die frauw wiedder kam in die herschafft.
und da der fried wart gesprochen, das der jungfrauwen fynd nit endorsten
ir heubt offheben, da fur bohort hinweg von dannen und reyt durch den
walt, gedenckende das er hett gesehen in synem schlaff. wann er begert sere
zu komen an die stat, da er möcht hören die bedütniß da von. die erst nacht
lag er in einer wydwen huß, die yne ser wol herbergte und was sere
fro von synem komen, da sie yne bekante. des andern tages, als bald als es tag
was, da fuore er von dannen und macht sich uff die hoen straßen von dem gewiltniß.
da er het gefarn biß mittentag, da kam im vor ein abenture zu mal
wunderlich, wann im begeynten zwüschen zweyn wegen zwen ritter, die da
brachten gefürt synen bruder nacket in synem nyddercleyt off einem großen
und starcken roß und hetten im die hende gebunden vor die brust. und yglicher
hett sin hant vol scharpffer dorne, da mit sie yn schlugen als hart das im
das blut ußsprang mer dann an hundert enden den rucke nyder. und er ensprach
nye wort, als der da was von großem herczen, wann er leyt das alles
das sie im daten recht als er es nit enfült ein kyt. in dem das er im wolt zu hilff syn komen, da sah bohort an die andern
syten und sah ein ritter gewapent, der da furt ein jungfrauwe mit gewalt, und
wolt sie füren an das aller dickste von dem wald. und sie rieff
mit luter stym:< frauwe sancta maria, behüt mich!> und da sie gesah bohort
alleyn ryten, da kert sie sich darwert, wann sie ducht, es wer der ritter einer
von der suchung. und rieff im als sere als sie mocht:< ach ritter, ich beschweren
dich by dem des du bist gehuolt man und in des dinst du dich hast gesaczt,
das du mir helffest das ich nit werd hin weg gefürt von dem ritter, der mich
mit gewalt hatt.> da bohort verstunt die die yn also hoch beschwuore, da wart
er als betrübt das er nit wüst was er thun solt. wann ließ er synen bruder
dahien furen, die jhenen die yn furten döten yn villicht, das er yne nümmer
me gesehe gesunt noch biederbe.< und helffen ich der jungfrauwen nit, so
wirt ir ir magtum genummen, und also gewinnet sie schande umb synen willen.>
da hub er syn augen off gegen dem hymmel und sprach alle schryende:
< lieber sußer vatter jhesu crist, des getruwe man ich bin, behude mir mynen
bruder in der wise das sie yn nit döten. und ich kumme umb din
barmherczikeyt zu hilff der jungfrauwen, das sie nit zuschanden werd bracht,
wann mich duncket das ir der ritter den magtum wolle nemen.> da kert er
sich darwert da der ritter hin fure und rieff im nach:< her ritter, laßent faren
die jungfrauwen anders ir sint dot!> da er erhort diße rede, da saczte er die
jungfrauwe nyder, und er was gewapent mit allem wapen, one glene. da stalt
er synen schilt vor sich und zoch syn schwert und kert sich zu bohort. und
bohort stach yn als hart das er im durch den schilt und durch den halßberg
stach, und jhener sturczt zu der erden. darnach kam bohort zu der jungfrauwen
und sprach:< mich duncket das ir sint bekumert gewest des ritters
halben; ist es uch lieb das ich uch me thu?>< frunt>, sprach sie,< sither das
ir mich hant beschuwert und mir behüt myn ere, das ich nit bin zuschanden
worden, so bit ich uch das ir mich furent dar da mich der ritter nam.> und
er sprach, er dete es sere gern, und da nam er des ritters pfert und saczt sie
daruff und fuort sie also als sie yn wisete. und da sie was ein wenig ferre komen,
da sprach sie:< herre ritter, großen danck habt das ir mir hant geholffen;
wann hett er mir mynen magthum genomen, hundert man musten darumb
erschlagen syn worden, die nuo lebende verlibent.> und er fragt were der ritter
were.< sicher>, sprach sie,< es ist einre mag, und weiß nit durch was verretniß
des fyndes er was also enbrant das er mich nam heimlich in mynes vatter huß
und furt mich in dißen walt mir mynen magtum zu nemen. und hett er es
getan er wer gestorben von sunden und geschant von mynem libe und ich
geuneret alles myn leben.>
in dem das sie retten also, da sahen sie dort herre komen zwölff ritter, alle
gewapent, die da suchten die jungfrauwen in der wiltnuß. und da sie sie gesahen,
da hatten sie als groß freude das es wunder was, wann sie
rieff das sie dem ritter danckten und yne nemen mit yne, wann sie were geuneret,
het got und syn lip gethon! da namen sie yne mit dem zaum und
sprachen zu im:< herre, ir sollent komen mit uns, wann also muß es syn, wann
ir hant uns als viel gedienet, das wir uch nit künnen vollen dancken.>< lieben
herren>, sprach er,< ich kumme nit mit uch in keyne wise, wann ich han als
viel anderschwo zu thuon das ich nit mag verliben. und nit nement das verübel,
wißent das ich gern mit uch füre, wann das gescheffniß ist als groß zu mir
wert und die verlust als groß und als unlidelich, nymant wann got alleyn möcht
mir das wiedderkeren.> da sie das horten, da wolten sie yne nit mer tringen
und bevalhen yne zu gott. und die jungfrauwe bate yne als gutlichen das er
sie keme gesehen als bald als er die stund hette, und wisete wo er sie finden
möcht. und er sprach, er wolt es thun, ob yn abentur dar trüg. da schiede
er von yn, und die ritter furten die jungfrauwe mit yne. und bohort reyt
da hien da er hett gesehen leonel synen bruder, und sahe als ferre er mocht
gesehen und lustert ob er icht kunde gehoren. und da er keyn ding enhorte,
davon er hoffenung möcht han von synem bruder, da macht er sich uff synen
weg, da er yn hett sehen hien furen. und da er hett ein lang wyle gerieten,
da herfolgete er eynen man, gecleydet mit gemeyner lute cleyder, und reyt
ein pfert, schwerczer dann ein more.
da der hort das bohort fuor alles nach im, da rieff er im und sprach:< herre
ritter, was süchent ir?>< herre>, sprach er,< ich suchen mynen bruder, den
ich yczunt sach das yne zwen ritter schlugen.> da sprach der man:< das ir
uch nit zu viel mißehielt und vielet nit in zwyvel, ich wolt uch sagen was ich
darumb weiß.> da bohort verstuont diße rede, da gedacht er alczuhant das
yne die zwen ritter hetten erschlagen. da begunde er stellen großen jammer,
und da er mocht sprechen, da sprach er:< ach herre, ist er dott, so
wysent mich den cörper, so thun ich yne begraben und thun im sölche ere als
man pfliget eins koniges sun zu thuon. wann sicher, er was sun eins biderben
mannes und eyner biderben frauwen.>< nuon sieh umb dich, so siehstu yn>, sprach
der gut man. und er sah umb sich. da sah er ligen uff der erden eynen corper,
der erscheyn nuowelich erschlagen syn. er besah yne und bekante yn als
yn ducht das das were syn bruder. da hette er als großen ruwen das er nit
kund gestane, wann er viel zu der erden und kam von imselber und lag
lang da in onmacht. und da er offgestuond, da sprach er:< ach lieber bruder, wer
hatt uch diß gethan? sicherlich, nuo werden ich nümmer fro, ist es das der, der
dem sunder zu helffen kompt, mich nit trostet in dießer betrubniß. und dwyl
das es also ist, lieber bruder, das die gesellschafft von uns zweyn ist gescheiden,
den ich han zu gesellen genomen, muß myn geleyter und myn
bewarer syn in allen mynen nöten, wann fürbaß han ich nit mer zu gedencken
dann zu myner selen wert, dwyl das ir gescheyden sint von dem leben.> da
er hett das gesprochen, da nam er den corper und hub yn in den sattel recht
als yne des nit vertröß, als yn duchte. darnach sprach er zu dem der by im
was:< herre, umb got, sagent mir, ist irgent hie by ein capelle, da ich dißen
ritter mög begraben?>< ja>, sprach er,< hie ist ein capelle vor eim torn, da er
mag begraben werden.>< herre, umb got>, sprach bohort,< leytent mich dar!>
< ich bitten uch sere>, sprach der gut man,< koment nach mir.> und bohort saß
off syn roß und fuort vor im, als yn ducht, den lichnam synes bruders. da
furen sie nit ferre das sie vor yn sahen eyn torn hoch und starck, dar vor stunt
ein alt huß in glichnuß einer capellen. da stunden sie ab vor der türe da man
inging. da gingen sie darinn und saczten die lych uff eyner großen baren,
die da stunt mitten in dem huß. da sah er uff und nyder, wann er ensach noch
win noch waßer noch crucz noch kein warhafftig zeichen unsers herren jhesu
cristi.< nu laßent yn stan alhie und laßent uns herr gan in den torn biß morn,
das ich her wiedder kome zu thun den dinst unsers herren uwerm bruder.>
< wie ist dem>, sprach bohort,< sint ir prister?> da sprach er< ja>.< so
bitten ich uch>, sprach bohort,< das ir mir sagent die warheit von mynem traum
und von andern dingen der ich zwivelen.>< nu sagent sie mir>, sprach er. und
er erzalt sie im von dem vogel, den er hett gesehen in dem wald, und darnach
sagt er im von den vogeln welcher eyner was wyß, der ander schwarcz, und
von dem fulen holcz und von den wißen blumen.< ich sol dir nuon sagen ein
teyl und morn das ander teyl: der vogel der da kam zu dir in eins vogels wise
eynem schwanen glich, bedütet ein jungfrauwe die dich lieb sol han und dich
lang gemeynet hat und sol kurczlich zu dir kumen und sol dich bitten das du
ir bule wollest syn und by ir wollest schlaffen. und du ir nit wollest volgen, das
bedüt das du ir versagen solt, dann get sie hinweg und stirbet von ruwen, ist
es das uch nit erbarmet. der schwarcz vogel bedut ein groß mitliden das
du solt han ir zu versagen, wann umb die mynne die du hast zu gott noch umb
die die du an dir hast, versagest du ir es nit, wann du dust es darumb das man
dich halt vor reyne und küsch, zu verdienen den lop und die edel freude der
welt. und von dißer küscheyt kompt dir noch als groß übel, das lanczelot
din nefe muß sterben darumb. wann der jungfrauwen frund sollen yne dotschlagen,
und sie sterben von ruwen das du ir versagest dyn mynne. und
darumb mag man dir wol sagen das du syst ein morder von eynem dieser zweyer
ding, also das du bist gewest von dynem bruder, dem du wol mochtest syn zuhilff
komen, das er by dem leben wer verliben, hettest du gewolt, da du yn
hinweg ließest furen, und furt hinweg zu helffen der jungfrauwen, die dich
nit ane ging. nu besiche welches nuo der gröst schad were, ob sie yren magtum
hett verlorn oder das din bruder erschlagen ist, der da was eyner der beste
ritter von der welt. sicherlichen, mir wer lieber das alle die jungfrauwen in
der welt hetten iren magtum verlorn dann er erschlagen were.>
da bohort hort das der an dem er wont großen guten rat finden
yn schulte umb das das er hett der jungfrawen geholffen, wüste er nüst zu
antworten. und er fragte yn:< hastu nu gehort die bedutniß von dem traume?>
< herre, ja>, sprach er.< bohort, nuo stet es an dir von lanczelot
dynem nefen; wann wiltu, so magst du yne wol erlösen von dem tode, und
wiltu, du magst yn döten. nu stet es an dir, wann welches du wilt, das geschicht.>
< in truwen>, sprach bohort,< ich weiß keyn ding, ich dete es balder,
ee dann ich mynen herren lanczelot dot schlug.>< das sol man zuhant wol
sehen>, sprach der ander, und darnach geleidet er yne in den torn. und da
er darinn kam, da fand er ritter und frauwen und jungfrauwen, die im all zusprachen:
< bohort, synt wilkum!> und leyten yn in den sale und entwapenten
yn. und da er was von bloßem libe, da brachten sie im eynen rychen
mantel, gefütert mit hermelin, und wurffen yn im ane und saczten yne uff ein
schon bette und trosten yn alle gar und begunden im freud machen, also viel
das sie yne ein teil daten vergeßen synes ruwen. in dem das sie yne trosten
und im freud machten, so kümet dort herre ein jungfrauwe, also schöne und
also weydelich, das sie scheyn mit ir han alle die schonheit von der welt, und
hett auch die schönsten cleyder von der welt.< herre>, sprach ein ritter,
< alhie ist die jungfrauwe der wir zuhören, die aller schönst und rychst von der
welt, die uch mer gemeynet hatt, und sie hatt uwer gebeyt lang zytt und wolt
keynen bulen nye mer gehan dann uch.> und da er diße ding verstunt, da
wart er aller erfert. und da er sie sach komen, da grußte er sie, und sie grußte
yne wiedder, und saczten sich by eynander und clafften von manchen sachen
und als viel das sie yne batt das er wolt ir buole syn, wann sie mynte yne vor
allen mannen uff ertrich. und wolt er ir syn mynne geben, dann so wolt sie
yne rycher machen dann ye keyner in synem geschlecht wart. da bohort
hort diße ding, da was er sere betrubt als der da wolt in keyner wise syne reynikeit
han verlorn, und er wuost nit was er antworten solt. und sie sprach:< was
ist dir, bohort, wiltu syn nit thun?>< frauw>, sprach er,< es ist keyn so rych
man in der welt, umb den ich das dete, und man solte mir das nit muoden in
der maßen da ich yczunt inne bin; wann myn bruder lyt dainne dot,
der da huot ist erschlagen, und weiß nit wie.>< ach bohort, des gedenckent
nit, ir müßent thun alles das ich uch bitten. und wißent, hett ich uch nit
lieber dann ye keyn frauwe ye keynen man gewann, ich enbete es uch nit, wann
es ist nit gewönlich das die frauwen die manne bitten zu ersten, wie lieb sie yn
auch haben. wann myn groß hoffenung, die ich allwegen han gehabt zu uch,
hat mir myn hercz darczu bracht, das ich das muß sagen das ich lang han verholen.
darumb bitten ich uch, lieber fruntlicher frunt, das ir wollent thun
das ich uch bitten: das ir diße nacht wollent by mir schlaffen.> und er sprach,
er dete es nit in keiner wise. und da sie das gesah, da stalt sie als großen ruwen
als er wonte, das yn ducht, sie schruwe und stalt zu viel großen
jamer; wann alles das sie dete endaugt ir nit. und da sie sah das sie yn nit künde
uberwinden in keyn wyse, da sprach sie:< bohort, hierczu habent ir
mich bracht, und umb das versagen so sterben ich alczu hant fur uch.> da
nam sie yne mit der hant und geleydte yn an die türe von dem pallast und
sagt im:< stent alhie und sehent wie ich sterben!>< in truwen>, sprach er,< ich
gesehen es daling.> und sie gebot den die darinne waren das sie yn hielten
alda. und sie sprachen, sie deten, und sie stiegen zuhant uff die zynnen von
dem torn, und sie leyte mit ir wol zweyhundert jungfrauwen. und da sie
waren uffgestiegen, da sprach eyne, nit die frauwe:< ach herre, erbarmet uch
über uns alle und thunt myner frauwen willen! sicherlichen, thunt ir des
nit, wir laßen uns alle hernyder fallen von dem thorn ee dann unser frauw;
wann yren dot mögen wir nit gesehen in keyner wise. wann sicherlich, laßent
ir uns umb solch cleyn sach sterben, so gedet nye keyn ritter so groß ungetrüwekeyt.>
und er besah sie und wonde sicherlich das die frauwe were ein edelwip,
und es erbarmet yn zu mal sere. und doch, so was er nit anders beraten,
es were im lieber das sie alle ir selen verlören dann er die syne. und er sprach,
er endete es nit, noch umb yren dot noch umb ir leben. und da ließen
sie sich fallen von dem torn off die erden. und da er das gesah, da wart er
aller herfert. da hub er syn hant uff und seynte sich. da hort er zuhant umb sich als eyn groß gebrull und geschrey das yn ducht das alle die fynde
von der hellen umb yn weren. an zwyvel, ir was mancher alda umb yn. da
sah er umb sich und sach wedder den torn noch die frauwen die yn umb die
mynne bat, noch keyn ding das er vor hett gesehen, wann alleyn syn wapen,
die er hett dar bracht. und da er das huß nit sahe, da er wonte synen bruder
dot gelaßen han.
da er das gesah, da gedacht er das es were des tufels wercke, der im die
betrugniß hett gethan das er yn wolt leyten zu verderbniß des libes und zu
verlust der selen; wann umb die gnad unsers herren, so was er im entgangen.
da hub er syn hende uff geyn dem hymel und sprach:< lieber vatter jhesu
criste, gebenedit systu das du mir hast geben sterck und macht zu stryten wedder
dynen fynt und hast mich laßen uberwinden dynen stryt.> darnach ging
er dar da er wont synen bruder finden dot. da fand er yn nit, da wart er vil
fröer dann zuvor, wann da gedacht er wol das er nit dot were und das es were
ein betrugniß das er hett gesehen. da kam er zu synen wapen und wapent
sich und schied von dem plane, wann er gedacht, es were ein wonung des fyndes.
und da er hett geritten ein lange wyl, da hort er ein glock lüten zu der
lincken hant. da was er ser fro von dißer abentur und fur darwert. und
es enwart nit lang das er fand ein closter, verspart mit guten muren, und es
was von mönchen, die waren wiß. und er kam zu der pforten und clopfft
als lange an der pforten; man ließ yn innen. und da sie yne gesahen gewapent,
da gedachten sie wol das es were ein geselle von der tafelrunden.
da entwapenten sie yn zu hant und furten yne in ein kammer und daten im
alles das sie vermochten zu guot. und er sprach zu eim guten manne, den er
wol gedacht das er prister were:< herre, umb gott, leydent mich zu eim bruder
hieinne, der da gottes man ist und der heiligste. wann hut ist mir fur komen
gar ein wunderliche abenture, da von ich wolt gern rat nemen von
im und von got.>< herre ritter>, sprach er,< ir solt gan nach unserm radt zu
dem abt, wann er ist der biederbste mann von der welt.>< herre, umb got,
leydent mich dar!> und er sprach, er dete es gerne.
da furte yn der bruder zu eyner capellen, da der abt inne was; da er yn
hett gewyset, da kert er wiedder. und bohort ging fort und gruoßt yne, und
er neygt im und fragt yn von wannen er were. und bohort antwurt, er wer
ein ritter von abenture. darnach erzalt er im was im des tages was furkomen.
und da er es im hett alles erzalt, da seyt im der guot man:< herre ritter, ich
weiß nit wer ir sint, wann ir solt wißen das ich nit enwonte das keyn ritter
von uwerm wesen were also starck in gnaden unsers herren als ir sint. ir hant
nit gesagt von uwern dingen, da von ich uch diß abendes nit enkunde bescheiden,
wann es ist zu vil spade, wann ir solt daling geen rasten, wann ir sint müde;
und morn früe, da sol ich uch raten das best das ich kan.> da schied er von
im und bevalhe den abt gott; und er verleib und gedacht sere nach dem das
er im hett geseyt. und er bevalhe den brüdern das sie im gütlichen deten,
wann er were ein biederman, mer dann man wonte. die nacht wart bohort
gedienet viel richlicher dann im lieb waß. man bereyt im fleisch und fysch,
und er enbeiß ir nye. wann er nam brott und waßer und aß als viel als im
not was und aß nit anders, als der da in keyne wise syn penitencien gebrochen
wolt han. des morgens, als balde als er hette gehort metten und meße, der
abt, der syn nit enhet vergessen, kam zu im und sprach das im got gebe guten
morgen. und bohort seyd im wiedder also. darnach furte er yn off ein ende
ferre von den andern vor einen altare und sprach das er im erzelte das im were
fur komen in der suchung von dem heiligen gral. da erzalte er im von wort
zu worte das im was für komen in synem schlaff und auch wachende und bat
yn das er im seyde diß bedütniß da von. und da gedacht er ein wenig und
sprach, er wolt es im gerne sagen.
< bohort, da ir enpfinget den hoen meister, das ist zu verstan: da
ir nament unsers herren lichnam, da sagte er uch in den weg, zu wißende das
ir solt finden den großen funt, der da ist ein abenture der werntlichen ritter
jhesu cristi die da sint in der suchung. da hette ir nit lang geritten das er
uch fur kam in eines vogels wise und bewiste uch die martel und
die pine die er leyt umb uwern willen, und wil uch sagen wie ir yn sahent. da
der fogel kam uff den baum one bletter und one frucht, da begunde er sehen
syn vogel und sach das keyner lebendig was. da saczte er sich by sie und begund
zu schlagen mitten in syne brust mit synem schnabel als lang das das
blut daruß floß, und er starb alda. und von dem blude wurden lebendig sin
jungen alle, das sahent ir. nu wil ich uch sagen die bedutniß: der vogel bedüt
unsern schöpffer, der nach syner glichniß macht den menschen. und da er
waß gestoßen uß dem paradiß umb syner sunde willen, da kam er uff
ertrich, da er den dot fant, wann des lebens was da nit. der baum one bletter
und one frucht bedut schinbarlichen die welt, in der zu dißer zytt nit anders
was dann sünd und armut und liden. die jungen bedutent die menschlich
geburt, die da was also verlorn das sie alle furen in die helle, die guten als wol
als die bösen, und waren alzumal in der bitterkeit. da gottes suone das gesach,
da ward er mensch und steyg uff den baum, das was an das crucz. da ward
er geschlagen mit dem schnabel, das was da er gestochen wart mit der spiczen
von der glenen in die recht syten als viel das das blut daruß schoß. und von
dem blut wurden lebendig syn jungen die synen willen hetten gethan, wann er
erloßte sie von der hellen, da sie alle dot inne waren, da noch keyn leben innen
ist.
dieß gutheit, die gott dett der welt, die bewißte er auch an andern sundern.
zu uch kam er es bewisen in eins vogels wise, darumb das ir nit mer
forchtent zu sterben umb yne dann als er dete umb uch. darnach hatt er uch
gefürt zu der frauwen, der der konig amans gab syn lant zu bewaren. vor
den konig amans soltu verstan unsern herren jhesum cristum, der da mer
gemynnet ist, und mer mag man an im finden sußikeit und barmherczikeyt
dann man möcht an keynem irdenischen menschen. da kriegten
sie die andern also sere das sie by von dem land was gestoßen; da macht er
eynen kampf und uberwande yne. nu sol ich uch sagen was die bedütniß
unsers herren hat bewyßt das er syn bluot hat verstört umb uwern willen. und
ir zu hant underwundent uch eynes kampffs. umb synen willen was es da ir
es det der jungfrauwen. wann by ir sollen wir verstan die heilige kirche, die
da die heiligen cristenheit beheltet in yren rechten truwen, die da ist das ertrich
und die suße herberg unsers herren jhesu cristi. umb die ander frauwe,
die da enterbet was und sie kriegt mit der andern, das ist die alt ee, der vint,
der da alwegen krieget wiedder die heiligen kirchen und wiedder den heiligen
glauben.
da die jungfrauw uch hett erzalt das recht darumb die alt frauwe sie krieget,
da annament ir uch des kampffs also als ir soltet. wann ir warent ein
ritter jhesu cristi, darumb ir sint zu dem rechten komen, zu beschütten die
heilige kirch, gesehen in einer bedrubten frauwen wyse, und unberaten und
zornig umb das man sie enterbte zu unrecht. sie enkam uch nit
gesehen in frölichen cleydern, sunder sie kam uch gesehen in zornigen cleydern,
das was in schwarczen cleydern. sie erscheyn uch betrubt und schwarcz umb den
zorn den ir kint ir detent, das sint die rittersunder die kint solten sin, und
sint ir stieffkinde; und solten sie behuten als ir mutter; aber sie daten es nit,
wann betrubten sie tag und nacht. und darumb kam sie uch gesehen in glichnuß
einer zornigen frauwen, das du dich also viel erbarmtest. umb den schwarczen
vogel soltu jhesum cristum verstan, der da sprach: « ich bin schwarcz,
wann ich bin schön, wiß, das viel beßer ist myn schwercze dann ander wiße
ist. » by dem wißen vogel, der da was als ein schwan, soltu verstan den fynt,
und ich sol uch sagen by dem: der schwan ist ußwendig wiß und innewendig
schwarcz, das glicht sich dem glißner, der da ußwendig schön und wiß ist und
meynet vor den lüten das er unsers herren diener sy, und ist innwendig
also heßlich und also unreyn von unreynikeit und von sunden das er betrüget
bößlich die welt. der vogel kam dir für in dynem schlaff, also det er
dir auch wachende. weistu wo das der fynt kam zu dir in eynes geistlichen
mannes wise, der dir sagete das du hettest dynen bruder dotgeschlagen? da
log er dir, wann din bruder ist nit erschlagen, wann er lebet! und er sagt
dir es darumb das er dich verriete und dich verleyte in mißehoffnung und in
unkuscheit, und also hette er dich bracht in dötlich sünde, umb des willen du
hettest gefelt an den abentüren von dem heiligen grale.
nun han ich dir erzalt was der wiß vogel was und der schwarcz vogel und
were die frauw were, darumb du kempfftest und wiedder wen das was. nun
muß ick dir sagen was da wer das ful holcz und die blumen. das ful holcz one
sterck bedütet dynen bruder leonel, der da nit hat an im keyn gut zu unserm
herren, die im mochten recht halten. die fulikeyt bedütet die große sünde,
die er an im hatt; darumb sol man yne nennen ein ful holcz und wormfreßig.
umb die zwo blumen, die da waren zu der rechten hant, bedutent zwo jungfrauwen;
das ist der ritter das ein, den ir wuont machtent, und das ander was
die maget, der ir zuhilffe kament. die ein bluom machet sich nah by die ander,
das was der ritter der die jungfrauw wolt han mit gewalt und wolt ir iren magtum
nemen, und ir beschuwerte sie. das ist gesprochen das unser herre wolt
nit das sie ire kuscheit verlöre, wann er furte uch dar das ir sie schiedent von
einander und behielt yglichem syn reynikeyt. und er sagte uch, bohort, er
were wol eyner der diße blumen ließ verderben und keme dießem fulen holcz
zuhilff. das gebot er uch, und ir detent es, da von er uch zu mal
großen dangk saget. wann ir sahent uwern bruder, den die zwen ritter furten,
und sahent die jungfrauwe, die der ritter fuorte. sie bat uch also
sußiclichen, da ir warent betrogen umb bruderliche trüwe und gebete, und ir
ließent hinden naturliche liebe umb die liebe jhesu cristi, und fuort der jungfrauwen
helffen. und ließent uwern bruder in sorgen, wann der, in des dinst
ir uch hett gesaczt, der was in uwerm wege. und da von kam ein also groß
zeichen umb die mynne, die ir bewisete dem konig von hymmelrich, das zuhant
vielen die ritter dot. da enband er sich und nam die wapen von der eim
und wapete sich und saß uff syn pfert und fuore in die suchung nach den andern.
und von dieser abentüre sollent ir wißen kurczlich die warheit.
nu sieh das uß den blumen kamen bletter und frucht. das bedutet das
noch uß dem ritter werde und komme groß geschlechte, da von noch sollent
komen biederbe lüte und werlich ritter, die man wol mag halten vor frucht.
und also dut es dann von der jungfrauwen. und wer es also komen das sie
in also heßlicher sunden yren magtum hett verlorn, so were unsers herren zorn
über sie beyde gangen, also das sie verdampt weren mit dem jehen tode. und
also weren sie verlorn mit libe und mit selen. und das behieltent ir; und darumb
sol man uch halten vor eynen diener gottes, getrüwe und guot. und,
als helff mir got, wer uwer dinst nit also hoe abenture, es wer uch nümmer
wiedderfaren das ir erlösen solt unsers herren gottes lüte, den lip von der
irdenischen pine und die selen von der pynen.
nu hann ich uch erzalt die bedutniß von der abenturen, die uch sint für
komen in dißer suchung von dem heiligen grale.>< herre>, sprach bohort,< ir
sagent ware, ir hant sie mir wol bedütet, und ich beßern sie alle die tage die
ich geleben.>< nu bitten ich uch>, sprach der guot man,< das ir bittent fur mich,
wann, als helff mir gott, ich dencken das er uch belder erhöre dann mich.>
und bohort der schweyg und schamete sich umb des willen das yne der apt
hielt vor eynen guten menschen. da sie lang zytt hetten gerett miteinander,
da schied bohort von dannen und befalhe den abt zu gott. und da er was
gewapent, da macht er sich off synen weg und reyt biß das er kam uff
ein buorg, die nante man thunburg, die da lag in eim grunde. da er kam zu
der burg wert, da begeynt im ein knecht, der da sere bald ging
zu dem wald wert, und er kam im vor zu, und er fragte yn ob er keyne nuowe
mere wüste.< ja>, sprach er,< morn sol alda vor der burg ein zu mal wünderlich
torney syn.>< von was lüten?> sprach bohort.< von dem greven von dem
lande und von der frauwen von der burg>, sprach er. da bohort hort diße
mere, da gedacht er das er wolt verliben, wann es möcht nit gesin, er funde
etschlich gesellen von der suchung. wann irgent möcht er eynen gesehen der
im sagt mere von synem bruder, oder syn bruder wer licht selber da oder were
irgent nahe da by, oder er verneme mere von im ob er gesunt were. da kerte
er zu der clusen, die er sah steen an eim ende des buosches. da er dar kam,
da fand er leonel synen bruder, der da saß entwapent an dem inngang vor der
capellen und was da geherbergt, umb das er wolte des andern tages zu dem
torney syn, der da geschlagen solt werden in der wißen. und da er gesah synen
bruder, da hett er so groß freud das sie nymant kund erzelen. da sprang er
von synem pferde und sprach:< lieber bruder, wannen koment ir?>
da leonel hort diße rede, da erkant er yn und er enschweig nit und sprach:
< bohort, es gebrach nit an uch e nach das ich nit wart dot geschlagen, da mich
die zwen ritter furten zu schlagen, und ir ließent mich furen das ir mir nye
geholffent. wann ir furt helffen der jungfrauwen, die der ritter furte, und
ließent mich in der not von dem tode, das nye keyn ritter getede synem bruder
als groß ungetruwekeyt. und umb die mißedat, so versicher ich uch nit
anders dann des todes, wann ir hant yn wol verdienet. dann hütent uch vor
mir, dann ir dorffent nit warten dann des todes, in welche stat das ich komen
als bald als ich bin gewapent.>
da bohort hort diße rede, da wart er zu viel ruwig das sin bruder
was zornig uber yne. da viel er uff syne knye vor yn und bat yn umb gnad
mit zugeleyten henden und bat yn das er ym wolt vergeben. und er sprach,
es mocht nit syn, wann er wolt yne erschlagen, hulff im got das er yne uberkeme.
und darumb das er yn nit mer hören wolt, da ging er in des heremiten
huß da er syne wapen hett geleyt, und nam sie und wapent sich balde. und
da er was gewapent, da kam er zu synem pferde und saß daruff und sprach zu
bohort:< hutent uch vor mir! so helff mir got, uberkomen ich uch, ich thun
uch anders nit dann als man sol thun eim ungetruwen ritter. wann sicher,
ir sint der ungetrüweste ritter der ye wart von als byderben mannen als der
konig bohort was, der mich und uch gewanne. nu siczent off uwer pfert, so
sint ir also viel deste sicherer. thünt ir des nit, ich erschlagen uch also zufuß
als ir sint. so ist die schand myn und der schad uwer; wann die schand
schadet mir nit, wann ich wi vil lieber werden gescholten dann ir nit wurdent
geschant, als ir billich sin solt. und ir hant es verdienet!>
da bohort gesach das er must stryten wiedder synen bruder, da wust er
nit was er thun solt, wann er was sin nit beraten in keyner wise das er striten
wolt. und doch, umb des willen das er sicher were, so saß er uff syn pfert,
dannoch wolt er yn versuchen ob er kunde gnad finden. da viel er uff syne
knüwe off die erde vor die füß synes bruders pferdes und schrey also herczlich
und sprach:< lieber bruder, erbarmet uch über mich und vergebent mir diße
mißedat, und nit erschlagent mich, und gedenckent an die groß lieb die da sol
syn zwuschen mir und uch.> das halff alles nit was bohort mocht gesagen,
da enhielt leonel nit ab, wann der tüfel hett yne enbrant, so sere das er synen
bruoder dot wolt schlagen. und bohort was alles uff synen knyen und bat yn
umb gnad mit offgelachten henden. da leonel sahe das er nit anders dete
und das er nit off stunde, da fuor er fort und traff yn als hart mit der bruost
von synem pferde das er yn stieß hinder sich uff die erde. und mit
dem falle den er dete da wart er sere wuont, und er fur im uber den lip mit dem
pferde als viel das er yne qwetste. und bohort wart onmechtig von dem wee
das er enpfande. und da yn leonel hatt darzu bracht das er sich nit kund
behelffen, da saß er ab von synem pferde und wolt im das heubt abschlagen.
da er was abgestanden und begunde im den helm zu entnestelen von dem
heubt, da kam gelauffen der gut man, der da sere alt was und hett wol gehort
die rede die da waren geschehen. und da er gesah das leonel wolt bohort
syn heubt abschlagen, da ließ er sich fallen uff yne und sprach:< ach edeler
ritter, hab dinselber gnade und auch dynes bruders, wann erschlechstu yne,
so stirbest du von sünden, und das were ußermaßen groß schade von im, wann
es ist der biederbste ritter von der welt.>< also helff mir gott>, sprach leonel,
< fliehent ir nit von im, ich schlagen uch dot, und darumb ist er es nit loß.>
< intruwen>, sprach der guot man,< mir ist lieber das du mich zu dot schlagest,
wann es wer nit als groß schade von mynem tode als von dem synen, und darumb
wil ich lieber sterben dann er.> und legt sich uber yn, als lang als er
was, und umbgreiff yn umb die schultern. und da leonel das gesah, da
zoh er syn schwert und schlug den guten man als hart das er im den hals hinden
abschlug, und er streckt sich, wann yne die pin des todes zwang.
da er das hett gethan, da hett er noch nit vergeßen synes bösen willen, wann
er nam synen bruder mit dem helme und entnestelt yn, im syn heubt abzuschlagen,
und er hett yn in kurczer stunt erschlagen. da kam es von der gnaden
gottes das da kam galogrevant, ein ritter von des konig artus hoff und was
auch geselle von der tafelrunden. da er den guten man sah erschlagen,
da wundert es yn also sere was das were. darnach sah er vor sich
und sah das leonel wolt synen bruder erschlagen und hett im yczunt den helm
enbunden. und er erkant bohorten, den er also lieb hett. da sprang er uff
die erden und begreiff leonel mit den schultern und warff yne zu der
erden und sprach zu im:< was ist diß, wollent ir uwern bruder morden? sint
ir unsinnig? er ist doch der besten ritter eyner den man finden mag. also
helff mir got, das engestat nymans der ein byderman ist.>< wie ist dem>, sprach
leonel,< wollent ir im helffen? sicherlich, nement ir uch syn ane, ich laß
yne gewerden und begryffen es mit uch.> und er besach yn und wart aller erfert
von dem.< was sagent ir, leonel, ist es ernst das ir yn wollent dot schlagen?>
< dot wil ich yn schlagen>, sprach er,< wann umb uwern willen noch
umb keynes andern willen blibet es daling underwegen, ich schlage yn dott,
wann er hatt als viel mißedan an mir das er wol hatt den dot verschuldet.> da fure er über yne und schlug yn off syn heubt. da macht galogravant sich
zwüschen die zwen und sprach, wer er daling mer als küne das er ein hant an
yn leyte, er gedige under sie zwene.
da leonel das hort, da fragt er yn wer er were. und er nante sich. und
da er yn erkante, da nam er synen schilt und wiedderseyt im und fuor off yne
und gab im eynen schlag als hart er ümmer mochte. und da er yne sah komen
mit dem schlag, da lieff er an synen schilt und an syn schwerte, und er
was ein starck ritter und von großer macht und beschutte sich zu male biederbclich.
und das schlagen das weret also lang das bohort was uffgestanden
also kranck das er nit wonde das er in eynem monat ummer macht kunt gewinnen,
got hülff yme dann. da er sahe das galogravant mit synem bruder
streyt, da wuost er nit was er solt thuon, wann erschlüge galogravant synen
bruder vor im, so wurde er nümmer fro. und erschlug syn bruder galogravant,
so wer die schand syn, wann er wuost wol das er nye hett beguonden zu
striten dann umb synen willen. und herumb so was er sere zu unfrieden und
hett sie gern gescheiden, hett er gemöcht; wann im was also wee das er sich
nit selber kunde beschutten, noch dem andern gehelffen. und als er lang hett
zugesehen, da sah er das galogravant under kam in dem stryde, wann leonel
was von großer ritterschafft und recht manlich und hett im zurbrochen synen
schilt und synen helm und hett yn darzu bracht das er nit sicherer was dann
des todes. wann er hett als viel verloren synes bluotes das es wunder was das
er gestan mochte. da er sich sah also undergan, da forcht er zu sterben,
da sah er umb sich und sah das bohort sich hett uffgeriecht. da sprach
er zu bohort:< ach bohort, warumb koment ir mir nit zuhilff und werffent
mich uß der not des todes, darinn ich bin komen umb uch zu helffen? wann
ir warent vil naher dem tode. und da gesehent nuo sicherlich, ist das ich sterben,
alle die welt solt uch schelten.>< sicherlich, uch ist keyn nuocz, noch nymans
mag uch des helffen, ich erschlagen uch beyde mit dießem
schwert.> da bohort das hort, da was er nit sicher und hett zu mal großen
ruwen und bat unsern herren das er sich erbarmte uber die sele; wann umb so
cleyn ding gestarb nye keyn so biederbe man. und galogrevant rieff yn ane:
< ach bohort, laßent ir mich also sterben? ist es uch lieb das ich sterben, so
ist mir der dot sere lieb, wann umb keynen biederben man mocht ich nit sterben.>
da schlug yn leonel mit dem schwert das er im dete den helme von
dem heubt springen. da er befande syn heubt bloß und unbedecket und sah
das er nit mocht da von komen, da sprach er:< lieber vatter jhesu crist, wann
du verhengeste das ich mich seczte in dynen dinst nit also wirdiclichen als ich
solt, erbarme dich uber myn sele in der wise, das dießes we, das myn lichnam
lidet umb gut und umb almusen die ich wolte thun, muß mir syn myn penitencie
und beheltniß myner selen.>
in dem das er diße rede sprach, da schlug yn leonel also hart das er yne
dot schlug, und er viel uff die erden, und der lip streckte sich von dem we das
er leyt. da leonel den hatt erschlagen, da wolt er im da mit nit laßen benügen,
wann er lieff zu synem bruder und gab im als ein großen schlag das er
stuorczte. und dwyl das demütikeyt was in im also naturlichen gewurczelt,
bat er yne umb got das er im vergebe,< wann kömet es darzu, lieber bruder,
das ich uch erschlagen oder ir mich, wir müßen von sunden sterben>.
< nümmer enhelff mir got>, sprach leonel,< ob ich uch vergeben, ich erschlagen
uch, ist es das ich uch uberkumen; wann es gebrach nit an uch das ich nit dot
wart geschlagen.> da zoch bohort syn schwert uß und sprach schryende:
< lieber vatter jhesu crist, diß muß mir nit werden zusünden geachtet, ist
es das ich mynen lip beschütte wiedder mynen bruoder.> da hub er syn swert
wiedder berg, und in dem das er wolte schlagen, da hort er ein stymme die
da sprach:< bohort, flüh, nit enschlag yne, wann du tödest yne!> da kame
hernyder zwüschen die zwene ein glancz von füre in glichnuoß eynes blickes,
der da kumet von dem hymel, und daruß fur ein flamme also wunderlichen
und also brinnende das ir beyder schild wurden besenget, und sie waren also
erschrecket das sie bede sturczten zu der erden und lagen ein lange wile in anmacht.
da besahen sie sich also herticlich und sahen das die erde was gancz
rot zwüschen yn beyden von dem füre das da was gewest. wann da bohort
das gesahe und das sin bruder hett keyn we, da hub er syn hende off geyn dem
hymele und lobt got mit gutem herczen.
da hort er eyn stymme die sprach:< stant uff, bohort, und
gang von hindan und nit halt mer geselschafft dynem bruder, wann du solt
ryten zu dem mere wert, und nit verlib in keyner stat ee dann du dar komest,
wann parczifal der beyt din alda.> da bohort erhort diße rede, da viel
er off syne knye und legt syn hende zu hauff gein dem hymmel und sprach:
< gebenedit systu das du mich heißest zu dynem dinst.> da kam er zu leonel,
der noch da lag als lang als er was, und sprach zu im:< lieber bruder, hie hant
ir übel gefaren von dem ritter uwerm gesellen das ir den hant erschlagen und
von dießem heremiten. umb gott, nit farent von hinnen ee die lychen sint
begraben, und yn sy dann gethon als groß ere als man yn billichen sol thuon.>
und leonel sprach:< was wollent ir thun, wollent ir nit als lang bliben biß
sie begraben werden?>< neyn>, sprach bohort,< ich wil faren uff das mere da
parczifal myn beydet, als mich die hymmelische stym hat laßen verstan.> da
er diße red het gesprochen, da sprang er uff und macht ein crucz an syn stirn
und batt unsern herren das er yn wolt geleyten. da ging er zu synem pferd
und legt den sattel daroff und zaumte es. und da es was bereyt, da saß er
uff und fur von dannen und kam des nachtes in ein closter, da er wart
geherbergt. und da er entschlaffen was, da hort er ein stymme die im sagte:
< stant uff, bohort, und bereyt dich>, und er bereyt sich, umb des willen das
man syn nit gewar würde das er zu der zytt ryten wolt. und da ging er alumb
besachen ob er uß möcht komen, als lang biß das er fand hinden an der muren
ein gebrochen stucke da er hette guten weg. da kame er zu synem pferde
und saß daroff und reyt zu dem loch und fuor dardurch. also schiede er von
dannen das syn nymant geware wart und reyt als lang biß das er kam uff das
mere, und da fand er an dem staden ein schiff, uberdeckt mit wißem sammet.
da stunde er abe und bevalhe sich unserm herren jhesu cristo. und als bald
als er was darinn komen, da sah er das das schiff fuore von dem staden, und
der wint schlug in den segel, der in dem schiff was, das yne ducht das es flüg
in dem lufft. da er sah das im synes pferdes was vergeßen darinn zu seczen,
da ließ er es syn und sach alumb in dem schiff, wann er sah nit dann die nacht,
und die nacht was schwarcz und finster, und darumb so kunde er nit wol gesehen.
da kam er an das bort von dem schiffe und knyde alda nyder und
batt unsern herren das er yne dar fürt da er sin sele mocht behalten. und
da er syn gebete het gethan, da entschlieff er biß tag.
da er was erwachet, da sah er in das schiff und sah ein ritter, gewapent mit
allen synen wapen, one den helme, der stunt vor im. und da er yne hett gesehen,
da erkant er das es was parczifal. alczu hant da umbgreiff er yn und
het umb synen willen groß freud. und parczifal wart aller erfert von dem
das er yn vor im sah, wann er nit wüst wie er dar were komen. da
fragt er yn wer er were.< wie ist dem>, sprach bohort,< kennent ir myn nit?>
< sicherlich neyn ich>, sprach parczifal,< und wundert mich sere wie
ir herre sint komen, dann gott habe uch herre getragen.> und bohort begunde
lachen von dieser rede und det synen helme ab, und da besah er yn und erkant
yne. da were nit lichticlichen zu sagen von den freuden die sie under
yne hetten. und bohort begunde im erzelen wie er in das schiff wer komen
und umb was sachen. und parczifal erzalt im wiedder die abenture die im
waren wiedderfaren an der leyen da er was gewest, da im der tüfel was zukuomen
in eyner frauwen wise, die yn bracht biß an dötlich sünd. also waren
die zwene by einander. - und nuo leßt die rede von yne zu sagen und komet
wiedder zu dem guten ritter galaat.
nu saget uns die abenture das, da der guot ritter was gescheyden von parczifal,
da er yn hett erlößt von den zwenczig rittern die yne an hetten gesprenget,
das er sich macht uff die hohe straß von der wiltniß und fure manchen
tag irre, den eyn für sich, den andern hindersich, also als yne abentur fuorte.
und er fant darzwuschen manich abenture, die er zu ende bracht, die man hie
nit erzelet, wann da were zu vil zu schaffen, der yglichs wolt sunderlich erzelen.
da der gut ritter hett ein gute wile geritten durch das konigrich von
logres in alle die stet die er hort nennen das abentür da were, da fure er von
dannen und reyt zu dem mere. da kam es das er vor einer buorg hin reyt, da
was ein wünderlich torney. wann die ußen zu waren hetten ycz als viel gethan
das die zu der buorg wert flohen, wann die ußwendig waren vil beßer ritter
dann die andern.
da galaat gesah das die von innen waren nydder gelegen, also
das man sie erschlug vor der bürg, da kerte er sich zu yne und gedacht das er
yn helffen wolt. da sencket er syn glene und nam das pfert mit den sporen
und stach den ersten der im wiedderreyt als hart das er yn det stürczen, darnach
leyt er syn hant an syn schwert als der sich wol da mit behelffen kunde.
und er macht sich dar da es aller dickst was und begund da nyder schlagen
ritter und roß, das yn nymand gesah, er hielt yn vor einen biederman. und
herre gawin, der da hin was komen zu dem torney, und hector die hulffen
den üßersten. und als bald als sie gesahen den wißen schilt und das rot crücz,
da sprach der eyn zu dem andern:< siehe da den guten ritter, er wer wol ein tore
der sine beyt, wann synem schwert mag nymant wiedderstan.>
in dem das sie das retten, da kam galaat hauwen wiedder hern gawin, als
yne die abentür dar bracht. da schlug er yne als hart das er im den helm
spielt und die hauwe. und herre gawin, der da wont syn dot von dem slag,
viel von dem pferde, und galaat mocht synen schlag nit wiedder halten und
traff das roß und hüwe es durch die schultern, also das er es dot schlug under
hern gawin.
da hector gesah das herre gawin zu fuß was, da zohe er sich hindersich
umb des willen das er yn wolt beschütten und mynnen als synen neven. und
er fuor uff und nyder und det als viel in kurczer stunt das die von innen wurden
erkobert die vor waren dar nydder gelegen. und er ließ nit ab zu schlagen
und zu stechen, biß das die üßersten waren nydder gelegen mit rechter
gewalt. und sie flohen da hin, da sie sich truweten zu behalten, und er jagte
sie ein lang wile. da er sah das ir keyner wiedder keren wolt, da fur er hinweg
also stilliclichen das da nymant kuonde gesagen wo er hin wer gefaren. da
fürte er von beyden syten den lob und den briß von dem torney. und hern
gawin was als we von dem schlag, den er im hett gegeben, das er nit
gedacht ümmer lebendig dannen zu komen. und sprach zu hector,
der vor im stunt:< off myn truwe, nuo ist es ware worden die rede die mir zuletst
wart gesagt uff den pfingsttag von dem pilre und von dem schwert, daran
ich die hant hett gethan, das ich noch solt ein slag von dem schwert enpfangen
ee das jare ußkeme, das ich nit wolt syn also geschlagen umb ein burg.
uff myn truwe, es ist dasselb schwert da mit der ritter mich hat geschlagen.
nuon mag ich wol sprechen das mir das ding ist also kumen als mir gelobet
wart.>< herre>, sprach hector,< hat uch der ritter gewunt als ir sagent?>
< sicherlich>, sprach herre gawin,< ja er, also das ich nit mag komen on große
sorg, got wol mir dann helffen.>< und was thuon wir?> sprach hector,< nun
düncket mich, unser suchung sy nyder gelegen, das ir also wunt synt.>< herre>,
sprach er,< die uwer ist nit nyder gelegen noch geleyt wann die myn; als lang
als got wille volgen ich uch nahe.>
in dem das sie also retten, da samelten sie sich alle dar, die ritter von der
burg, und sie erkanten hern gawin. und da sie geware worden das er also
wunt was, da waren sie sere zornig das meist teyl, wann sunder zwyvel, er was
mer gemynnet under den fremden dann keyn man in der welt were. da namen
sie yne und trugen yne in die burg und entwapeten yne und legten yn in
eine kammer heimlichen und ferre von den lüten. und darnach santen sie
nach eim arczat und daten im besehen sin wuonden und fragten yne
ob er yn künde neren. und er gelobt yne das er im wolt helffen und wolt yn
gesunt machen in einem monde, in der wise das er möcht ryten und wapen
furen. und herre gawin gelobt im, möcht er das gethun, er wolt im also viel
geben das er rych were syn lebetag. und er sprach das er syn sicher wer,
wann er wolt es thun als er im gelobt hett. und also verleib herre gawin da und
hector by im, wann er wolt nit von im dann biß er genesen were.
also reyt der gut ritter, da er was komen von dem torney, also als yn abenture
furt, das er kam des nachtes wol zwo mylen nah by korbeyn. da kam
es das er benacht vor eyner clusen, und er saß abe und rieff vor der
porten dem clüsener also lang das er yn in ließ. wann da er gesah das es was
der abentürlichen ritter eyner, da sprach der guot man das er wilkumme were.
da bestalt er das er yn herbergte und dete yn entwapen. und da er was entwapent,
da det er im zu eßen geben von dem das sie got hett beraten, und er
nam es auch gern, wann er von allen dem tag nit geßen hett. da er geßen
hatt, da ging er schlaffen uff ein gebunt krudes das da lag wol riechende.
da sie schlaffen waren, da kam ein jungfrauwe, die da clopffte an der thüre
und rieff galaat. und der byderman ging zu der thure und fraget was da
were und was zu der zitt herinne wolt.< herre>, sprach sie,< ich wil dem ritter
zusprechen der darinne ist, wann ich muß yn ye besprechen.> und der biederman
weckte yne und sprach:< herre ritter, ein jungfrauwe wil uch han und
wil zu uch reden, wann sie darff uwer sere wol als mich duncket.> und galaat
stunt uff und kam zu ir und fragt sie was sie wolt.< galaat>, sprach sie,
< ich wil das ir uch wapent und siczent off uwer pfert und volgent mir, und ich
sagen uch das ich uch sol wisen die höhste abenture die ye keyn ritter gesahe.>
da galaat hort diße mere, da ging er zu synen wapen und wapent sich. da
er hett geleyt den sattel uff syn pfert, da saß er off und bevalhe den heremiten
zu got und sprach zu der jungfrauwen:< nuon mögent ir faren war uch gut
dünckt, und ich volgen uch nach, in welche stat ir farent.> und sie fuor als
bald als sie mocht mit irm zelten pferde, und er volget ir nahe; und hetten also
lang geritten das es begunde tagen. und da der tag was schon und clare, da
kamen sie in ein gewiltniß das da ging biß an das mere, und das was geheißen
celikle. da rietten sie die hohe straß allen den tag, in der maßen das sie nye
eßens enbißen noch tranckes.
des abendes, nach eßenszyt, kamen sie zu eyner bürg, die da stunt in einem
tale und was sere wol bestalt mit allen dingen, und was beschloßen
mit fließenden waßern und mit muren hoch und starck und mit graben dieff und hoch und groß. und da die darinn waren sie gesahen, da begunden sie
sprechen alle:< sint wilkuomme, frauwe!> und enpfingen sie mit großen freuden
als die ir frauwe was. und sie sprach das sie freud mechten dem ritter
der mit ir were komen,< wann es ist der byderbste ritter der ye wapen getrug>.
und sie lieffen zu im und entwapeten yn als bald als er was abgeseßen.
und er sprach zu der jungfrauwen:< frauwe, sollen wir diße nacht
hieinne verliben?>< neyn>, sprach sie,< als bald wir haben geßen und wenig
geschlaffen, so sollen wir ryten.> da gingen sie eßen und darnach gingen sie
schlaffen. als bald als sie hetten geschlafen den ersten schlaff, da rieff sie
galaat:< herre, stend off!> sprach sie. und er dete es. und die von der burg
brachten kerczen, umb des willen das er gesehe sich zu wapen. und er saß
uff syn pfert. und die frauwe nam ein lade, sere weydelich und rych, und
saczt die fur sich. und da sie was offgeseßen, da schieden sie von der burg
und fuoren als lang biß sie off das mere kamen. und da sie dar waren komen,
da funden sie das schiff da bohort und parczifal inne waren und beyten ir an
dem ende von dem schiff. und sie schwiegen nit stille, wann sie rieffen von
ferre:< ach galaat, wie han wir uwer so lang gebeyten! nuon haben wir uch,
gelobet sy got, und koment her vort, wann hie ist nit anders, dann wir wollen
faren zu der hoen abentüre, die uns got hat bereyt.> und da er sie hort, da
fragt er sie wer sie weren, die sin also lang hetten gebeyt; und da fragt er die
jungfrauwe ob er solt absiczen.< herre>, sprach sie,< ja, und laßent alhie uwer
pfert, wann ich sol auch das myn hie laßen>; und da stunden sie abe. und er
dete synem pferde den sattel und den zaum abe und auch der jungfrauwen
pfert. und da macht er ein crucz vor syn stirn und bevalh sich gott und ging
in das schiff und die jungfrauwe mit im. und die zwen gesellen enpfingen sie
als mit großen freuden als sie kunden. und da begunde das schiff sere schnell
zu faren durch das mere, wann der wint dreyb den segel sere. da
furen sie als ferre in kurczer stuond das sie keyn lant sahen noch ferre noch
nahe. und zu letst erkanten sie sich und schruen alle dry vor freuden
die sie hetten von dem das sie sich hetten funden.
da det bohort synen helme abe und galaat den synen und auch syn schwert;
aber synen halßberg wolt er nit uß thuon. und da er gesah das schiff als weydelich
innewendig und ußwendig, da fragte er syn zwen gesellen, wannen das
weydelich schiff keme. und bohort sprach, er wüst es nit. und parczifal
erzalt yne das er da von wüst und seyt im wie im geschehen was an der leyen,
und wie yn der guot man, der yn ducht ein prister syn, hett thun darinn gan:
< und seyde mir das ich nit solt lang verliben, ich solt uch han in myner geselschafft;
wann von dießer jungfrauwen sagt er mir nit.>< sicherlichen, hie
herinne wer ich nümmer komen, enhett diße jungfrauwe gethan>, sprach galaat,
< die mich herre hat geleydet. darumb mag man wol sprechen das ich bin me
umb sie herkomen dann umb mich; wann diße straß enkame ich nye mer, und
von uch zweyn gesellen wande ich nümmer mer gehören sagen in also fremder
stat als diße ist.> und da schwiegen sie alle stille. und da erzalte ir eyner
dem andern von synen abenturen also viel das bohort sprach zu galaat:
< herre, wer nuo myn herre herre lanczelot uwer vatter hie, so dücht mich das
uns nit gebreche.> und galaat sagt:< es enmag nit syn, die wil es gottes wille
nit ist.>
in den reden blieben sie als lang biß das es was nonezitt. da
mochten sie wol einen guten strich syn von dem konigrich von logres, wann
das schiff hett allen den tag und die nacht gefaren in einem vollen lauff. und
da gelenten sie zwuschen zweyn leyen an einer inselen, die was sere wild und
als verborgen das es wunder was; und sunder zwyvel, es was ein arm von dem
mere. und da sie waren da gelent, sahen sie ein ander schiff uber einen felsen,
dahin sie nit kuonten kumen dann zu fuoße.< lieben herren, in dem schiff ist
die abentur>, sprach die jungfrauwe,< umb des willen das uns unser herre hat
zusamen bracht, und dahin mußent ir geen.> und sie sprachen, sie
deten es gern. und da gingen sie uß dem schiff und trugen auch die jungfrauwe
daruß. und da sie kamen by das schiff, da funden sie es vil richer
dann das daruß sie waren komen. wann sie wunderten sich sere das sie
nymands darinn sahen. und da gingen sie naher da by, ob sie icht gesehen.
und sie sahen an das bort von dem schiff und sahen buchstaben geschrieben
innwendig, die da sprachen ein zu mal grüselich und erschröckelich rede allen
den die darinn wöllent gan. und das was gesprochen in dieser wise:
< höre du mensch der herinn wilt gan, wer du bist, hüt dich das du syest
vol truwen, wann ich bin nit dann getrüwe. darumb, so hüt dich das du icht
syest beflecket, wann ich bin reyn und vol trüwe, und darumb hüt dich ee
dann du herinn gehest das du nit syest beflecket. dann als bald als du dich
würffest ußer rechtem glauben, so werffen ich dich uß in solcher wise das du
von mir keyn hilff enhast, wann ich bevelhe dir da mit, in welcher stat du wirdest
begriffen in unglauben, wie wenig du auch begriffen wirdest.>
da sie besahen die buchstaben und sie erkanten, da besah der ein den andern.
da sprach die jungfrauwe zu parczifal:< wißent ir wer ich bin?>< sicherlich>,
sprach er,< neyn, ich gesah uch nye mer als mich duncket.>< wißent>, sprach
sie,< das ich bin uwer schwester und ein dochter des konigs pelehen. und
wißent ir, warumb ich mich uch han thuon erkennen? umb des
willen das ir mir deste baß gleubent das ich uch sagen sol. ich sagen uch>,
sprach sie,< zu dem ersten als ein ding das ich mer mynnen, das, so ir nit sint
genczlich glaubig an gott, das ir in das schiff nit engent in keyner wise, wann
wißent fur ware das ir zuhant verderbent. wann das schiff ist ein also hoch
ding das, were da beflecket ist mit bösen dingen, das der mög verliben suonder
sorg.> da parczifal das hort, da besah er sie und bedacht sich also viel das er
erkant das es was sin schwester. da macht er ir groß freude und sprach:< zwar
liebe schwester, ich sol darinn gan, und wißent ir warumb? darumb:
ist es das ich bin ungleubig, das ich verderb als ein ungetruwer, und ist es das
ich bin vol truwe und also als ein ritter sol syn, das ich dann sy behalten.>< nuon
gee hien frylich>, sprach sie,< das uch got müß syn ein helfer und ein beschirmer!>
in dem das sie also sprach, galaat, der da was der wirdigst, hub syn hant off
und segnet sich und ging darinn; und da er darinn was, da begunde er sehen
von eynem ende zu dem andern. und die jungfrauwe ging darnach darinn
und macht ein crucz für sich. und da bohort das gesach, da hindert er sich
nit, wann er drat auch darinn. und da sie es hetten wol besehen unden und
oben, da sprachen sie das sie nit enweneten das in dem mere noch ußer dem
mere ein also schön schiff were, noch also rych als sie das dücht syn. da sie
nun hatten gesucht über all, da sahen sie in dem mittelteyl von dem schiff ein
sere rychlich tuoch, gespreyt in glichnuß eins furhanges, und darunder ein sere
weydlich bette und rych mit großem wunder.
galaat ging zu dem tuoch und hub es uff und sah das schönst bette das er ye
gesah. wann das bette was schön und rych, und stunt zu den heubte ein
krone von golde und lag zu den fuoßen ein schwert, das was schön und clare
und mitten durch das bette gezogen uß der scheyden wol ein halben fuoß. das
schwert was von mancher hand gemecht, und der knauff was von eim steyn,
der hett an im alle die farben die man off ertrich mag finden. und noch hatt
er ander frömkeyt die beßer waren, wann yglich farbe haet an ir ein tugend.
uns sagent die abenture das der steyn was von eyner leyenschlangen, die da
mer wonent in cassidonien dann in andern landen, und der schlang ist geheißen
papalides. das gehielcz was gemacht von zweyn tyeren, das erst tyer was
der linckus. wann der mensch, der da hatt von im ein rippe oder beyn und
tregt das by im, der darff nit sorgen das er groß hicze gewinne.
von den naturen was die ein syte, und die ander was von eim vischbeyn.
der ist nicht zu viel groß, und der ist in dem waßer das da heißet eufrates
und in keynem andern mer, und der fysch ist geheißen archenons. und
sin rippe sint der naturen also: hatt ein mensch der eins, als lang als
er es hatt gehabt so gedenckt er nach keynen sachen, wedder noch freuden
noch bedrübniß die er hat gehabt, dann alleyn von den sachen umb der willen
er es nam. von den tugenden waren die zwey dinge die da waren
an dem gehilcze von dem schwerte. die waren bedeckt mit eim roten duch,
das was sere rich vol buostaben die da sprachen:< ich bin wünderlichen zu sehen
und zu erkennen, wann keyn man kuonde mich nye umbgryffen, wie groß er doch
die hende hatte, noch nümmer geduot, dann eyner alleyn. und der sol überkuomen
mit synem hantwerck die die vor im sint gewesen und alle die nach
im sollent kuomen.>
und also sprachen die buchstaben von dem gehilcz. und als bald als sie
die hetten gelesen, die da gnung kunden der schrifft, da besah der eyn den
andern, und sprachen:< hie mag man wunder sehen.>< in gottes namen>, sprach
parczifal,< ich sol besehen ob ich mög das schwert umbgryffen.> da legt er
sin hant daran, und er enkunde das gehilcz nit umbgryffen.< intruwen>, sprach
er,< nu gleub ich wol das diße buochstaben ware sagent.> da det bohort syn
hant daran, und er kund syn nit umbgryffen zumal. da sie das gesahen, da
sprachen sie zu galaat:< herre, versuchent uch auch an dißem schwert, wann
wir wißen wol das ir diße abenture volbringen sollent in dem das wir gefelt
han.> und er sprach, er wolt sin nit versuochen, wann er sehe gnuong großer
wunder dann er ye gesah. darnach besahe er die lamel von dem schwert, die
da was ußgezogen als viel als ir hant gehort, und sah buchstaben, die waren
rodt. die sprachen:< keyner sy so küne der mich uß der scheiden ziehe, er
soll es dann billicher thun dann keyn ander und vil künelicher. und der mich
anders ußzüg, der sol wol wißen das er dem tode nit mag entgane oder ungeleczet.>
und diß ding ist yczunt geprufet gewest etschwan. da galaat gesah
diß ding, da sprach er:< intruwen, ich wolt diß schwert uß hann gezogen,
und sither das die verbotniß ist also groß, ich gethuon daling hant
daran.> also sprach auch parczifal und bohort.< lieben herren>, sprach die
jungfrauwe,< wißent das das ziehen ist allen verbotten dann im alleyne, und
ich sol uch sagen wie es kam, es ist nit lang.
es ist war>, sprach die jungfrauwe,< das das schiff gelente in dem konigrich
von luoguoße, und zu den geziten da was groß krieg zwüschen dem konig lambral,
der da was vatter des konigs den man nante mahamen, und dem konig
ülant, der da was gewest alle syn tag ein heiden. wann nuo was er cristen
worden, also das man yn hilt vor eynen den byderbsten man den mann in der
welt fant. eins tags geschah es das der konig lambrans und der konig ulans
kamen zusamen off dem mere da das schiff was an das lant gefaren. da geviel
es das der konig ulans was komen zu dem argsten, und sin lüt wurden im
erschlagen. da forcht er sich sere das er da müst sterben. da kam er an das
schiff und sprang darinn. und da er das schwert hett funden, da zoh er es
uß und sprang uß dem schiff und fand den konig lambral; das was der getruweste
man von der welt und da unser herre got mer teyl an
hette. und da der konig ulans gesah lambrel, da hub er das schwert uff und
schluog yn oben uff den helm also hart das er yn spielt und sin pfert biß uf die
erde. und sölchs was der erst schlag von dem schwert, und das geschach in
dem konigrich von logres. da kam also groß sterben und also groß verderbniß
in den zweyn konigrichen das nye darnach die lant kuonden den arbeytern gelonen
ir arbeyt. wann sitherre gewuohs daselbst nye keyn korn, noch die baum
trugen nye keyn frucht, noch in den waßern enwurden keyn fisch funden als
vor. und darumb so hatt man genant das lant von den zweyn großen konigrichen
das vertrieben lant, umb des willen das umb den grüwelichen schlag
was also verbrant und vertilget.
da der konig ulans gesach das schwert also sere schnydende, da gedacht
er das er es wolt wiedder tragen in syn scheyden. und da er kam zu dem
schiff und ging darinn und stackt das schwert in syn scheyden und als bald er
das hett gethan, da viel er nydder vor das bette und was dott. also was geprüfet
diß schwert das es nymant uß züge, er stürb darumb oder würd geleczet.
da verleyb der lichnam desselben königes vor dißem bette als lang
biß yne ein jungfrauw daruß warff. wann da was keyn man so gedörstig der
da getörst darinn gan umb das verbott das die buchstaben by dem bort daten.>
< off myn truwe>, sprach galaat,< das was ein schöne abenture, und ich gleub
wol das es also geschehe, und ich zwyvel nit daran, diß schwert sy gnung wunderlich
und mer dann keyn anders.> und da tratt er fort, das er es uß züge. da
sprach die jungfrauw:< laßent gewerden ein cleyne wyle, biß das wir wol han besehen diße wunder.> und da begunden sie zu besehen die scheyde, wann
sie kunden nit wißen wo von sie gemacht möcht syn, sie were dann von schlangenhüten
gemacht. und nit darumb, sie sahen wol das sie was doch rott als
von roten rosenbletern, und daroff waren buchstaben geschriben, die ein von
gold, die andern von silber. wann da es kam darzu das sie solten besehen
die gehenck von dem schwert, da was ir keyner, er wünderte sich mer dann
er vor hett gethan. wann sie sahen das das gehenck nit glicht keyner rycheyt,
wann sie waren als von krancker naturen und von als hesselichen dingen, recht
als von henffenem werck, und waren auch also schwach das sie ducht, als es
scheyn, das sie nit kunden gehalten das schwert da mit. und die buchstaben
von der scheiden sprachen:< der mich tragen sol, der sol viel küner syn dann
keyn ander ist, das er mich trage also reyn als er mich billich tragen sol. wann
ich sol nit syn in keyner stat da unreynikeit oder sünd sin sol; der mich aber
dar treyt oder legt, der sol wol wißen das er der erst sol sin der es gilt. wann
behütet er mich und heltet mich reyn, so mag er sicherlich gan on sorg, wann
der lip, an des syten ich hang, mag nit werden beflecket als lang als er gegurt
ist mit des schwertes gegurt, da ich an hangen. noch nymant sy also küne
der diß gehenck abthü umb kein ding, wann es ist nit erdacht mit keynem
menschen der da nuo lebe noch hernach komen sol; wann sie sollen
nit werden abgethan dann von henden eyner jungfrauwen die da sy
dochter eyns konigs und eyner koniginne. die mag ein wechsel machen und
mag ein anders daran thuon, das liebst das sie under ir in der welt weiß
und das sol sie in dieser stat thuon. und dann muß die jungfrauw alle die tag,
dwyl sie lebet, ein reyne maget syn in willen und in wercken. und kömet
es darzu das sie iren magtum und ire reynikeit verlüst, so mag sie des sicher
syn das sie stirbet als eins bösen todes als keyn wyp mag gesterben. und die
jungfraw sol das schwert nennen mit synem namen und mich mit mynem;
noch nümmer, ee das geschehe, sol syn nymands künnen genennen.>
da sie hetten die buchstaben gelesen, da begunden sie zu lachen und sprachen
das es wuonder were zu sehen, zu hören und zu wißen.< herre>, sprach parczifal,
< kerent umb das schwert!> und er kerte es umb uff die ander syten. und da
es was umb gekert, da sahen sie das es was röter dann bluot. und daroff stunden
buchstaben, die sprachen:< der mich aller meyst lobet, der sol mich aller meyst
finden zu schelten, und dem ich solt syn aller beste, dem sol ich syn aller ergst.
und das sol nit geschehen dann zu eyner stunt, wann also muß es syn mit gewalt.>
da die jungfrauwe diß gesah, da sprach sie zu parczifal:< lieber bruder,
diß zwey ding sint geschehen etschwan. ich soll uch sagen wann das geschah
und welchen luten, umb das das sich nymand sol forchten diß schwert zu nemen
ist er syn wirdig.
es geschah wol vierczig jare nach der martel unsers herren jhesu cristi
das nasiens, konig morderans schwager, wart gefürt in eim wolcken
mer dann dryßig tagferte durch das gebott unsers herren in ein insel zu dem
land wert von occident, die da was geheißen tornoant. da er dar kame, da
fand er diß schiff by eynem felsen. und da er was darinn komen und diß
schwert und diß bette hett funden, da besah er sie lang zytt und geluost yn also
wol zu sehen das es wuonder was, und doch so hett er der kuonheit nit das er es
getörst ußziehen. da viel er in groß begirde und hett es gern gehabt, und da
verleib er alda acht tag in dem schiff on eßen und on trincken, es were dann
sere cleyn.
in dem nünden tag da kam es darzu das ein großer wünderlicher wint yn
nam und dett yn faren von der inseln tornoant und furt yne in ein andere gein
orient wert sere ferre von dannen. und da gelente er recht vor eim felsen,
und da er kam off das lant, da fand er off einer insele ein riesen, den aller grösten
und den aller wünderlichsten von der welt, der yne anschrey: « du müst dot
syn! ». und dißer forcht sich zu sterben, und er sah umb sich, wann er sah
nirgent nichts, da mit er sich mocht beschütten. da lieff er zu dem schwert
und zog es uß der scheiden. und da er es gesah, da lobt er es also
sere das er keyn ding mer möcht geloben. da begunde er zu ruoffen widder
berg; wann mit dem ersten schüten kam es das es brach mitten enzwey. da
sprach er, das ding, das er sere hett gelobt zu dem ersten, das solt er nuo ser
schelten, und mit recht, wann es im in großen nöten hett gefelet. darnach
so legt er es wiedder off das bette und ging stryten mit dem riesen und erschlug
yne. darnach kam er wiedder in das schiff. und als sich der wint hett geschlagen
in den segel, da fure er als lang mit abentüre in dem mere das im begeynt
ein ander schiff, das da was des koniges morderans, der da sere was gekeret
und gestört gewest an leyen von dem sorglichen bort.
da der eyn gesah den andern, da freuten sie sich beyde zu mal sere, recht
als die jhenen die sich lieb hetten mit großer liebe. und da fragte ir eyner den
andern von synen abenturen und als viel das nasiens sprach: « herre,
ich vergiß was ir mir sagent von den abenturen der welt. wann sitherre das
ir mich nit mer gesehen hant, so sagen ich uch das mir ist zukomen ein die
wünderlichste abenture von der welt, noch die ye keynem menschen mocht
fürkomen. » da erzalt er im wie im was geschehen mit dem schwert und wie
es im was gebrochen zu großen nöten da er wonde erschlagen den riesen. « uff
myn trüw », sprach er, « ir sagent mir wunder! was dadent ir mit dem schwert
darnach? » « herre », sprach nasiens, « ich legt es wiedder dahien da ich es nam,
und ir mögent es kuomen gesehen, ob es uch lieb ist, wann es ist hieinne. » da
trat der konig morderans in das schiff und ging zu dem bette. und da er gesah
die stück, da lobt er sie mer dann keyn ding das er ye gesah und sprach,
das were nit geschehen umb des schwertes boßheit willen, sunder umb ettlicher
bedütniß willen oder umb nasiens sünd willen. und er nam die zwey stück
und saczt sie zusamen. und so bald als die zwey stück by einander kamen,
da sprang das schwert zuhauff wiedder also lichtiglichen als es in zwey gebrochen
was. und da er das sah, da beguonde er lachen und sprach: « sicherlich,
das ist ein wunder von den gnaden unsers herren jhesu cristi, wann er hatt
es gebrochen und bußet es vil lichter dann ymands wenen möcht. » da stackt
er das schwert wiedder in die scheiden und legt es hien da ir es yczunt sehent.
und zuhant horten sie eyn stymme die zu yn sprach: « geent ußer dißem schiff
und geent in das ander, wann umb forcht willen das ir nit fallent in sünden;
und wurdent ir in sunden funden als lang als ir hieinne sint, ir möchtent nit
engan suonder sorg. » alda gingen sie uß dem schiff und traden in das ander.
und da nasiens ging ußer eim in das ander, da wart er geschlagen mit eim
schwert zwüschen syn schultern also hart das er hindersich viel. und mit
dem valle den er dete sprach er: « ach gott, wie bin ich also wuont! » da hort
er ein stymme die zu im sprach: « das ist umb die missetat die du detest mit dem
schwert, wann du werest syn nit wirdig uß zu ziehen. nu hüt dich baß ein
ander stuonde das du nit engeest wiedder dynen schopffer. » in der
wyse so kam diße rede die hie ist geschrieben: « der jhener der mich mere lobet
der soll aller meyst finden zu schielten in großen nöten. »>< in gottes
namen>, sprach galaat,< diß hant ir uns wol wyse gemacht. nu sagent uns
wie das ander geschach.>< gern>, sprach die jungfrawe.
< es ist ware>, sprach sie,< das der konig barlans, den man nante den konig
mahagine, als lang als er mocht ryten, so mynte er also sere die heilige
cristenheit und erte arme lüte mer dann ye kein mensch getete, und er was
von also gutem leben das man nit fand synen glichen in aller der welt. eins
tags fure er jagen in eim synem buosche, der da weret biß an das mere. und
also verlose er syn hund und syn wilt das er gefangen hett und syn ritter alle
biß uff einen alleyn. und da er gesah das er syn gesellschafft hett alle verlorn,
da wüst er nit was er thuon solt und reytt als tieff in die wiltniß das er nit kunde
daruß komen, wann er hatte des weges nit kunde. da machten sie sich off den
weg, er und syn ritter, und rieten als lang biß das sie kamen off den staden des
meres zu yßlande wert. und da er dar was komen, da fand er das schiff da
wir yczu inne seyn. da kam er an das bort und fand diß buchstaben die wir
yczunt haben gesehen. und da er sie gesahe, da erschrack er nye als der yhene
der sich nit schuldig wüst gein unserm herren jhesu cristo, und er was vol
aller der tugende die ye keyn ritter mocht off erden gehan. und da ging er
in das schiff alleyn, wann der ritter, der mit im was, der gedorst nit das er mit
im darinn ging. da er gesach das schwert, da zoch er es uß der scheiden als
viel als er es mocht sehen; wann vor der zytt so gesah er der lammel nit mit
all. wann er hett es zu male ußgezogen one wiedderstant, wann da kam ein
glancz darinn faren, da mit er wart gestochen durch beyde syn knye als hart
das wol schynberlich ist, und wart sitherre nymer gesunt und würt auch nymmer
gesunt, ir kuoment dann zu im. also wart er siech umb die gedörstikeyt
die er dete, und er ist uwer anche. und umb die rache, so spricht man
das es sy böß dem es guot solt syn, wann der was eyner der best ritter und der
biederbste man den man ye mocht finden.>
< in gottes namen>, sprachen sie,< jungfrauwe, ir hant uns als viel gesagt
das man nit sol laßen diß schwert zu nemen und umb die buchstaben die daruff
geschriben stent.> da besahen sie das bette und sahen das es was vol holczes.
und an dem mitteln teyle von dem bette vornen da was ein spille, die was gehefft
durch das holcz, das da stunt an dem fördersten teyle von
dem bette mitten, und das was recht wiedder berg. so was ein ander spille
der ersten in dem spanbette wiedderberg gestochen, und ein spil stunt als ferre
von der andern als das bette breyt was. und uff die spillen so was eyne gelegt,
die was geschefft in die zwo beyde, und die underste spille was als wiß als eyn
schnee, und die hinderste was röter dann keyn bluot, und die da zu öberst lag
die was noch grüner dann ein graß. und von dißen dryen farben waren diße
dry spillen über dem bette. und wißent das diße dry natürlich farben warent
sunder gemelcze, wann sie waren nit dar gesaczt durch keynen dötlichen menschen.
darumb das es viel lut mochten hören, die es vor ein lügen möchten
halten, dete man sie nit wißen wie es möcht sin. darumb keret sich die rede
ein wenig von irem rechten weg und von irer materien, zu sagen von den dryn
spillen die da waren von den dryen farben.
nu saget uns die abenture von dem heiligen grale alhie das es geschahe
das die erst sünderin, die da was die erst frauwe, hett genomen radt an dem
dötlichen finde, das was der tufel, der da zu der stuonde begund nyden
das menschlich geschlecht und zu döten. und er hett ingegoßen der dötlichen
sünde und was von ytelkeit und von hoffart, umb des willen das er was
uß dem paradise geworffen und gestoßen uß der großen freude der hymmele.
und er bracht sie mit synem ungetrüwen willen darczu das er sie det brechen
der dötlichen frucht, und von demselben baum hetten sie genomen ein eschtlin
als es dick geschicht das der ast blibt an der frucht die man bricht. und als
bald als sie das bracht irm gesponczen, dem sie es hett geraten und ingegoßen,
und stieß es in die erde mit yren henden, in der wise als sie yn brach von dem
ast als ir habent gehört, da geschahe es das das ryse becleib. als bald als sie
hetten geßen der dötlichen fruocht, die wol billich sol syn geheißen dötlich, wann
durch sie so kam der dott über diße zwey und darnach zu den anderen, und da
verwandelte sich alle ir wesen, und sahen das sie fleischlich und nacket waren,
die zuvor nichts anders waren dann ein geistlich sache, wiewol das sie den lip hatten.
doch so bewerte es die abenture nit das sie zumal geistlich weren. wann ein ding
das da ist von also krancken dingen geschaffen als von erden das mag nit gereyniget
werden. wann da warn sie geschaffen als ein geistlich ding alwegen zu
leben, were das gewest das sie sich hetten gehalten on sunde. und da sie sich
darnach gesahen, da sahen sie sich nacket, da dackten sie ir schemde und schamten
sich das ein vor dem andern. als viel forchten sie sich yczu vor yrer missetat,
und bedeckte yglichs syn schemde mit syn zweyn henden.
eva die hielt doch in yrer hant das estlin und wolt es nye gelaßen,
noch darvor, nach darnach. da der der alle gedencke weiß
das geware wart das sie hetten gesündet, da kame er zu yne und sprach zu adam
zuerst, wann es was recht das er mer zu schuldigen was dann syn wip. wann
sie was von vil krencker complexien dann er, recht als die da was geschaffen
von eim rippe des mannes, und es was recht das sie im gehorsam were und er
ir nit, und darumb rieff er adam zum ersten. und da er hett gesprochen diße
rede:< du solt din brot eßen in arbeit und in schweiß>, da wolt er nit loß laßen
syn wip, die were deilhafftig der pyne, also als sie hatte gewisen zu der missedat,
und sprach zu ir:< in betrübniß und schmerczen soltu din kindt gewinnen.>
darnach warff er sie beyde ußer dem paradise, das die schrifft nennet das paradis
der freuden. und da sie daruß waren, da hett eva dannoch das estlin in ir
hant, die es doch zu der zyt nye besahe. wann da sie sich besahe und das
estlin, da versanne sie sich umb des willen das sie yn grüne sah, als der nit lang
was abegebrochen gewesen da wüst sie wol das der ast, den sie hett ab gebrochen,
was ein sache irer verdampniß. da sprach sie das in eyn glichniß
von also großem liden das ir durch den baum was komen, so solt sie das ryß
halten so lang als sie ümmer künde und auch in der wise das sie es dick mocht
gesehen zu einer erkentniß ires ungluckes.
da gedacht eva das sie wedder kist noch schryn hette, darinn sie es möcht
gehalten, wann zu derselben zyt hett sie keyn sölch ding. da stackt sie es in
die erde und sprach das sie es da also dick möcht sehen und genug. der ast,
der da was gesteckt in die erde, wuohs und becleyb von dem willen unsers
herren. das ryß, das die erste sünderin brachte uß dem paradise, das was sere
von großer bedütniß, wann in dem als sie es trug in ir hant, das bedüt ein groß
frölichkeyt, recht als sie solten reden zu den die nach ir solten komen,
wann sie was noch ein maget. und der ast bedüt recht als sie zu yn spreche:
< nuon enkerent uch nit daran das wir sint ußgestoßen von unserm erbe, wann
wir haben syn nit verloren alwegen; gesehent alhie die warzeichen das wir es
noch ettwann wiedder gewinnen sollen.> und der da wolt fragen in dem
buoch, warumb der man nit trug den ast uß dem paradise, wann der man ist
ein viel höher ding dann die frauwe, zu dem antwurt er und spricht das das
tragen von dem ryse gehört nit dem manne zu sunder der frauwen. und das
ist: die frauwe trug es billich, wann durch sie was das leben verlorn, und durch
das wip sol das leben wiedder funden werden. und das was ein bedütniß das
durch die maget maria sol das erbe wiedder gewuonnen werden das da verlorn
was biß dare.
darnach sagt uns die abentüre von dem ryß das da was in die erde gestoßen,
und spricht das es würd sere groß in kurczer stuont. und da er groß
wart, da was er wiß an dem stamme und an den esten und an den
blettern, und das ist ein bedütniß der küscheyt und ein tugende, und der lip
was reyn gehalten und die sele wiß und was reyn in allen tuogenden. das bedütet:
die es truog was ein küsche maget. zu der zitt da adam wart gestoßen
uß dem paradise, da waren sie beyde küsch und reyne. doch wißent das kuscheit
und magtum sint nit glich in tugenden, wann da ist groß underscheytt
zwüschen. wann magtum mag sich nit glichen zu kuscheyt, und sagen uch
warumb. magtum ist ein tugent, die alle die nit enhaben die mit einander
zu schaffen gehabt han mit fleischlicher geselleschafft. und kuscheit ist vil
höher und ein viel tuogentlicher ding, wann nymand mag das han, es sy wyp
oder man, nach dem als er hatt gedanck und willen zu unküscheyt. und die
küscheit hett sie noch da sie wart uß dem paradise gestoßen und ußer der großen
zierlichkeyt die darinne ist. und zu der zitt da sie das riß planczten,
da hetten sie nit kuscheyt gebrochen. wann darnach gebot got adam das er
mit synem wybe zu schaffen hett, das ist das er by ir schlaffen solt, also als
es die natur heischet, das ist das der man sol ligen by synem wybe.
da hett sie kuscheit verlorn; darnach furbas da hett er fleischlich gesellschafft
mit ir als viel das es geschach nach dem das er sie erkante das sie da
zwüschen hetten ruwen under dem baum. und adam beguonde sie sehen und
begunde beclagen synen ruwen. da begunden sie beyd schryen, das ein umb
das ander. da sprach eva, es wer nit wunder das sie da hetten bekantniß yres
lidens, wann der baum hett das an im, wann nymand möcht da unden fro gesyn,
und wie fro er were der darunder kem, er müst trurig syn. und mit gutem
rechten so ist er betrübt, wann es ist das gehugniß. und als balde sie das hett
gesprochen, da sprach ein stymme zu yn:< ach ir unseligen, warumb urteilent
ir uch den dot, uwer eins sol das ander nit verteylen, wann da ist mer lebens
dann des todes.> also sprach die stymme, die sie sere trost. und darumb
nanten sie yne furbaß den baum von dem leben, und umb die groß freude die
sie da von hetten, da planczten sie viel der baume von dem eynen. wann als
bald als sie eynen ast abgebrachen, so saczten sie yne in die erde, der wuhs
zuhant, und alle tag so enpfingen sie der sußikeit von dem baume. und er
wuhs alle tag und wart schöner dann keyn ander. da kam es also das sie darunder
saßen als sie vor hetten gethan. und es geschah das sie eyns tages darunder
saßen, und uns sagt die abentür das es was eyns frytages.
da sie ein lang zytt hetten by einander geseßen, da horten sie ein stymme,
die sprach zu yne und gebott yn das sie mit einander solten zu schaffen han.
da waren sie als großer schemde das sie nit mochten ein also schemlich hantwerck
an gan. wann der man schamt sich also sere als
das wip, und sie wüsten nit wie sie möchten übertreten den rathe unsers herren.
und das erst gebott bestediget sie, und sie begunden sich zu sehen sere schemlich.
da gesahe unser herre ir schemde, und es erbarmet yne, wann umb das
das syn gebott nit mocht werden übergangen und das syn wille was also das
von den zweyn wolt er erneren das menschlich geschlecht, umb zu erfullen den
zehenden chore der engel, die von dem hymmel waren gestoßen umb ir hoffart,
und darumb so sante er yne eynen großen drost zu irer schemde. wann es
kam under sie zwey ein finster wolcken als groß das ir eins das ander nit gesehen
kunde. und da wunderten sie sich sere wie die finsterniß als bald mocht
wiedder sie kuommen syn.
da rieff das ein dem andern und tasten sich sunder sehen. und darumb
das alle ding würden gethan nach dem willen unsers herren, darumb muost es
syn das sie mit einander zu schaffen hetten, also das es yne der wärlich vatter
hett gebotten. und da sie das hetten gethan, da hetten sie gemacht nuwen
samen, da von ir große sunde ward ein wenig erlichtert. und adam hett yn
gezielt und eva syn wip abel den gerechten, der synem schöpffer diente zu
erste mit guter andacht, das er synen zehenden getrüwelich gab.
also wart abel der gerechte enpfangen under dem baum off den frytag,
als ir gehört hant. da fuor die finsterniß ire straß, und da gesahen sie sich als
vor. da vernamen sie wol das es unser herre got het gethan umb ir schemde
zu bedecken, des waren sie sere fro. und gar zuhant geschach ein wünderlich
ding, das der baum der da vor was wiß, ward also grün als ein graß, und alle
die da von geplanczt waren, die wurden alle grün an holcz und an blettern.
also wart der baum von wiß gewandelt in grün, und die da vor waren komen
von dem, die verwandelten nye ir erste farbe, noch nye gesah man die
grüne farbe an zweyen wann alleyn an dem einen; und der wart bedeckt mit grüner
farben oben und unden. und von der zyt fürbaß begunde er bluend und frucht
zu tragen. und der der sich verwandelt von wißer farben in grüne, das bedüt
das die kuscheyt was hinweg gegangen von der die yne geplanczt het. und
die bluomen und die frucht bedut das in ir was die frucht und der same,
und das der alwege solt syn in dem dinst unsers herren, das ist in guotem gedanck
und in guter mynne geyn synem schopffer. und das die creature, die
under dem baum wart gezielt, sol küsch und reyn verliben an dem libe. und die
frucht bedütet das er sol bewisen heilikeit und alle güte in irdenischen dingen.
also was der baum lang zyt in grüner farben und alle die von im kamen, biß
off die zitt das abel groß wart. und er was also guot gein synem schöpffer
und mynte yn also sere das er im gab synen zehenden und syn gelöbniße von
allen den schönsten dingen und besten die er hett. und chayn sin bruder
det nit also, wann er nam alles das lichtste und das bößste das er
hett und opffert es synem schöpffer. und von dem kam es das unser herre
gott dem, der im das guot und das beste opffert, gab auch als gut ding. da
er was gestigen uff die statt, da sie pflagen ir opffer zu brennen, also als unser
herre yn hett gebotten, da ging syn rauch recht zu dem hymmel, und chayn
synes bruders ging nit also in der wyse, wann er verspreyte sich uber das felt
und was schwarcz und hesselich und stinckende, und der rauch der da was von
abels opffer der was wiß und wol riechende.
da chayn gesah das abel viel besser was in synem dinst dann er und das
unser herr synes bruder opffer vil baß zu danck nam dann das syn, da muod
es yn also sere, und viel in einen großen haß uff synen bruoder und also das er
yn ußer maßen sere wart haßen. und da beguond er zu gedencken wie er sich
rechen möcht, also das er sprach zu imselber das er yn wolt dot schlagen,
und anders enkund er nit gedencken das er sich rechen möcht. da trug chayn
sere lang haß uff synen bruder in synem herczen und det aber nit der glichen,
das man künd prüfen das er keyn übel gedechte. und der haß was also sere
verborgen das abel was eins tags gangen uff das felt ein wenig ferre von dem
baum. und der tag was sere heiß, und die sonne schein sere clare, also das
abel diße hicz nit kund geliden. da ging er siczen under den baum und begund
schlaffen, und syn bruder hett yne verspecht und beyt als lang biß das er
yne under dem baum sah ligen. da kam er und wonte yne also heimlich erschlagen
das er es nit geware were worden. und abel hort yn wol komen,
da umb sah er sich, und da er yn gesahe, da hub er sich off und grußt yne, wann
er hett yn sere lieb und sprach:< sint wilkomen, lieber bruder!> und er gruoßt
yn wiedder und det yn by sich siczen. da nam er ein krump messer und stach
yn zwüschen synen brüsten yne. also nam abel den dot von den henden
synes ungetruwen bruoders, und an derselben statt da er empfangen was off den
frytag, zu derselben stuont wart er gedöt. da abel den dott leyt, da waren
nit mer dann dry man off ertrich, und das bedudet den dot des warlichen
cruczes, und chayn bedüt judam, umb den das er den dott leyde, und abel
unsern herren. recht als chayn grußt abel synen bruder, also gruoßt judas
synen herren und hett synen dot yczu geworben.
also glichen sich wol die zwen doten in ein, und doch nit von hocheit, sunder
von bedütniß. und recht als chayn erschlug synen bruder uff den frytag,
also dete judas synem schöpffer uff den frytag, und nit mit synen
henden, sunder mit syner zungen. also bedüt chayn judam, wann er mocht
nit sach finden warumb er synen bruoder haßen solt, und er hett
ursach one recht, wann darumb das er keyn boßheit an im hett gesehen. wann
es ist aller böser lüt sitte das sie kriegen wiedder die guoten lute, umb das sie
sie haßen. judas, der ein bößwicht was, hett er gewüst also viel boßheit an
unserm herren als an imselbs, er hett yne nit also sere gehaßet; das were ein
ding gewest das er yn lieber gehabt hett. von der verreterye das chayn det
abel synem bruder, redet unser herre in dem selter durch david den konig,
der da sprach ein wunderliche sach; und er wüst nit wie er sie gesprochen hett
und spricht recht als er sie sprech zu chayn:< du gedecht und sprechet boßheit
wiedder dynen bruder, und wiedder dyner muter sone steltest du din verretniß
und din boßheit. und diß detest du, und ich han stille geschwigen,
und dar umb so fünd du das ich dir glich were, umb des willen das ich nit zu
dir sprach: « doch ich sol dich kestigen und sol dir es gelten grüelich. »
diße rache was gesagt, ee dann es david gepropheczyet hett, alda da unser
herre kam zu chayn und sprach: « chayn, wo ist din bruder? », und er antwurt
im als der sich wüst schuldig von der verretery, und er hett yczu syn bruder
bedecket mit den blettern von dem baum, umb des willen das er nit funden
würde: « herre, ich weiß syn nit, bin ich dann ein hüter mynes bruoders? »
und unser herre sprach zu im: « was ist diß das du gethan hast, die stym von
abels bluot claget mir von dir! und darumb das du das hast gethan, so soltu
vermaledyt syn off der erden. und die erd sol syn vermaledyt in den wercken
die du thust, umb des willen das sie enpfangen hat dynes bruder blut, das du
verstört hast. »
also vermaledyt unser herre die erden, wann er verfluocht nit den
baum, under dem abel gedöt was, noch auch den andern die von im kamen,
noch die darnach wuhsen off ertrich. und von dem baum geschach ein wunder,
wann als bald als abel den dot hett gelitten under dem baum, da verlose
er die grün farbe und wart rott. das was ein gezugniß von dem bluot das da
was verstöret. darnach mocht man keynen von dem geplanczen, wann alle
die man da von planczte die verdorben alle gare. er wuohß und wart schöner,
also das er wart der schönste baum den man ye sitherre gesahe. lang zytt
verleib er in der farben und in der schonheit, als ir hant gehört. noch nye
sitherre ward er erger noch dürre, on alleyne das er nit frucht trug sitt herre
der zytt das abels bluot darunder wart verstört. wann die andern, die von
dem waren komen, die blueten und trugen frucht. und also verleyb er in der
manerien biß das die welt was sere gewahsen und das ir sere viel was worden,
und sie hielten es vor ein groß gehugniß, alle die von adam und eva kamen,
und sie ereten yne also sere. und die ein erzalten es den andern von geschlecht
in geschlecht, wie yne die erst frauwe hett geplanczt. und daran namen kürczwil
die alten und die juongen, und sie kamen von ferre sich da von
zu trösten, wann sie in dheynem liden waren, wann es der baum von dem
leben wart geheißen, und er det sie nach freuden gedencken. und der baum
wuhs und nam zu, also daten alle die andern die da von waren komen, die da
wiß waren. und in der welt was nymand als gedörstig das er ein ryse hett da
von gebrochen.
von dem baum geschach noch ein ander wuonder. wann da unser herre
got sante das waßer über alles ertrich und das die welt, die also sere böß was,
wart alle verderbet, und die fruocht von den baumen und die wonuongen
die muosten es also dürlichen engelten das sie sitt herre ny gewuonnen also guten
geschmack, wann darnach hetten sich alle ding verwandelt in eyn bitterkeyt.
wann die frucht des baumes des lebens hett sich nit verandert, noch ir farb
die sie vor hett. also lang verliben die baum in der wise das salomon, konig
davids son, regniret, und der was also wise das er was von aller guter kunst,
der keyn menschenhercz erdencken kunt. und er bekant alle die crafft der
steyn und die tugend aller krüter, und er wust den lauff der sternen als wol
das es nymant, on gott, baß wüst. und doch, alle syn groß wyßheit was nit
wiedder die schalckeyt synes wybes, wann sie betrog yne gnug und dick als sie
yren syn wolt darczu seczen. und das sol man nit vor wunder halten, wann
on zwyvel, wann eyn wyp wil iren sien und ir hercz darzu seczen, nymand off
allem ertrich künde sich vor ir gehüten, und das huob sich nit an uns ane, sunder
an unser ersten mutter eva.
da salomon gesah das er sich nit kund gehüten vor synem wibe, da wunderte
er sich von wannen ir das mocht kuomen, und was syn sere zornig, wann nye
gedorst er icht darzu thuon. da sprach er zu synem buoche, das man nennet
parabole: « ich han umbfaren die welt und han mitten dar durch gegangen in
solcher wise, ob ich keynes menschen hercz ersuchen möcht, und in dem allen
kan ich nit finden ein gut wip. » diße rede sprach salomon umb den zorn den
er hett von synem vyb, wiedder die er nit gethun kunde. und doch versucht
er es in manch sach, wann es mocht nit gesyn. da er das gesah, da begund
er sich selb fragen warumb ein wip den man also gern erzürnet. zu dießen
fragen antwurt ein stymme yme und zu allem dem das er gedacht und sprach
zu im: « salomon, der frauwen synne komen zu dem manne in betrügniß. nit
kere dich daran, wann da sol noch ein frauwe werden, da von dem
menschen viel freud sollent komen, huondert werb me dann diße betrübniß
sy. und die frauw sol von dynem geschlecht komen, das wiße! »
da salomon diße rede horte, da hielt er sich vor einen toren
das er syn wip gescholten hette. und da beguonde er gedencken nach dingen,
die da geschehen wachende oder schlaffende, besehen ob er kunde die warheit
wißen und das ende von synem geschlecht; und sucht als viel darnach das der
heilig geist im bewisete die zukunfft der koniglichen maget marien und ein
teyl des das noch darnach komen solt. und da er vernam diße mere, da fragete
er ob es were das ende von synem geschlecht. « neyn », sprach ein stymme,
« ein küsch man sol das end syn von dynem geschlecht, und der sol syn als viel
beßer dann joseph dyn schwager, als die jungfrau besser sol syn dann din wip.
nun han ich dich sicher gemacht von dem das du weret in großem zwyvel. »
da salomon hett gehört diß rede, da sprach er: « nuo bin ich sere fro das
an so hoher ritterschafft myn geschlecht ende sol nemen. » und da salomon,
der als lang hett gewest in zwyvel, wiste die warheit von syner zukunfft, darnach
gedacht er sere und sucht, wann er enkunde nit gesehen wie das er keynem
menschen möcht kunt gethon das als lang zytt darnach geschehen solt und das
er da von keyn mere kund wißen. und sin wip gedacht das er etwas under
henden hett, des er nit zu ende kuomen kunde. und sie hett yn lieb und doch
nit als lieb als manch frauw yren herren hatt. und sie was doch sere wyse
und wolt yn nit zuhant fragen und beyte als lang biß das er eynes abendes
frölich was, das sie zu derselben stuont wol an im sahe. da batt sie yne das er
ir sagen wölte des sie yne fragte. und er sprach, er dete es gerne, als der sich
dar vor nit enhuot. da sprach sie: « herre, ir hant sere gedacht diße wochen
und auch die andere, das uwere gedencke nye gelagen in langer zytt. darumb
so weiß ich wol das ir hant gedacht nach dingen der ir nit künnent zu eynem
ende komen. und darumb so wolt ich es gerne wißen, wann da ist
in der welt keyn ding als groß, ich wolt syn zu eynem ende komen, von der
großen wißheit die in mir ist. »
da salomon das horte, da gedacht er wol das keynes menschen hercze off
ertrich rat darzu solt geben zu dißen sachen, dann sie es thuon solt. wann er
hett sie fuonden in so großer wißheit das er nit enwonte das in der welt keyn
wiser mensch were. dar umb kam es im in synen syen das er ir wolt sagen
allen synen gedanck. und da sagte er ir alle die warheit. und da er ir das
hett gesagt, da bedacht sie sich ein wyle und antwurt im also: « wie ist das »,
sprach sie, « warent ir dann betrogen wie ir dem ritter mochtent thun gewar
werden, das ir die warheit hant gewüst von im? » « ja », sprach er, « wann
ich enkan nit gesehen wie es möge zukomen, wann da hien ist noch sere lang
zytt, das michs wuondert. » « intruwen », sprach sie, « die wil ir es nit wißent,
so sol ich es uch leren; wann sagent mir zu erst, wie lang zitt es uch düncket
das noch biß dar sy. » da sprach er: « ich gedencken das noch
zweyhundert jare oder mer dahien synt. » « nu sagen ich uch », sprach sie,
« was ir thun sollent: thuont machen ein schiff von dem besten holcz und von
dem werhafftigsten das man finden kan und das sölch sy das es nuommer gefulen
kunde, noch umb waßer, noch umb fuer und anders. » und er sprach, er det
es gern.
des andern tages gebot der konig salomon allen zymmerlüten von synem
lande das sie im mechten das wünderlichste schiff das ye wart gesehen und von
alsölchem holcz das da nit mag fulen. und sie sprachen, sie solten es machen
als er es gebotten hett. und sie hetten gesucht das holcz und den mastbaum.
da sprach salomons wip: « herre, die wil es also sin sol das der ritter überkuomen
sol alle die ritter von ritterschafft die da vor im sint gewest und
die nach im sollen komen, so wer es groß ere das ir im ettwas von wapen bereytent
die da überkement von güte all ander wapen, also als er überkuomen soll
alle ander ritterschafft. » da sprach er, er wüst sie nirgent zu nemen
also als er sie gern hett. « und ich soll sie uch wysen », sprach sie, « in dem
tempel den ir hant gemacht zu der eren unsers herren. da ist das schwert
das da konig davids uwers vatter was, das aller scherpffest und das aller weydelichste
das ye wart von keynes ritters hant gegeben. das nement und thuont
abe den knopff und das gehilcz also das ir die lamel bloß hant. wann ir wol
erkennent die macht der kruter und die tugend des gesteynes und die materie
von allen dingen uff ertrich, daran sollent ir machen einen knauff von rychem
gesteyne, also süberlich zuhauff gemacht das nymant off ertrich nach uch möge
bekennen eynen vor den andern, und ein yglicher wer es hatt der sol gedencken
das es alles ein ding sy. darnach so machent ein gehilcz daran, das keyn beßers
off ertrich sy. darnach so machent die scheide also wünderlich als das schwert
ist nach synen wirden. als ir das hant gethan, so sol ich das gehenck daran
machen als mich guot düncket. » und er macht alles das sie im sagte, sunder
den knauff, daran det er nit mer dann ein steyn, der was von allen den farben
die man uff ertrich erdencken möcht. und er macht ein gehilcz daran, also
als sie es yne gewist hett an dem andern ende.
und da das schiff was gemacht und das es in das mere was gesaczt, die
frauw det darinn machen ein bette, das was groß und wünderlich, und det
daroff legen ryche kolter gestickt. das bette das was groß und schön, und
zu den heubten so saczt der konig syn krone und deckte die mit eim wißen duch
von syden. da hett er synem wyb gegeben das schwert, das sie das gehenck
daran solt thuon, und er sprach: « bringent herre das schwert, so legen ich es
zu den fuoßen von dem bette. » da sah er es und sahe das das gehenck von
werck was gemacht. da solt er sere zornig syn worden. da
sprach sie: « herre, ich hett keyn ander dingk das da wirdig were darczu. »
« was sollen wir dann darzu thuon? » sprach er. « ir sollent es also laßen, wann
es höret uns nit zu das wir sie daran machen, wann ein reyne jungfrauwe sol
sie daran machen, und ich weiß nit wann das syn sol. » da ließen sie
das schwert also als es was. darnach daden sie das schiff bedecken mit syden
düchern, das man nit dorfft sorg han das es fuolete. und da sie das hetten gethan,
die frauw besahe das bette und sprach: « noch gebristet hie an », und
ging ußer dem schiff und nam mit ir zwen zymmerman und kam zu dem baum,
under dem abel erschlagen wart, und sprach zu yn: « hauwent mir das holcz
abe als viel das ich darab thuo machen ein spille. » « ach frauw, wir enthuon;
wißent ir nit das es ist der baum den unser erst mutter planczt? » « es muß
syn das ir es thuot, ich det uch anders verderben. » sie sprachen, sie detens,
dwyl das sie darzu beczwungen weren, und sie wolten lieber übel thuon dann
sie sich ließen verderben. da begunden sie hauwen an dem baum. und hetten
nit lang gehauwen das sie beyd in onmacht vielen und sahen schynbarlichen
trehene von bluot daruß gan als rot als rote rosen. und da wolten sie begeben
ir hauwen; und sie dett sie anderwerb anheben, es were yn lieb oder leyt. und
sie huowen syn als viel das sie syn wol gnung hatten zu eyner spillen. und darnach
dete sie auch als viel nemen von der grünen baum eynem, die da von dem
ersten waren komen, und auch von der wißen baum eynem, der was ußwendig
und innwendig wyß.
da sie da hett dryerley holcz und von dryen farben, da kam sie zu dem
schiff, und sie ging darin und sprach: « ir solt mir machen von dißen dryen
esten dry spillen, und das die eyn gesaczt werd by syten an das bette und die
ander dargeyn an die ander syten und die dritte darüber lige, also das sie gefuget
sy in die zwey. » und sie machten sie als sie es gebott und saczten sie aldare.
und sittherre verwandelt ir nye keyne ir farbe, als lang als das schiff werte.
und da sie das hetten gethan, da besah salomon das schiff und sprach zu
synem wybe: « du hast wunder gemacht! und wer alle die welt hie,
die möcht nit mercken diß bedütniß von dißem schiff, got selber sagete es yn
dann, noch du selber, wie du es gemacht hast. so soll der ritter nit wißen
das ich keyne mere von im vernuomen hab, unser herre helff dann raten darzu. »
« nuon laßent es gewerden », sprach sie, « wann ir sollent schir ander mere da
von hören dann ir wenent. »
die nacht lag konig salomon vor dem schiff mit cleyner gesellschafft. und
da er was entschlaffen, da ducht yn das von dem hymmel kam ein man mit
großer gesellschafft, und der ging in das schiff. und da er darinn kumen was,
da ducht yn das ein engel bracht in eynem winkeßel von silber farbe und ferwete
das schiff. darnach kam er zu dem schwert und schreyb
buchstaben daran. da er das hett gethan, da schreyb er buochstaben an den
knauff und an das gehilcze. und darnach kam er an das bort von dem schiff
und schreib buchstaben daran. und da er das hett gethan, da ging er sich
legen off das bett. und darnach, so wüst salomon nit war er kam, und er verschwand,
er und sin gesellschafft. des andern tages, als bald als salomon
was erwacht, da kam er zu dem schiff und fand buchstaben an dem bort geschrieben
die da sprachen: « hörest du mensch, der in mich wil gan: hüt dich
das du nit herinn gehest, du syest dann vol truwen, wann ich bin nit dann
getruwe! und als bald als du dich würffest uß rechtem glauben, ich werff dich
uß in der wise das du nit solt haben entheltniß noch hilff; wann ich laß dich
verderben, welch zyt du wurdest begriffen in dem unglauben. »
da salomon gesach diß buchstaben, da wart er sere erferet das er nit getorst
darinn gan, wann er zog sich hinderwert. und das schiff hett sich yczunt
gestoßen an das mere, und also bald fuore es hinweg das er in kurczer stunt hett
verloren das gesicht von dem schiff. und da saß er uff dem staden nyder und
begunde zu gedencken nach dißen sachen. und da kam ein stymme hernydder,
die sprach: « salomon, der leczt ritter von dynem geschlecht der sol rasten
in dem bette das du hast thun machen, und der sol wol vernemen mere
von dir. » von dißen reden was salomon sere fro, und er weckt syn wip
und alle die by im waren und erzalte yne die abenture. und det es zu wißen
den heimschen und den fremden, wie syn wip hatt zu ende bracht da er keynen
radt kunde zu gegeben. und umb diß recht das diß buch uch hatt erzalt, so
sagt uns die abentur warumb das schiff wart gemacht und wie die spillen waren
von naturlichen farben wiß, grün und rot, sunder gemelcz.> - und alhie
leßet es die abenture und saget von andern dingen.
alhie saget uns die abenture das ein lang zytt besahen die dry gesellen das
bett und die spillen, und als viel das sie bekanten das die spillen waren von natürlichen
farben sunder gemelcz. da wunderten sie sich sere, wann sie wüsten nit
wie es syn mocht. und da sie das lange hetten besehen, da huben sie das duch
uff und besahen die kron von golde und dar by eynen bütele, der was zu mal
rych, als sie ducht, und deten yn uff und funden darinn einen brieff. und da
die andern das gesahen, da sprachen sie:< ob gott wil, dißer brieff sol uns sagen
von dißem schiff und von wannen es komen sy und wer es von dem ersten
machte.> und da begunden sie den brieff zu lesen, als viel das er yn sagt die
manerien der spillen und von dem schiff, als uns die abenture vor hatt erzalt.
da was ir keyner, er schruw, wann von hoen geschlechten det er sie gedencken.
da parczifal yn hett kunt gethan die manerien von den spillen und von dem
schiff, da sprach galaat:< lieben herren, nuo müßen wir gan suochen die jungfrauwen
die diß gehenck abe thü und ein anders daran thü, wann anders mag
nymant das schwert hinußbringen.> da sprachen sie, sie künden
nit wißen wo sie die finden mochten,< doch so geen wir gern, die wyl es syn
muß>.
da parczifals schwester das hort, da sprach sie zu yn:< ir herren,
nit sagent da von, wann ob gott wil, ee dann wir von hinnen komen, so sollent die
gehenck daran sin also rychlich und also schön als sie daran gehörent.> da
dett die jungfrauwe ein schryn off, den sie hett, und nam daruß ein gehenck,
gemacht von syden und von gold und hare also rychlich, und daran so waren
die hare also clare und also luchtende das man kam die fedem von dem golde
erkennen mocht. und darnach so waren daran zwo rincken von golde, das
man wenig yren glichen hett mögen finden an keynen enden.
< lieben herren>, sprach sie,< sehent hie die gehenck die daran sollent.
wißent>, sprach sie,< das ich sie macht von den dingen uber mir, das ich lieber
hett, das was von mynem hare. das ich das lieb hett, das was nit wunder,
wann off den heiligen pfingstag, da ir wurdent ritter gemacht>, sprach sie zu
galaat,< da hett ich das aller schönste heubt, als keyn frauwe in der welt hett.
wann als bald als ich wust das die abentür mir was bereyt und das ich es must
thuon, da det ich mich scheren behendiclichen und macht die gehenck daruß
also als ir sie sehent.>< in gott>, sprach bohort,< darumb so müßent ir uns
und gott wilkuomme syn, wann ir hant uns ußer sorgen geholffen dar wir inne
weren komen, were diße nuwe mere nit.> und da ging sie zu dem schwert und
det die gehenck von dem werck abe und die ander daran, also weydelich und
also suberlich als hett sie alle die tag von yrem leben darzu gethon.
da sie das hett gethan, da sprach sie zu den gesellen:< wißent ir wie das
schwert heißt?> sie sprachen:< neyn, ir sollent es uns nennen, die buchstaben
sagen es.>< wißent>, sprach sie,< das diß schwert ist geheißen das schwert
von dem fremden gehenck, und die scheyde ist geheißen die andacht von
blude. wann nymands der syn sinne by im hatt, wann er die ein sytt gesicht
von der scheyden, die da was gemacht von dem baum des lebens, im soll gedencken
von abels tode und von synem bluot.> da sie das hett gesagt, da sprach
sie zu galaat:< nu bitten wir uch in dem namen unsers herren jhesu cristi und
darumb das alle ritterschafft werde erfüllet, das ir gurtent das schwert mit
dem fremden gehencke, des man also sere hat begeret in dem konigrich von logres,
das die aposteln unsers herren nye so sere begereten.> wann umb diß schwert
wenent sie wol das die wuonder von dem heiligen grale hinden bliben und die
abentür, die da sorglich sint und die yne alle tag zu koment.< nu laßent mich>,
sprach er,< dem schwert zu erst syn recht thun, wann nymands sol es han, er
mög dann den knauff umbgryffen, den mögent ir wol sehen, ist es myn.> da
sprachen sie, das were ware. und da nam er es mit der hant. da ging es im
so wol mit dem umbgryffen das ein finger genung uber den andern ging.
da die gesellen das gesahen, da sprachen sie zu galaat:< herre, wir wißen
wol das es uwer ist, darumb so mag nit me dar wiedder gesprochen werden, ir
müßent es umbgurten.> da zog er es uß der scheyden, da sah er
es also schone und also clar das man sich darinne möcht besehen han. da
stackt es galaat wiedder in die scheyden, und yczu nam im die jungfrauw das
von der syten das er umbgegurtet hett und gurt im das ander mit dem gehenck
umb. da sie es im hett angehangen, da sprach sie:< sicherlich, nuo schadet
es mir nit wann ich sterben. wann ich halten mich yczu vor eyn die küschte
und beste jungfrauwe die in der welt sy und die da hatt den biederbsten man
von der welt ritter gemacht; wann ir wißent wol das ir nit zu recht ritter enwarent,
da ir des schwertes nit hettent das umb uwern willen in diß lant wart
bracht.>< jungfrauwe, ir hant als viel gethan>, sprach er,< das ich uwer ritter
sol syn allwegen furbaß, und großen danck müßent ir han von dem das ir gesprochen
hant.>< nuo mögen wir gan>, sprach sie,< von hinnen in unser gescheffniß>.
und da gingen sie ußer dem schiff gar zuhant und kamen zu der leyen.
da sprach parczifal zu galaat:< sicherlichen herre, nu enwirt nümmer tag, ich
sol unsern herren loben das ich bin gewest by als großer abentüre als diße ist
gewest. und sie ist gnung wünderlicher dann ich ye keyne gesahe.>
und da sie waren kumen zu yrem schiffe, da gingen sie darinn,
und der wint schlug in den segel, also das sie bald ferre waren von dannen.
und da es geschach das sie die nacht überkam, da begund eyner den
andern fragen ob sie icht nahe by dem land weren. und ir yglicher sprach,
er wüst sin nit. die nacht lagen sie in dem mere, das sie nye eßens noch
tranckes enbißen. da kam es das sie des andern tages gelanten vor eyner
buorg, die was geheißen kartaloch und was in der marcke von schottenlant.
und da sie da waren gelent, da lobten sie unsern herren gott von dem das er
sie hett also friedelich geleydet zu der abenturen von dem schwert und wiedder
zu lande. und da gingen sie zu der burg und waren komen an die porten.
da sprach die jungfrauw:< ir herren, es ist uns übel kuomen das wir alhie gelendet
syn. wann wirt man geware das wir von konig artus hoff syn, so vert
man über uns, wann man hast konig artus hie zu mal sere.>< nu nit erferent
uch, jungfrauwe>, sprach bohort,< wann der uns von dem felßen geholffen hatt
der sol uns wol erlösen, wann er wil das wir hien komen.>
in dem das sie also retten, da kam ein knecht der da sprach:< ir herren,
ir ritter, wer sint ir?> und sie sprachen, sie weren von konig artus hoff. da
sprach der knecht:< somir ein rößlin, ir sint übel herkumen.> da kert der
knecht zu der vesten wert. da horten sie zuhant ein horn blasen, das man
wol mocht hören über alle die burg. und da kam ein jungfrauwe zu yn und
fragt sie wer sie weren, und sie sagten es ir.< ach>, sprach sie,< umb gott, mögent
ir es gethun, so kerent wiedder, wann also helff mir gott, ir sint komen
zu uwerem tode, darumb so raden ich uch das ir wiedder kerent, ee dann die
von der burg koment.> da sprachen sie, sie wolten nit wiedder keren.< so
wöllent ir>, sprach sie,< sterben?>< nu laßent uns gewerden>, sprachen sie,
< der, in des dienst wir syn, der sol uns wol geleyten.> in dißen reden so sahen
sie dort herre kumen durch die gaß wol hundert ritter gewapent, die
alle zu yn sprachen:< gebent uch gefangen, oder wir tödent uch!> sie sprachen,
sie endeten sin nit.< nu laßent herre lauffen>, sprachen sie.
da ließen lauffen die von der burg ir pferde und die jhenen die sich cleyn forchten,
und wer ir noch mer gewesen. die eyn waren zu fuß, die andern zu pferde.
und parczifal schlug den eynen also hart das er zu der erden sturczt. da
nam er das pfert und saß daroff. also hett auch galaat gethan. und als
bald als sie zu pferde waren, da begunden sie zu schlagen und gaben auch
bohort ein pfert. und da die andern gesahen das sie als übel dran waren,
da kerten sie hindersich und flohen, und diße jagten sie in das öberste schloß.
da sie kamen in den sale, da funden sie ritter und knecht umb des geschreiß
willen. und da die dry gesellen, die da waren nach den andern geschlagen
mit den pferden, gesahen das sie sich wapenten, da furen sie uber sie mit geraufften
schwerten und schlugen sie und falten sie nyder. wann zu letst musten
sie den rucke keren, wan galaat macht wünder und erschlug ir als viel
das sie nit enwonten das er keyn mensch were. wann sie wonten, es weren
die fynde von der hellen, die dar weren komen sie zu vertriben. und zu letst,
da sie gesahen das sie yne nit wiedderstryten mochten, da flohen sie zu den
toren und zu den fenstern uß, und ein teil brachen die helse, die andern die
beyn, die dritten die arme.
da die dry gesellen gesahen den pallast ledig, da sahen sie die da ligen die
sie dot geschlagen hetten. da hielten sie sich vor sündere von dießen wercken
und sprachen, sie hetten übel getan das sie als viel lüte hetten erschlagen.
< sicherlich>, sprach bohort,< ich gleub nit das sie got lieb hette, wann hett sie
got lieb gehabt, sie weren also nit nyder gelegen als sie sint. wann sie sint
licht böß lüte gewesen und ungleubig und haben villicht als viel mißetan gein
unserm herren das er nit wolt das sie mer lebten. darumb hatt er uns herre
gesant das wir sie vertriben sollen.>< ir sagent nit gnug>, sprach galaat,
< hant sie gethan wiedder unsern herren, die rache was nit unser zu nemen,
suonder des der da beydet als lang das sich der sünder bekeret und sich
bedencke. und darumb so sagen ich uch das ich nümmer fro werde, ee dann
ich wiß die warheit von dißen wercken die wir hant gethan.>
in dem das sie redten also, so kam ein guot man uß eyner kamern, und der
was priester, und der was gecleydet mit wißen cleydern und trug unsers herren
lichnam in eynem kelch. und da er die toden sah liegen in dem sale, da wart
er sere erferet und zog sich hinder wert, als der da nit wüste was er thun solt,
da er als vil lüt sah dot. und galaat, der da wol hett gesehen was er trug,
thet synen helm abe geyn im und wüst wol das sich der priester hett geforcht.
da det er syne gesellen beyden und kam zu dem guten manne und sprach:
< herre, warumb sint ir hindersich getreten, ir dorffent uns nit forchten!>< wer
sint ir?> sprach der guot man. und er sprach, sie weren von konig artus hoff.
da der gut man diße mere hett vernomen, da was er sere fro und saczt sich
nyder und sprach zu galaat das er im sagte wie die ritter weren erschlagen
alle. und er erzalt es im wie der gesellen dry von der suchung an weren gesprenget
worden von yne,< und das unglück ist gevallen off diße,
als man wol mag sehen>. und da er das gesah, da sprach der priester:< ir herren,
wißent das ir hant gethan die besten werck die ye ritter getaden! und
soltent ir leben als lang als die welt gestet, so gleube ich nit das ir größer almuosen
mocht gethun als diße ist. darumb weiß ich wol das uch gott herre
hat gesant diße werck zu machen. wann da waren keyne lüt in aller der welt
die unsern herren gott also sere haßten als diße dry brudere daten die diße
burg inne hetten. und umb ir groß ungetrüwekeit, so hetten sie diß von dißer
burg also verkeret das sie böser dann heiden waren und taden nit dann das
wiedder gott was und wiedder die heilig kirche.>< herre>, sprach galaat,< es
berauwe mich also sere das ich was gewest da by das sie erschlagen
wurden, wann sie cristenlüt waren.>< nümmer laßent es uch beruwen, sicherlich,
das ir sie erschlagen hant, des saget uch got großen danck. wann
sie waren nit cristenlüt, suonder sie waren die ungetrüweste lüt die ich ye gesah,
und ich sol uch sagen wie ich es weiß. off dißer burg da wir off sint, da was
herre der grave ernons, des ist yczu ein jare, und der hett dry süne, genung
guote ritter zu den wapen, und ein tochter, die schönste von dißem lande. und
die dry brüder mynten die schwester mit dörlicher liebe, also das sie enczünt
wurden das sie ir yren magtum namen. und darumb das sie sich des beclagt
gegen yrem vatter, da döten sie sie. und da ir vatter gesah diße boßheit, da
wolt er sie verjagen von im. und des litten sie nit und fingen yren vatter
und legten yne gefangen und wuonten yne sere. und sie hetten yn erschlagen,
hett eyner syn bruder gethan der yne beschirmet. und darnach begunden sie
alle die boßheit zu thuon von der welt, wann sie erschlugen pfaffen und schuler und
mönich und epte und daten nyder werffen zwo capellen die in der burg waren.
und haben als vil boßheit gethon das es wunder ist das sie nit lang versuncken
sint. wann huot fruwe geschah es das ir vatter, der darinn lyt, lyt dotsiech,
als ich wenen, enbot mir das ich keme zu im also gewapent als ir mich sahent,
und ich kam sere gerne als umb den der mich allczit hat lieb gehabt. wann
also als ich herinne kame, daten sie mir also viel schmacheit das heyden hetten
mir nit als viel gethan. und ich leyte es gerne umb den herren dem sie es zu
schmacheit daten. und da ich was kuomen in die gefengniß, da der graff inne
lag, und da ich im hett erzelt die unere die sie mir daten, da antwuort er mir
und sprach: « nit kerent uch daran, wann myn schmacheit und die uwer sol
gerochen werden mit dryn dienern unsers herren jhesu cristi. » wann also
hat es mir der hohe herre enbotten, und umb diße rede mogent ir wol sehen
und wißen das unser herre nit zurnet umb das das ir gethan hant.
wann wißent sicherlich das uch unser herre hatt herre gesant sie zu erschlagen,
und ir solt noch hut schinbarlicher zeichen sehen dann wir
noch gesehen han.> da begunde der gut herre also jemerlichen schryen und
galaat mit im.< herre>, sprach er,< lang haben wir uwer gebeit und begeret,
doch haben wir uch, gelobt sy gott!>< umb got>, sprach der greve,< nement
mich züschen uwer arme, umb des willen das myn lip rast ein wyle und umb
das myner sele deste lichter sy, da von das der lip wirt gehalten von eim als
byderben man und ritter als ir sint.> und er dett, das er yn batt, sere gern.
und da er den greven hett gelegt uff syn brust, da ließ er sich sencken recht
als der sich zu dem tode bereyt und sprach:< lieber vatter von hymelrich, in
din hende bevelhe ich mynen geist und myn sele.> da weich er nyder all zumale
und verleib in der wise als lang das sie wonten das er dot were; doch so
ward er reden. da er lang hett also gelegen, da sprach er:< herre galaat, diß
enbüt dir der groß herre, das du yn hast hut also wol gerochen an synem fynde
das sich alles hymmelisch here da von freuwet. nuo soltu faren zu dem konig
maghame das baldest das du magst, umb des willen das er gesunt werde, wann
er hatt din lang begeret. wann er sol gesunt werden als bald als du
dar kümest, und ir solt uch darwert heben das baldest das ir künnent oder
mogent.>
da mit schweyg er und sprach nit me. da fuor im die sele von dem lib zu
hant, und da die von der buorg das gesahen das der greve dot was, da warn sie
sere trurig, wann sie hetten yne allczytt sere lieb. da daten sie senden nach
allen den mannen die da by wonten, und bestatten den lychnam zu der erden
in eins einsiedels cluse als rychlichen als man billichen eim solchen manne thuon
soll. des andern tages da schieden die dry gesellen von dannen und kamen
in das wüst gewiltniß, und parczifals schwester fur mit yne. da kamen sie
in die wiltniß, da sahen sie den wißen hircz, den die vier lewen furten, den
parczifal auch me gesehen hatt.< galaat>, sprach parczifal,< nuo mögent ir wuonder
gesehen hann, wann ich gesah nye wünderlicher abentür, und ich gleuben
sicherlich das die lewen des hirczes hüdent. das ist ein ding des ich nümmer
fro werden, ee dann ich die warheit wiße.>< in gottes namen>, sprach galaath,
< also begeren ich es auch zu wißen. nu laßent uns im nach volgen,
biß das wir mögen wißen die warheit und syn wonung, wann ich gedencke wol,
es sy ein abenture von got.> und die andern volgten im gern. da furen sie
nach dem hirczen biß das sie kamen in ein dale. da sahen sie vor yne ein cluse,
darinn ein guot alt man wonet, und der hircz ging darinn und die lewen auch
mit ym. und die im nach volgeten kerten darwert zu der capellen und sahen
den guoten man gecleyt mit den wapen unsers herren, das er solt beginnen der
meße von dem heiligen geist. und da die gesellen das gesahen, da sprachen
sie das sie wol weren dar komen. da horten sie die messe die der guote man
sang. und da es kam an die stille von der meße, da wunderten sich
die dry gesellen me dann sie vor hetten gethan. wann sie sahen, als sie ducht,
das der hircz wart ein mensch und saß oben off dem altare in einem seßel, der
was zu mal schön und rych. und sahen das sich die lewen verwandelten, der
eyn wart als ein mensch, der ander als ein adeler, der dritt bleib ein lewe, der
vierd als ein ohs. also verwandelten sich die vier lewen und mochten wol
han geflogen, wer es gottes wille gewest. da namen sie den seßel, da der hircz
off saß, zwen zu den fußen und die andern zwen zu den heubten. und sie
furen zu eim glaßfenster uß in der maß das das glaß nye zustöret noch zurbrochen
wart. und da sie hinweg fuoren, da horten sie ein stymme die sprach:
< in solcher wyse so kame der gottessuone in die reynen maget marie, das ir
kuscheit noch ir reynikeit nye zurstört wart.>
da sie diße rede horten, da vielen sie zu der erden als lang als sie waren,
wann die stymme hett yn geben als groß clarheit und als großen schal das die
capelle were von großer gezierde. und da sie widder kamen in yren gewalt
und in ir macht, da sahen sie das sich der priester hett yczu uß gethan als der
die meße vollenbracht hett. da kamen sie zu im und baden yn das er yn sagen
wolt die bedütniß von dem das sie gesehen hetten.< was hant ir dann gesehen?>
sprach er.< wir haben sich einen hirczen sehen verwandeln in
eins menschen forme, und also verwandelten sich die lewen auch in ein ander
forme.>
da der guot man das hort, da sprach er zu yne:< ach lieben herren, wilkuomme
müßent ir mir syn! nu weiß ich wol an dem das ir mir sagent das ir sint die
biederben lüte und die werlichen ritter die da sollent die süchung von dem
heiligen grale zu ende bringen und die da lident die arbeit und die pyne. wann
ir sint die den unser herre hat bewißt die hymmelschkeyt und verborgenlichkeit,
und hat er uch nu laßen sehen ein teyl. wann in dem das der hircz in
eines menschen forme gestalt wart, das was nit dheynes dötlichen menschen
form, das bewist er das er überwand an dem crucz, da er was bedecket
mit menschen bedeckniß, da mit er uberwand mit dem sterben den ewigen dot
und bracht uns wiedder zu dem leben. und das mag wol bezeichen den hircz.
wann recht also als sich der hircz erjünget in dem das er leßt sin hörner und
sin hare eins teils, recht also kam unser herre von dem tode in das
leben, da er ließ den irdenischen lichnam, das ist das dötlich fleisch, das er hett
genomen in dem libe der reynen magt marie. und darumb das die reyne
jungfrauw nye sünde gedet, darumb erscheyn er uch in eines wißen hirczen
gestalt suonder flecken. und by den vier lewen sollent ir verstan vier ewangelisten,
die da beschribent ein teil der werck unsers herren jhesu cristi die er
wirckende was under uns also lang als er irdenisch was. nuo wißent das ny
keyn ritter kunde me wißen was es bedüt, noch die warheit. und das hatt
der guot meyster, der höhst in dißen landen und in manchen landen, sehen laßen
die guoten heiligen lüte und die guten ritter in eines hirczen wise und in sölcher
geselleschafft von vier lewen, dar umb das die es sahen nemen ein exempel daran.
wann wißent vor ware das es fürbas nymand in der glichniß sehen sol
keyn zitt me.>
da sie diße rede horten, da schruwen sie vor freuden, die sie da von hetten,
und danckten unserm herren gott von dem das er yne diß hett gewiset schinbarlichen.
da blieben sie allen den tag by dem guoten manne. und da sie
des andern tages hetten meße gehört, und da sie dannen solten, da nam parczifal
das schwert, das galaats was gewest, und sprach, er wolte es fürbas me
tragen, und liß sin schwert in des guten mannes huß. da sie dannen waren
gescheiden und hetten geritten biß mittag, da neheten sie eyner buorg, die was gut und starck. und sie kerten nit darwert, wann ir weg trug sie nit dar.
und da sie waren komen von der grosten porten, da sahen sie eynen ritter,
der kam zu yne ryten, der sprach:< ir herren, ist die jungfrauwe ein
reyne maget, die ir da mit uch fürent?>< in truwen>, sprach bohort,< ein jungfrauwe
und ein reyne maget ist sie, das sollent ir wißen.> da warff er den
arm off und begreiff sie mit dem zaum und sprach:< samir ein rößlin, ir mögent
mir sin nit entgan, ir habent dann die gewonheit von dißer burg hie gelaßen!>
da parczifal gesach den ritter der sin schwester da hielt, da muot es yn zumal
sere und sprach:< herre ritter, ir sint nit wise mit dem zusprechen! wann
reyne jungfrauwen, war das sie komen, so sint sie qwyt aller gewonheit, und
sunderlich als ein edele jungfrauwe als diß ist, eins koniges dochter.> die wyle
das sie retten, so kamen uß der burg zehen gewapenter ritter, und mit yn kam
ein jungfrauwe, die hett ein silberin schüßel in yrer hant. und die sprachen:
< es muß syn mit gewalt das die jungfrauw, die ir da furent, uns gebe die gewonheit
von dißer burg.> und galaat fragte was gewonheit das were.< herre>,
sprach ein ritter,< ein ygliche jungfrauwe die vor dißer burg hien feret die muoß
diße schußel vol blutes geben von irme rechten arme, des enmag keyn qwyt
syn.>< gott gebe im ungevelle>, sprach galaat,< der diße ungewonheit gemacht
hat sunder ritter, wann sie ist böß und unendelich. und, als helff mir gott,
an dißer jungfrauwen hant ir gevelet; wann als lang als ich gesunt bin und sie
mir volget, so wirt uch nit das ir heischent.>< also helff mir got>, sprach parczifal,
< mir wer lieber das ich erschlagen wurd.>< und ich auch>,
sprach bohort.< in truwen, so müßent ir sterben>, sprach der ritter,< und werent
ir die besten ritter von der welt.>
da ließen sie lauffen die ein zu den andern. da kam es darzu das die dry
gesellen die zehen ritter nieder stachen, ee ir glenen zurbrachen. darnach so
namen sie ir schwert und falten sie nyder als ob sie styre weren. und
sie hetten sie erschlagen sere lichticlich, dann die in der buorg kamen heruß
wol mit sehczig rittern, die alle gewapent waren, yne zu helffen. und vor yn
kam ein alt man der da sprach zu den dryen gesellen:< ach lieben herren, erbarmet
uch über uchselber und nit thünt uch dotschlagen! es were groß
schade, die wile ir zu viel biederbe lüt sint und werlich ritter. darumb so
wollen wir uch bitten das ir uns gebent das wir uch heischent.>< sicher>,
sprach galaat,< ir redent umb suost, wann es enwurt uch nümmer als lange als
sie mir gleubet.>< wie ist dem>, sprach jhener,< wollent ir dann sterben?>< es
ist noch nit als ferre komen>, sprach galaat,< wir wolten lieber sterben dann
wir liden wolten die boßheit die ir an uns suchent.>
da begund sich der stryt heben groß und wünderlich, und sie hetten die
gesellen umbsaczt zu allen siten. wann galaat, der das schwert mit dem fremden
gehenck hatt, der schlug zu der rechten und lincken syten und erschlug
alles das er begreiff und macht solch wunder das, were yne sahe, der wondte
nit das er ein dötlich mensch were. und er fuore alles für sich, das er nye hindersich
kerte, und fuor uber syn finde, und das halff im auch sere das im syn
gesellen zu beyden syten hulffen das nymand vor sie kund komen.
an der zytt weret der stryt biß none, das die dry gesellen nye das ergste
gewunden und gerumeten nye den placzen. und das weret als lang biß das
es nacht wart, also das sie mit gewalt musten da von laßen, also das
die von der burg sprachen, sie müsten den stryt begeben. da kam der guot
man zu den dryen gesellen der auch vor zu yne gerett hett und sprach:< ir herren,
wir bitten uch fruntlich das ir hynacht herbergen wollent mit uns, und
wir geloben uch das wir uch morn fruwe herwiedder füren in der maßen als ir
yczu sint. und wißent ir warumb ich es sagen? wann ich wol weiß das,
also bald als ir wißent die warheit von dißen sachen, das es uch lieb
sol syn und das ir uns geben sollent das wir uch heischen.> da sprach die jungfrauw:
< ir herren, thünd es, die wyl das sie es uch bittent!> da volgeten sie
es und gaben ire truwe die jhenen dißen. da gingen sie mit ein in die burg.
da wart nye als groß freude als die von der burg den dryen gesellen
daten, und daten sie alle siczen und entwapenen. und da sie hetten geßen, da
fragten sie die gewonheit von der burg und wie sie were angehaben und warumb.
und einer von der burg sprach zu yne:< das wollen wir uch wol sagen.
es ist ware>, sprach er,< das hieinne ist ein jungfrauwe der wir alle zuhörent,
und diß lant und diße burg ist ir und manich. nu geschahe es, das ist
wol zwey jare, das sie viel in ein suocht mit gottes willen. und da sie lang hett
also gelegen, da besahen wir was suchten das sie hette. da sahen wir das sie
malacz was. da santen wir nach allen erczten wyt und nahe. da sagt uns
ein wyse man das: möchten wir han ein schüßel vol blutes eyner jungfrauwen,
die noch kuosch were in willen und in wercken und die eynes koniges dochter
were und were parczifals schwester, der auch reyn ist, so möcht man die jungfrauwe
generen.
da wir das horten, da machten wir ein gewonheit das nümmer keyn jungfrauw
hie vorhin keme die noch reyne magt were, wir müsten han ein schüßel
von irm bluot. da legten wir huot off die porten von der burg, das wir halten
mochten alle die dar vor kemen. nu hant ir gehört wie die gewonheit von der
burg wart angehaben, und ir hant es also funden, darumb mogent ir thun was
ir wollent.> da rieff die jungfrauw den dryen gesellen und sprach:< ir herren,
nu sehent ir wol das die jungfrauw siech ist, das ich sie wol generen
mag, ob ich wil. und wil ich, so mag sie nit genesen, darumb wil ich ir helffen.>
< in gottes namen>, sprach galaat,< thunt ir es in dem das ir jung sint,
so mögent ir sin nit engan, ir müßent sterben.>< uff myn truw>, sprach sie,
< ist es das ich sterben muß umb des willen das ich sie generen, das ist mir ein
ere, und ich sol es auch ein teyl umb uwern willen thun und auch umb yren
willen. wann koment ir morn wiedder zu einander als ir huot sint gewest,
so mag es nit gesin, da werd größer verlust dann von mynem tode. und darumb
so sag ich uch das ich es thun wil das sie heischen; so ist dißer krieg geriecht.
und ich bitten uch umb got das ir mir des volgent.> des wurden
sie sere betrubt.
da rieff die jungfrauwe den von der burg und sprach:< sint fro das uwer
stryt morn ist gelegen, und ich geloben uch das ich mich qwyten sol in der
wyse als sich die jungfrauwen qwytent.> da jhene das horten, da danckten
sie ir sere. da begunde sich die freude heben dainne vil mer dann sie vor
hetten gethan. da dieneten sie yne des besten das sie kunden. die nacht
wart den gesellen wol gedienet, und es were yn noch baß geboten, hetten sie gewolt.
des andern tages, da sie meß hetten gehört, da kam die jungfrauwe off den
pallast und sprach das man ir die jungfrauw brecht die da siech were, die von
yrem bluot solt genesen. und sie sprachen, sie deten es gern, und man bracht
sie. und da sie die gesellen gesahen, da wuonderten sie sich sere
wie sie leben möchte in dem liden das sie hett. da sie sie gesahen komen,
da stunden sie off geyn ir und daten sie siczen by sie. und sie sprach zu der
jungfrauwen das sie ir gebe das sie ir gelobt hett. und sie sprach,
sie dete es gern. da hieß die jungfrauwe das man ir brecht die schüßel, und
man bracht sie ir. und sie zog yren rechten arm herfüre und thet schlagen
in ein ader, und das blut sprang yczu herfüre. und da macht sie ein crücz
fur sich und bevalhe sich gott und sprach zu der jungfrauwen:< frauwe, ich
han mich in den dot geben umb uwer generen, durch gott, bittent vor mich!>
in dem das sie also sprach, da wart ir das hercz ytel von bluot das sie verlose,
und die schüßel was vol. da lieffen die gesellen dar und hielten sie. und
da sie lang in amacht hett gelegen das sie mocht reden, da sprach sie zu parczifal:
< umb diße jungfrauwe zu generen, sterben ich. darumb so bitten ich
uch das ir mich nit begrabent in also fremden landen. wann als bald als ich
dot bin, so legent mich in ein schiff an dem ersten staden der da by ist, und
laßent mich furen als mich abentür füret. und ich sagen uch, als bald als
ir koment in die stat saras, dahien ir müßent faren nach dem heiligen grale,
das ir mich dann findent an dem staden under dem torne. dann thünt als
viel umb mynen willen und umb myne mynne das ir mynen lichnam da duont
begraben in dem geistlichen pallast. und wißent ir warumb ich uch des bitten?
darumb das galaat und ir da ligen sollent, das weiß ich!>
da parczifal das hort, da gelobt er yrs und schrey und sprach, er dete es
gerne. und sie sprach:< scheydent morn von einander, und uwer yglicher
fare einen weg biß off die zytt das uch abenture wiedder zu einander bringet
in des koniges mahames huß, wann also wil es der hohe herre und enbut es uch
mit mir.> und sie sprachen, sie wolten es gern thuon. und da bat sie das man
ir unsers herren lichnam komen dete. da sante man nach eim clusener, der
nit ferre da von wonete in eim walde. und er verleib nit lang und
kam vor die jungfrauwe. und da sie yne gesach komen, da hub sie yre hend
geyn im off geyn yrem schopffer und enpfing yn mit großer andacht. und
darnach zu hant da schied sie von dißem ertrich, da von dieße gesellen sere
betrubt waren, also das sie sich nit lichticlichen kunden getrösten.
desselben tages wart die frauw gesunt. wann als bald als sie wart geweschen
mit dem bluot der heiligen jungfrauwen, da wart sie gereyniget von
der ußeczikeit, und ir fleisch kam wiedder in groß schonheit, das da vor
was gewest unreyne und heßlich zu sehen. da von waren die dry gesellen
sere fro und auch die von der burg. darnach daten sie der jungfrauwen des
sie hett begeret, und daten ir uß dem libe das man daruß thun
solle, und darnach so balsamet man sie also rychlich als ob sie ein keyserinne
were gewest. darnach namen sie ein schiff und überdeckten das mit einem
sere rychen duoche und daten darinn machen ein sere schön bette. da sie hetten
bereyt das schiff also rychlichen als sie kunden, da legten sie die jungfrauwen
darinn und stießen das schiff in das mere. und bohort sprach zu parczifal,
im were sere leyt das sie nit einen brieff by sie gelegt hett, der da bedüten
möcht alle ir leben und wie sie gestorben were und auch alle die abentüre
die sie hett holffen zu ende bringen. umb des willen, wer es das sie mit abentüre
gelente in fremden landen, das man wüst wer sie were.< ich sagen uch>,
sprach parczifal,< das ich han gelegt eynen zu yren heubten, der da bewist alle
ir eltern und wie sie gestorben ist und alle die abenture da by sie gewest ist,
umb des willen, ob sie funden würd in fremden landen, das man wol sol wißen
wer sie ist.> und galaath sprach, er hett sere wol gethan, wann der möcht
yren lychnam finden, der ir größer ere det dann er suonst hett gethan, dwyl er
wüst wer sie were und wie ir leben hett gewest.
also lang als die off der burg das schiff mochten gesehen, so blieben sie off
dem staden stan, und schruwen sere das meyste teyl von yne, wann sie groß
edelkeit hett bewyset das sie sich hett in den dot gegeben umb ein fremde jungfrauwe zu generen. und sprachen das es nye keyn jungfrauwe
me hett gethon. und da sie das schiff nit mer kunden gesehen, da gingen sie
in die burg. und da sprachen die gesellen, sie enwolten nit darinn, umb der
juongfrauwen willen die sie da hetten verlorn. und sie belieben ußwendig und
sprachen zu den von der burg das sie yne ir wapen brechten; und sie deten es
zuhant.
da die dry gesellen waren off geseßen und wolten sich machen off den weg,
da sahen sie das es alles dunckel was off dem feld und sich die wolcken verwandelt
hetten. da furen sie geyn eyner capellen wert, die by der straßen
stund, und gingen darinn und ließen ir pferde da vor in eynem hußlin. und da
sahen sie das sich das wetter gesterckt hatte und begunde zu dunren und zu bliczen,
und die hagelstein fielen umb die burg, recht als es regen were. allen den tag so
weret das böse wetter also groß und also wunderlich umb die burg das es die muren
von der burg wol halb darnyder slug. davon wurden sie sere herfert, wann sie
hetten nit gedacht das in eyner nacht die burg mochte also verderbt werden mit eynem
bößen wetter als sie iczunt ußwendig gesahen.
da es nahe vesperzyt kam und das wetter nyder gelegen was, da sahen die gesellen
vor yne einen ritter ryten, der was sere wunt an dem libe und flohe syn straßen
und sprach zu manchem male:< ach lieber herre got, kuom mir zu hilff, wann
es nuon not thut.> und nach im so kam ein ander ritter gefaren, der schrey
im nach von ferren:< ir sint dot, des mögent ir uch nit gehüten!> und er hub
syn hende off geyn dem hymel und sprach:< lieber herre gott, kuom mir zu hilff
und nit laß mich sterben in also großen nöten und liden als diß ist!> da die
gesellen horten das er unsern herren gott an rieff, da erbarmet es sie recht sere,
und galaat sprach, er wolt im zu hilff komen.< herre>, sprach
bohort,< das wil ich thun, wann es ist nit not das ir dar farent umb einen ritter.>
und da was es galaat lieb die wyle er es wolt thuon. und bohort
kam zu synem pferde und saß daroff und sprach zu synen gesellen:< lieben
herren, ist es das ich nit wiedder kumen, so nit laßent uwer suchung, wann
machent uch morn fruowe yglicher off syn straßen als lang biß unser herre gott
uns hilffet das wir wiedder zu eyn ander komen in des koniges mahames huß.>
und sie sprachen das er in gottes geleyde für, wann sie wolten beyde morne
von einander faren. und bohort fur von dannen und fur nach dem ritter
der also vor unsern herren an rieff umb helff. - alhie leßet sich die
abentür und saget von den zweyn gesellen.
nu saget uns die abentür das alle die nacht waren die zwen gesellen in der
capellen, galaat und parczifal, und baten unsern herren das er bohort behuten
wolt, in welche stat das er keme. des morgens, da es schön tag was und
das wedder was gelegen und der lufft was schön und clare, da saßen sie off ir
pferde und furen zu der bürg wert, besehen wie es gangen hett dainne. und
da sie kamen an die porte, da funden sie es alles verbrant, und die muren waren
zurfallen. da furen sie darinn. und da sie darinn waren, da wunderten
sie sich viel me dann sie zuvor hetten getan, wann sie sahen noch funden darinn
nye mensch, und sie besuchten oben und nyden und sprachen, es were groß
schade. und da sie kamen zu dem höchsten pallast, da funden sie die muren
umb gekeret und die wende zufallen, und funden die ritter dot, einen hie, den
andern da, also als sie unser herre hett verderbt mit dem gewitter. da die
gesellen das gesahen, da sprachen sie, es wer ein geistlich rache, und das were
nümmer geschehen, wer es nit darumb geschehen das der zorn unsers herren
da mit hinweg were.
in dem das sie also retten, da horten sie eyn stymme die da zu yn sprach:
< diße rache ist von dem bluote der heiligen jungfrauwen, das hieinn
ist verstört, umb des willen das ein böse sunderin genese.> und da sie das
horten, da sprachen sie das die rache were recht wünderlichen, und sprachen
das der recht dörlich dete der da wiedder gottes willen det, noch umb das leben,
noch umb den dot.
da sie lang zytt hetten gegangen umb die burg, da funden sie by einer capellen
eynen kirchoff vol zurbrochener heubt und vol grünes krutes. und der
was aller vol schoner serck, der mochten wol vierczig syn. und alda was es
also weydelich und also suberlich das sie ducht das nye kein wetter wer darinn
kuomen, als es auch was. wann darinn lagen die lychnam die umb der frauwen
willen waren gedöt.
da kamen sie off den kirchoff, also zu pferde als sie waren, und rieten zu
den grebern und funden off yglichem den namen von den die da lagen. da
lasen sie als lang biß das sie darinn funden zwölff jungfrauwen, die alle waren
koniges döchter und von hohem geschlecht. und da sie das gesahen, da sprachen
sie:< diß was ein böse gewonheit die diße von der burg hant gehabt, wann
sie hant manch geschlecht genyddert umb die frauwen die da gedöt sint.> da
die zwen waren da gewest biß prime, da furen sie dannen
biß in das gewiltniß. und da sie darinn kamen, da sprach galaat zu parczifal:
< huot ist der tag das wir scheiden sollent, darumb bevelhen ich uch gott.>
parczifal sprach:< der uns helffen müß das wir uch kurczlichen finden müßen!
wann ich fant nye eynen menschen des gesellschafft mir also lieb were als die
uwer, und darumb so müet mich das scheyden vil me dann ir wenent; wann
es muß syn, die wyl es gottes wille ist.> da daten sie ire helme abe und kuosten
sich an dem scheyden. also schieden die gesellen an dem gewiltniß,
das die von dem lande nanten ube, und yglicher fuor synen weg. - alhie leßet
sich die abenture von yn zu sagen und komet wiedder zu mynem herren herrn
lanczelot von dem lach, wann wir lang zyt von im nit gesaget hant.
alhie saget uns die abentür, das da lanczelot was komen uff das waßer von
markoßen und das er sich sah beschlossen mit dryer hande sachen, die yne
nit sere fro machten. wann zu der eyn syten was das gewiltniß groß und ungefuge,
zu der andern syten waren zwen felsen, die waren sere groß und alt,
und zu der dritten was das waßer dieff und schwarcz. diße dry sachen brachten
yne darczu das er sprach, er wolt nit dannen und wolt alda beyden der
gnaden unsers herren, und verleib in der wise biß es nacht wart. da es an
der zyt was das sich tag und nacht scheiden solt, da det lanczelot syn wapen
uß und legt sich nyder und bevalh sich unserm herren, das er syn nit vergeß
und im zuhilff keme. und da er das hett gesprochen, da entschlieff er in der
wyse das er me gedacht zu unserm herren dann zu irdenischen dingen. und
da er was entschlaffen, da kam ein stymm zu im und sprach:< lanczelot, stand
uff und gang in das erst schiff das du findest!> und da er das hort, da erwacht
er und dett die augen off und sah als groß clarheit umb yne das er wonte das
es tag were. aber die verleib nit lang, wann sie verschwand, also das er nit
wust war sie komen were. da hub er syn hant uff und segete sich
und bevalh sich unserm herren, und nam syn wapen und bereyt sich und sach
an dem staden ein schiff sunder segel und sunder rymen da halten,
und er ging darinn. da ducht yne das er rüche allen den guten geruch der
in der welt were. da wardt er huondert werb froer dann er vor was. da
ducht yne das er alles das hett das er ye begeret. des lobt er unsern herren
und viele off syne knye und sprach:< lieber vatter herre jhesu criste, ich weiß
nit wanne von das komen mocht, keme es nit von uch! wann ich gesehen
myn hercz nu in also großen freuden das ich nit enweiß ob ich off ertrich sy
oder in dem irdenischen paradise.> da saczte er sich an das bort von dem
schiff und entschlieff vor großen freuden. alle die nacht entschlieff er also
wol und also friedelich das yn nit ducht das er also were als er pflag zu syn.
des morgens, da er erwachte, da sah er al umb sich und sah mitten in dem
schiff ein sere schon bette, und darinne lag ein jungfrauwe, die was dott, und
der sahe man nit dann das angesiecht. und da er sie gesah, da stunt er off
und segent sich und danckt unserm herren von der geselschafft die er im hett
zugefuget. da ging er by sie als der da gern hett gewüst von wannen das sie
were. da besah er oben und unden und als viel das er sahe under yrem heubt
eynen brieff. da nam er den brieff und dete yne off und fande daran geschrieben:
< diße jungfrauwe was schwester parczifals de gales, und die was allewege
und alle zyt ein reyne maget in willen und in wercken. das ist die die
da wehßelte das gehenck von dem fremden schwert das galaat, lanczelottes
suon, yczu dreyt.>
darnach fant er darinne alle ir leben und wie sie gestorben was. da lanczelot
hort das galaat, bohort und parczifal sie also darinn legten als sie da
lag in dem schiff, umb das gebott der hymelischen stymm, da was er fröer dann
vor von dem das er die warheit wüste; wann des was er recht froh das galaat,
parczifal und bohort by einander waren. da legt er den brieff wiedder und
ging an das bort von dem schiff und bat unsern herren das er, ee dieße
suchung ein ende neme, im der gnaden müst günnen das er galaat gesehen
müst und das er yne dann kente. in dem das lanczelot was in synem gebede,
da sah er das schiff lenden an eyner leyen, die was groß und nahe by eyner
cleynen capellen. und vor der porten saß ein alt man, der was grae. und
da er by yn kam, da gruoßt er yne. und der guot man grußte yn widder und
stund uff von dannen da er saß und kam zu dem schiffe und saß uff eyn hobel
von erden und fragt lanczelot was abenture yn dar bracht hette. und lanczelot
erzalt im die warheit von synem wesen und wie das yne gluck dar hett
bracht dahin er nye kam, als yne ducht.
da fragt yne der gut man were er were, und er sagt es im. und da er hort
das es was lanczelott von dem lach, da hett es yn groß wunder wie er in das
schiff komen were und were da inne by im were.< herre>, sprach lanczelot,
< koment herre und besehent, ist es uch lieb!> und er ging in das
schiff und fand die jungfrauwe und den brieff. und da er yne hett gelesen von
eynem ende zu dem andern, und da er hort das er auch rette von dem schwert
mit dem fremden gehenck, da sprach er:< ach lanczelot, ich wonde nit also
lang leben das ich wüste den namen von dem schwert. nu magst du wol sprechen
das du ungluckhafftig bist das du nit in dißer hohen abenture bist gewest
da diße dry guot ritter sint gewest, das ich etschwan wonte das sie nit als
guot weren als du. wann nuo ist es ein schynbarlich dingk das sie sint byderbe
lut und warlicher ritter dann du bist gewest gein unserm herren gott. wann
doch wie du gewest syest in der zitt die hinweg ist, ich gleub wol das, wollest
du dich furbas hüten vor dötlichen sunden und das du nit detest keyn ding das
wiedder dynen schöpffer were, noch mochtestu finden gnad und barmherczikeit
one wanck, der dir yczu wiedder geruffen hat in den weg der warheit. wann
nuo sage mir wie du in diß schiff kemest.> und er erzalte es im. und der gut man antwurt im schryende:< lanzcelot, wiß das dir gott groß güte bewiset
hatt, da er dich in die gesellschafft eyner als hohen jungfrauwen gesaczt
hatt. nuo hüt dich das du küsch syest furbas in willen und in wercken, also
das dyne kuscheyt sich glich yrer reynikeyt; also mag uwer zweyer gesellschafft
weren. und bitt unsern herren mit guotem herczen und gelobe im
auch das du nümmer dingk getüwest da mit du gedenckest zu sundigen wiedder
dynen schöpffer. nu fare dine straßen, wann du hast nit zu beyden und, ob
gott wil, du solt schiere komen in das huß darinn du lang zyt hast begeret zu
komen.>< lieber herre>, sprach lanczelot,< verlibent ir hie?>< ja>, sprach er,
< also muoß es sin sicherlich.>
in dem das sie zu einander retten, so schlug sich der wint in das schiff und
det es faren von dem felsen. da sie gesahen das der eyn von dem andern
scheyden solt, da befalhe der eyn den andern zu got, und der gut man wolt
gan zu syner wonung. wann ee er dar kam, da sprach er zu lanczelot:< diener
unsers herren, nit vergiß myn, wann bittent galaat, den warhafftigen ritter,
den du schiere by dir haben solt, das er unsern herren bitte das er umb sin
barmherczikeit sich über mich wölle erbarmen.> also rieff der guot man zu
lanczelot, der da sere fro was von den meren die er gehört hett, das galaat
kurczlich solt syn in syner geselschafft. da kam er zu dem bort von dem
schiff und det syn gebet off synen knyen das unser herre müst yne geleyten
an die stat, da er möcht gethuon das im geneme were. also was lanczelot in dem schiff eynen monat oder me das er nye daruß
kam. und der fragte wes er lebte, wann er keyn spise nit enhett in dem schiff,
darzu antwurt die abenture das der hohe herre, der das volck von israhel
settiget mit dem hymelischen brot in der wüstenung und der da det ußer der
leyen waßer gan und fließen das sie druncken, behilt dißen in sölcher wise das
alle morgen, als er hett syn gebett gethan und vollenbracht und das er hett
gebeten unsern herren das er syn nit vergeße und das er im syn brot sente,
als ein vatter von recht sol thuon synem sone oder synem kind.
alle zytt als lanczelot hett gethon syn gebett, so fand er sich also sat
das yn wol ducht das er hett geeßen von allen den spisen von der welt.
da er hett ein lang zitt gefaren in dem mere das er nye daruß enkam, da geschahe
es zu eyner zytt das er gelente vor eim walde in der nacht. da horte
er eynen ritter komen zu pferde, der machte sere großes gebruoch durch das
gewiltniß. da er kam vor den walt, da sah er das schiff und saß von synem
pferde und det im den satel abe und den zaum und ließ es gan ware es wolt.
darnach kam er zu dem schiff und ging darinn also gewapent als
er was.
da lanczelot den ritter gesah, da lieff er nit zu synen wapen, wann er gedacht
wol das es die gelübde were die im der guot man gethan hett von galaat,
das er, ee lang zytt, by im solt syn. da stuond er off und sprach:< herre ritter,
sint gottwilkuomme!> und da er yn hort reden, da antwort er im als der da
nit wonte das yemand in dem schiff were:< herre, got gebe uch guot glucke
und umb got, mag es gesyn, so sagent mir wer ir synt, wann ich begere es recht
sere zu wißen!> und er sprach, er were geheißen lanczelot von dem lach.
< ist das war?> sprach er,< nu sint wilkumme got und mir! so mir ein rößlin,
ich was uwer me begerende wann aller der welt, und ich thuon es billich, wann
ir warend ein anbeginde mynes lebens.> da det der ritter synen helme uß und
legten in das schiff. und lanczelot fragt yn:< ah galaat, sint ir das?>< herre>,
sprach er,< ja!> und da er das verstund, da lieff er dar mit offenen armen,
und der eyne begunde den andern zu küßen und groß freude zu machen, und
ir eyner fragt den andern von synem wesen. und da erzalt ir eyner dem andern
syn abentür, also als sie im waren zukomen sitherre der zytt das sie schieden
von konig artus hoff. und sie waren also lang in den reden das
der tag schon und clare scheyn. und da die suonne was offgegangen, das sie
sich mochten sehen und erkennen, da beguonde yne die freud groß werden und
wünderlich.
da galaat gesah die jungfrauwe die in dem schiff lag, da bekante er sie wol
als der sie auch zu andern zyten hett gesehen. und er fragte lanczelot, ob
er wüst were die jungfrauwe were.< ja>, sprach er,< wann der brieff, der da
by ir lytt, der sagt es schinbarlichen; und sagent mir, umb gott, hant ir zubracht
die abentür von dem schwert mit dem fremden gehencke?>< ja ich, herre>, sprach er,< sehent, hie ist es!> und da es lanczelot gesahe, da gedacht
er wol das es es were. da nam er es und begunde zu küßen den knauff und
den griff und die scheyde. da batt er galaat das er im sagen wolt wie er es
funden hett und an welcher stat. und da erzalte er im die materie von dem
schiff, das salomonis wyp hett thun machen, und von den dryn spillen, wie
eva, die erst mutter, hett geplanczet den baum, da von die spillen waren von
natürlichen farben, wyß, grün und rott. und da er im hett gesagt die materie
von dem schiff, da sprach lanczelot das nye keym ritter als hoe abentür
wer zukomen als im were zukumen, gelobt sy des got ümmer.
in dem schiff verlieben sie by einander wol ein halbes jare oder me, in der
maßen das ir keyner was, er understünde synem schöpffer zu dienen mit gutem
herczen. und sere dicke gelenten sie an fremden inselen und ferre von lüten,
da sie anders nit funden dann wilde tier; da sie manch wünderlich abentur
funden der sie zu ende kamen so mit yrer biederbkeyt, so mit der gnade des
heiligen geystes, der yn allczyt halff, da von das die abentür von dem heiligen
gral nit saget. wann da were zu viel zu sagen, der es alles erzelen solt das
in der zytt geschach.
nach den ostern, so alle ding grunen begunden und das die
vogel in den welden erhuben yren süßen gesang, umb der sußen zyt willen die
aneging, und das sich alle ding me begunden zu freuwen dann zu andern
zyten, umb die zyt geschach es das sie an eynem mittage gelenten an eim
wald vor eynem steynen crucz. da sahen sie komen uß der wiltniß ein ritter,
der was sere richlich geritten, mit wyßen wapen gewapent, und er leydet an
der rechten hant ein wyß pfert. und da er gesah das schiff an dem lande, da
reyt er dar und gruoßte die zwene ritter von des hohen meysters wegen
und sprach zu galaat:< ir ritter, ir hant lang gnung gewest by uwerm vatter,
geent ußer dem schiff und siczent off diß pfert und farent dahin uch abenture
furet und suchent die abentür von dem konigrich von logres und fürent die
zu ende!> da er das hort, da kam er zu synem vatter und küßte yn sere fruntlich
und weynt und sprach zu im:< lieber vatter, got gesegen uch, ich weiß
nit ob ich uch ummer mer gesehen.> und da begunden sie beyde zu weynen
hercziclichen.
in dem das galaat ußer dem schiff was komen und off syn pfert was geseßen,
da kam ein stymm zwuschen sie zwen:< uwer yglicher denck wol, wann
uwer eyner gesiht den andern nümmer mer biß an den jungsten tag, da unser
herre eim yglichen geben sol das er verdienet hatt.> da begunden sie beide
zu schryen. da lanczelot das verstund, da sprach er zu galaat weynende:
< lieber suone, wann es also ist das ich dich nümmer me gesehen mag und scheyden
muß von dir und dich nit me sehen sol, so bitte unsern herren vor mich
das er mich nit laß scheyden von synem dienst und das er mich behüt, das
ich syn werntlicher und geistlicher diener sy.> und galaat antwurt yme:< keyn
gebet ist uch als guot als das uwer ist, und darumb so gedenckt vor uchselber.>
also schied der ein von dem andern, und galaat fuor in die wiltniß, und der
wint schluog in das schiff, also das lanczelot sere bald von dem staden was komen.
also was lanczelot alleyn in dem schiff, ane das die jungfrauwe darinn
was. da fure er wol zwen monat gancz in dem mere, in der wyse das er nit
viel schlieff. wann er wacht und batt unsern herren weynende das
er an die stat mocht komen, da er ettwas von dem heyligen gral möcht
vernemen.
des nachtes vor mitternacht gelente er vor eyner burg, die was sere rych,
schöne und starck. wann hinden an der buorg stund ein porte, die ging über
dem waßer uß, und die was alwegen nachtes offen und tages, wann zu der syten
hetten sie keyn sorg. wann da lagen allewegen zwen lewen die da huoten,
einer hinden, der ander fornen, also das nymand mocht darinn gan, er must
vor die zwen lewen, wolt er zu der porten yn gan.
zu der zytt, da lanczelot da gelente, da scheyn das liecht recht clare und
schon, also das man ferre gnung mocht sehen. und da hort er ein stymme,
die da zu im sprach:< gang ußer dem schiff und gang in die burg, da soltu ein
teyl finden das du süchest.> da er das hort, da lieff er zu hant zu synem wapen
und nam es und ließ keyn ding da inne das er mit im dar hett bracht. da
er kam hie ußen vor die porte, da fand er die zwen lewen, da gedacht er wol
das er nit dannen mocht komen one stryten. da legt er die hant
an das schwert und bereyt sich zu stryten. als bald als lanczelot hett syn
schwert gezogen, da sah er wiedder berg und sach komen ein furin hant, die
yne schlug als hart das im das schwert ußer der hant viel. und hort ein stymm
die zu im sprach:< ach mensch von kranckem glauben, warumb gleubestu me
dynen henden dann dynem schöpffer? du bist sere unselig das du wenest
das der in des dinst du dich hast gegeben dir nit baß mög gehelffen dann dyne
waffen.>
lanczelot wart also sere erferet von diesen reden und von der hant die yne
geschlagen hett, das er zu der erden viel allso gestrecket und wart also verkeret
das er nit wüst ob es tag wer oder nacht. wann uber ein lang wyle hub
er sich off und sprach:< lieber vatter jhesu crist, ich danck uch von dem das
ir mich wollent straffen von myner missetat. nuo sehen ich wol das ir mich
haltent vor uweren diener, die wyle das ir mir bewisent zeychen von myner
unselikeit.> da nam er sin schwert und stackt es in die scheyden und
sprach, er wolt es umb synen willen daling me ußgeziehen. dann er gab sich
in gottes barmherczikeyt und sprach:< ist es syn wille das ich sterben, so ist
es doch ein beheltniß myner selen.> da macht er ein krucz vor syn stirne
und kam zu den lewen. und sie saßen nyeder da sie yne sahen kumen und
daten keyn glichnuß das sie im keyn leyt wolten thuon. da ging er durch sie
das sie yn nye beruorten, und er macht sich an die meyste gaße und ging wiedder
berg zu der buorg wert, als lang das er kam an das hohste schloß. und
die von der burg waren yczu alle schlaffen. da fand er nymant darinn der
im seyd so wo er were. und er kam in die greden und steyg wedder berg, biß
das er kam in den meysten sale, also gewapent als er was. und da er dar was
komen, da sah er hin und wiedder, und er gesah wedder man noch wyp; des
er sich sere wunderte, wann er gedacht nit zu finden eynen also schönen pallast
one lüde. da ging er vorbaß und gedacht das er ettwann solt lüte finden die
im sagten wo er gelent were. wann er wüst sin nit, und im was wang. also
lang ging lanczelot biß das er kam an ein kamer, und die thüre was beschlossen.
da nam er syn schwert und besah ob er sie off gethun künde, und er
kund es nit gethuon. da hort er ein stymme, die sprach von geistlichen sachen,
als yn ducht wie sie spreche:< freud, lop und ere sy mit uch, vatter von
hymmelrich!>
da lanczelot diß rede hort, da biebte im syn hercz, und viel off syn knuow
vor der ture, wann er gedacht wol das der heilige gral darinn were. da sprach
er weynende:< lieber vatter herre jhesu crist, det ich ye keyn ding das dir
lieb were, lieber herre, umb die güt die in dir ist, nit verschmahe mich und
laß mich gesehen ein teyl von dem das ich suchen.> wann als bald
als er das het gesprochen, da sahe er vor sich und sahe das die türe von der
kammer was offen. und in dem das sie offging, da kam daruß ein clarheit
als groß, recht als die sonne. und da er das gesah, da was er so
recht fro und hett also groß begierde das er möcht wißen von wanne die clarheyt
keme die also groß was das im alles des vergaß. da kam er zu der tören
von der kamern und wolt darinn gan. da sprach ein stymme:< fluch, lanczelot,
und nit gang herinn, wann du solt es nit thun, und geest du herinn, es
wirt dich beruwen.>
da lanczelot das hort, da ging er hindersich sere ruwig als der da sere gern
were darinn gegangen, wann doch so enthielt er sichs. da sah er off einer
tafeln den heyligen grale, uberdecket mit einem roten sammat. und
sahe auch umb und umb engele uberall, die dem heyligen grale dienten, in der
wise das sie da hielten rauchfaß von silber und kerczen. die andern hielten
crücz und die gereytschafft von dem elter, und ir was keyner, er dienet im
etwan mit. und vor dem heiligen gral saß eyn alt man, gecleydet als ein priester.
und da er in der stillen von der messe was und unsers herren lichnam heben
solt, da ducht lanczelot das under des guten mannes hende weren dry persone,
und die zwen saczten den jüngsten zwüschen des guten mannes hende.
da hub er yn hoch und det recht als er fallen wolt. und lanczelot wundert
sich sere, und yn ducht das er zu viel geladen were von der personen die er
hielt. da ducht yn das er hinder sich fallen solt. und da er das gesach, da
wolt er im zu hilff komen, wann yne ducht wol das im der keyner zu hilff wolt
komen die by im waren. da were er im so recht gern zu hilff komen, das es
im nit gedacht das es im verbotten was.
da kam er zu der tören und sprach:< lieber vatter jhesu crist, nit
enkere mir das in verdampniß das ich dem guoten manne helffen gan wann es
im not ist.> da trat er dar und ging zu der silberin tafeln. und da er nahe
da by kam, da fult er eynen wint als heiß das yn ducht das er were umbfangen
mit fure, und das schluog yn zu der tören wert, also das yn ducht das es yn
hett verbrant. da hett er der macht nit das er fürbas kem, als der da recht
verkert was, und hett verlorn alle die macht von dem libe, so mit hören und
mit sehen. da fuolte er viel hende die yn trugen und yn griffen oben und unden
und stießen yn vor die capelle und ließen yne alda ligen.
des andern tages, da es tag was und das die von der burg waren offgestanden,
da funden sie lanczelot ligen vor der tören von der kammern. da wunderten
sie sich sere wer er möcht syn. da rieffen sie im sere das er uff stuonde,
wann er dett nit der glichen das er sie hörte. und da sie das gesahen, da sprachen
sie, er were dott, und da entwapeten sie yne und besahen yn unden und
oben ob er lebendig were. und da funden sie das er nit dot was, wann er hett
keyn macht off zu stan, noch enmocht nit sprechen, wann er was recht als ein
cloß von erden. und da namen sie yne zu allen syten und trugen yne in ein
kammer und legten yne in ein ser rych bette ferre von den luten. und namen
syn ware und waren allwege vor im und gingen dick zu im, besehende ob
er icht sprechen möcht, wann er det glich als er nye wort gesprochen hett.
sie betasten im synen puolß und die adern und sprachen das es ein
wunder von dißem ritter were das er lebendig were und mocht nit sprechen.
die andern sprachen, sie wusten nit wo von das möcht komen es were dann
etwann ein rache oder ein zeychen von unserm herren. allen den tag waren
die von der burg vor lanczelot, und den andern und den dritten und den vierden
tag. und dieße sprachen, er were dot, die andern sprachen, er were
lebendig.< in gottes namen>, sprache ein alt man, der da gnung kunde in der
arczeny,< ich sagen uch sicherlich das er nit dot ist, wann er ist als vol lebens
als uwer eyner ist. und darumb so loben ich das man syn hüde biß das im
unser herre wiedder gibt syn gesuntheit, die er etwann gehabt hatt, und dann
werden wir wol geware were er ist. sicherlich, ich gleuben wol das er sy eyner
gewest der guten ritter von der welt und noch sol syn, ob got wil! wann des
todes darff er nit sorg han als mich duncket, wann ich sprechen nit, er mog
noch lang siech syn in der wise da er yczu inne ist.>
also sprach der gut man von lanczelot, der sere wyse was, wann er sagte
wenig dheyn ding, es were ware wann also als er sie gewißt hett. also huoten
sie sin wol vierczehen tag und vierczehen nacht das er nye eßens noch tranckes
enbeiß, noch nye wort uß synem muonde kam, noch bewegte hant noch fuß,
noch endet nit schyn das er lebendig were. und sie clagten yn alle gar sere
und sprachen:< ach gott, des grösten schadens ist das von dißem ritter, der
da also biederbe schynt und also schön was; nu hatt yn got in dieser wyse in
diß gefengniß gelegt.>
und also sprachen die von der burg dick und manch male von lanczelot
und kuonden yn nit so viel besehen das sie yne kunden erkennen. und doch
so was manch ritter darinn die yn dick hetten gesehen, die yn wol solten erkant
hann. in der wyse lag lanczelot alda wol vierczehen tag, das die nit
anders warten dann synes todes. und da es kam an den funffczehenden tag,
da geschahe es an dem rechten mittag das er die augen off det. und da er
die lüt gesahe, da stalt er also großen ruwen und sprach:< ach got, warumb
hant ir mich als bald erwecket, wann ich was frölicher dann ich daling werd.
ach herre jhesu crist, was guoter werck kunde er der da wüst die großen
wunder von uwer heimlicheit, da myn gesiecht mit zu viel großer unreynikeit
von dißer welt verstoppet was!>
da diße die by lanczelot waren horten diße rede, da waren sie sere frölich
und fragten yn was er gesehen hett.< ich hann gesehen>, sprach er,< als groß
wunder das es myn muont nit künd erzelen, noch myn hercz künde es nit gedencken
wie groß freud das ist. wann das ist nit gewest werntlich ding, wann
es ist gewest geystlich, und wer myn groß sünde nit gewest, ich hett syn noch
me gesehen, da ich verloß das gesiecht von mynen augen und die macht von
mynem libe, umb die groß ungetrüwikeit die gott an mir fand.>
da sprach lanczelot zu den die da waren:< lieben herren, ich wundere
mich wie ich hie sy funden, wann mir gedencket nit wie ich her sy gelegt.> da
sagten sie yme alles das sie von im hetten gesehen und wie sie weren by im
gewest wol vierczehen tag, das sie nit wüsten ob er lebendig oder
dot were. und da er das hort, da beguonde er dencken umb die betütniß das
er also hett gelegen in der maßen und also lang das er sich bedacht das er wol
vierczehen jare dem fynde gedienet hett. darumb hett yn unser herre geworffen
in penitencz das er hett verlorn die macht von dem libe wol vierczehen
tag. da sah lanczelot by im ligen das heren hemde das er hett getragen by
ein jare, und das er es nit anhette das was im sere leyt, wann yn ducht das er
syn gesiecht da von verloren hett. und sie fragten yne wie es im ging.
und er antwurt:< biederbe und gesunt, von der gottes gnaden, wann umb got,
sagent mir wo ich sy.> sie sprachen, er wer in der burg von corbenit.
da kam ein jungfrauwe, die bracht im frisch, nuow lynen cleyder, aber der
wolte er nit ane thuon, wann er nam das heren hemde. und da die jhenen die
by im da waren das gesahen,< herre ritter>, sprachen sie,< ir mögent
wol das herin hemde laßen, wann ir hant uwer suchung zu ende bracht. und
nit arbeytent furbas me den heiligen gral zu suchen, wann ir findent es nit me
dann ir es gesehen hant. nuo müß uns got die schier herre senden die es me
gesehen sollent.> darumb wolt lanczelot nit laßen das heren hemde und
dete es ane und det die lynen cleyder daruber. darnach kamen yn die gesehen
von der burg und hielten das vor ein groß wunder das gott mit im gemacht
hett. da besahen sie yne nit lang, sie kanten yne und sprachen:< ach
herre, herre lanczelot, sint ir es?> und er sprach< ja>. da begunde sich die
freud groß und wunderlich zu heben, und da gingen die mere in der burg, das
es der konig pellis geware wart. da sagt im ein ritter:< herre, ich mag uch
wuonder sagen.>< von wem?> sprach der konig.< sicherlich, der ritter der also
lang hieinne ist gelegen recht als er dot were der ist yczu offgestanden und ist
gesunt, und es ist lanczelot von dem lach.>
da der konig das verstunt, da was er sere fro und kam yn sere schnelliclich
gesehen. und da lanczelott yn gesach, da stuond er off geyn im und was syn
sere fro. und der konig sagt im mere von syner schönen dochter die da dot
was, die da galaat gewuonnen hatt. das was lanczelot sere leytt. wann uff
den funfften tag darnach, da sie waren geseßen zu dem eßen, da hett der heylige
grale die tafel yczu erfullet also weydelich und also wunderlich das es nymand
off ertrich gedencken noch gesagen mocht.
in dem als man darinn aß, geschach ein abentur die sie hielten vor sere
wünderlich, wann sie sahen das die porten von dem pallast sich sparten schynbarlich
das nymands keyn hant daran dett. des waren sie sere erschrecket.
und ein ritter, gewapent mit allem wapen, der saß off
einem großen pferd, der kam vor die porten und begund zu ruffen:< laßent
mich yne!> und die von der burg wolten yne nit inne laßen. und er rieff
als lang biß das der konig uff stuond von der tafelen und kam in eyn fenster
von dem pallast und sah yn und sprach:< herre ritter, ir mögent nit herinn
komen, wann nymands der also hoch ist geritten als ir sint der mag nit herinn,
die wyle das der heilig grale hie ist. darumb so farent uwer straßen, wann
sicherlich, ir sint nit von den gesellen von der suchung, wann ir sint von den
die da hant begeben den dinst unsers herren jhesu cristi und sint gegangen
in den dinst des tüfels.> da der ritter das hort, da wart er sere betrübt und
wüst nit was er thun solt und kerte wiedder. und der konig rieff yme und
sprach:< herre ritter, die wyle ir hie herre sint komen, so sagent mir, were sint
ir?>< herre>, sprach er,< ich bin von dem konigrich von logres und bin geheißen
hector von mares und bin bruder herre lanczelots von dem lach.>< in gottes
namen>, sprach der konig,< nu erkennen ich uch wol, nu bin ich vil truriger
dann ich vor was, und ist mir leyt umb uwers bruder willen der hieinne ist.>
da hector hort das syn bruder dainne was, den menschen den er in der
welt aller meyst forcht umb die groß liebe die er zu im trug, da sprach er:< ach
got, nuo wirt myn schand groß! nu getare ich nümmer vor yn komen sitherre
das ich gefelet han an dem da die warhafftigen ritter und die byderben lüt nit
ane felent. sicherlich, der guot man in der clusen hat mir war gesagt, der da
zu mir und hern gawin sprach und sagt mir die bedütniß von mynem traum.>
da fure er durch die burg als bald er mit dem pferde kunde gefaren. und
da yn die von der burg gesahen als bald fliehen, da rieffen sie nach im und
sprachen im übel und vermaledyten die stunde in der er geborn wart und
schuolten yn und rieffen:< du böser ritter und ungleubiger!> und er
hett als großen ruwen das er wol dot wolt syn gewest, und er floh biß das er vor
die burg kam und fur zu hant in die wiltniß da es aller dickst was. da kam
der konig pellis zu lanczelot und sagt im die mere von synem bruder, da von
er also trurig was das er nit wüst was zu thuon. doch kunde er es nit gehelen,
die von der burg pruofften es wol das im die trehen zu den augen uß flußen alle
syn antlicz nyder. darumb so was es dem konig leyt das er im diße mere hett
gesaget.
da man geeßen hett, da sprach lanczelot das man im det sin wapen bringen,
wann er wolt faren in das konigrich von logres, wann er in eim jare nye
wer dar komen.< herre>, sprach der konig,< ich wil uch bitten das ir mir des
verzihent das ich uch mere bracht von uwerm bruder.> und er sprach, er
wolte es im gern verzihen. da gebot der konig pellis das man im syn wapen
bracht; da bracht man sie yme, und er nam sie. und da er gewapent was, da
det im der konig ein guot pfert dar bringen und sprach das er daroff seß. und
er det es und nam urlaub von dem konig und schied von dannen
und reyt groß tagferte durch das fremde lant. und geviel es eynes abendes
das er herbergte in eynem wißen mönichcloster, da im die brüder groß ere daten
umb des willen das er was der abentürlichen ritter eyner. des morgens, da
er hett meß gehört und da er ußer dem mönster solt gan, da sah er zu der rechten
syten wert ein grab, das nuowelich gemacht was als yn ducht. da ging er dar
besehen was es wer. und da er dar by kam, da sah er das es also schön was
das yn ducht das da unden leg ein groß herre. da stunden buchstaben die da
sprachen:< hie lyt der konig brandemer von gorre, den herre gawin erschlug.>
und da was er sere betrubt da er das hort, wann er hett yn sere lieb,
und were es ein ander gewest dann her gawin, er müst dot sin gewest. da
sprach er< ach gott>, und schrey sere und sprach, es were sere groß schade den
von konig artus hoff und noch manchem ritter von fremden landen.
den tag verleib lanczelot dainne sere ruwig umb des konigs willen,
des biderben herren, der im manch ere gethan hett. des andern morgens,
da er gewapent was, da bevalhe er die bruder zu gott und saß off syn pfert und
fuor als lang biß das er mit abenture kam zu den grebern da die schwert waren
off gestoßen. und als bald als er die greber und die abenture gesach, da fur
er darinn mit synem pferde und besah die greber. und da schied er von dannen
und fur als lang biß das er kam in konig artus hoff, darinn im ein und die andern
groß ere daten als bald als sie yne sahen. wann sie begerten sere synes komens
und auch der andern gesellen, der dannoch wenig was komen. und die
da wiedder waren komen die hetten nit geschaffen dann des sie groß schand
hetten. - hie leßet sich aber die rede von yne zu sagen und komet wiedder
zu galaat, der lanczelottes son was.
nu saget uns die abenture das, da galaat was gescheiden von lanczelot,
das er manchen tag reyt also als yn abenture furte, ein zytt vor sich, die ander
hinder sich, also lang biß das er kam in das closter da der konig morderans
lyt. und da er hort mere von dem konig, der des guoten ritters beyte, da gedacht
er yn zu sehen. des andern tages, da er meßse gehort hett, da kam er
dahin da der konig was. und da er dar kam, der konig, der da
lang het verlorn das gesiecht und die macht von dem libe, da geschahe es das
er sich off rachte, als bald als er den ritter fuolt das er yme nehen begunde,
und sprach zu galaath:< diener unsers herren, du werlicher ritter, des komen
ich so lang gebeyt han, hilff mir und laß mich rasten off dyner bruost
also das ich mög sterben zwuschen dynen kuschen armen. wann uber alle
ritter so bist du küsch und reyn also als die blumen von der lylien, in der die
kuscheit ist bedutet, die da ist viel wißer und schoner dann alle die andern.
du bist ein lylie von kuscheit, du bist ein rechte rose und ein blum von guten
tugenden die da hat hicz von füre. wann das füre von dem heiligen geist ist
in dich gegoßen und entfenget in dir; wann myn fleisch, das da alles dot was
und verdorben, das ist alles lebendig worden und in guten tugenden.>
da galaat hett gehört diße rede, da saß er nyder zu den heubten des konigs
und umbgreiff yn und legt yn off syn bruost, umb des willen das es dem guten
man not was das er ruoget. und der konig senckete sich zu im und umbgreiff
yn über die schuoltern und begunde yn zu duhen und sprach:< lieber vatter
jhesu crist, nu han ich mynen willen! nuo bitt ich dich das du komest und
nemest mich, wann in dießer freude, der ich so lang begeret han, ist nit wann
rosen und lilien.>
also bald er diß gebete het gethan an unsern herren, da was es wol ein
schinbarlich ding das unser herre syn gebet hat erhört, wann da gab er alczu
hant dem die sele dem er gedienet hett und verschied zuschen galaats armen.
und da es die in dem closter gewar worden, da kamen sie zu der lichen und
funden das die wunden, die er also lang het gehabt, die waren alle geheilet,
und das hielten sie vor ein groß wunder. da daden sie der lichen ir recht, als
man eynem konig billichen thun sol, und begruben yne darinn. und galaat
bleib da zwen tag, und an dem dritten tage da schiede er dannen und reyt als
lang biß das er kam in die groß wiltniß, da er fand eynen bruonnen, der sot recht
sere. und als bald als er hett die hant darinn gestoßen, da floch die hicz, umb
des willen das er nye keyn hicz von unkuscheit het gewuonnen. und das hielten
die von dem lande vor groß wunder. und darnach verlose er synen
namen und wart geheißen galaats bruonne.
da er die abenture zu ende bracht hette, da kam er zu gorre. und er kam
in das closter da lanczelot was gewest, da er hett funden das grab des koniges
loßente, josephs son von armathyen, und an symeons grab, da er hett gefelet.
und da er darinn kam, da sah er in die crufften die under dem mönster
stunde. und da er sah das es also wünderlich brant, da fragte er die bruder
was das were.< herre>, sprachen sie,< das ist ein wunderlich abentür die nit
mag zu ende bracht werden, es thü dann der der da überkomen sol mit gutem
und von ritterschafft alle die gesellen von der tafelrunden.>< ich wolt>, sprach
er,< das ir mich an die dören geleydent da man yn geet, were es uch lieb.> da
sprachen sie, sie wolten es gerne thuon. da furten sie yne an die tören von der
crufft, und da ging er darinn. und als bald als er nahe by das grab was komen,
da was das freißlich für gelegen und die flamme, die manchen tag hett groß
und wunderlich gewest umb das komen von dem der keyn böse hicz hat in im
gehabt. und da er kam an das grab, da hub er es off wiedder berg und sah darinn
ligen den lichnam symeonis. und als bald als die hicz was gelegen, da
hort er ein stymme die da sprach:< galaat, galaat, ir sollent gott billich loben
und eren von dem das er uch so groß gnad gegeben hatt das er umb das guot
leben, das ir hant mögen verlaßen die irdenischen pin und die seczen in die
freude von hymmelrich. ich bin symeon, uwer alteren eyner, und han in
dießer großen hicz, die ir gesehen hant, wol druohuondert jare und vierundsehczig
jare gelegen umb eyner sunde willen die ich eyns det wiedder joseph von armathia.
und mit der pynen, die ich gelitten han, so were ich verdammet und
verlorn, wann die gnad von dem heiligen geist, die da me hat gewircket an uch
dann die irdenische ritterschafft, die hat mich gesehen mit der barmherczikeit,
umb die groß demütikeit die an uch ist. so hat er mich genomen durch syn
gnade ußer der irdenischen pin und hat mich gesaczt in die freude von hymmelrich,
alleyn umb die gnad das ir her kament.>
die von dem closter die dar by waren komen also bald als die flamme was
verloschen, da horten sie wol die reden, und das hielten sie vor groß wunder.
und galaat nam den lychnam ußer dem grab und ging in das mönster. und
da er das hett gethan, da namen yne die da waren und begruoben yne als man
ein ritter sol begraben, wann er was ein ritter gewest, und daten im solchen
dinst als man im sol thuon und begruben yne vor dem hohen altare. und da
sie das hetten gethan, da kamen sie zu galaat und daten im also groß
ere als sie im ümmer kunden gethuon. und da fragten sie yne wannen er were
und von was lüten, und er sagte yn die warheit.
des morgens, da galaat hett meß gehört, da schied galaat von dannen
und bevalhe die bruder zu got. und macht sich off synen weg und reyt in
wyse funff jare, ee dann er kame in des koniges mahames huß.
und alle die funff jare det im parczifal geselleschafft war das er fuore. in der
zytt hetten sie alle die abenture zu ende bracht in dem konigrich von logres,
das man der nit vil me geschehen sach, es weren dann zeychen von unserm
herren gott. und in keynem end da hien sie ye kamen, da wurden sie nit überkomen,
wie viel lüt das da waren, noch das sie sich forchten noch sorg hetten.
eyns tages geschach es das sie ußer eyner wiltniß solten faren, die was sere
groß und wünderlich. und yne begeynde bohort neben an eyner straßen,
und er reyt alleyn. und da sie yn erkanten, da was nit fragens ob sie fro weren,
wann sie hetten sere lang gefaren das sie syn hetten begeret. sie gruoßten yn
und sprachen das er gut gluck und ere müst han, und er antwurte yn auch also.
da fragten sie yn von synem wesen, und er sagt yn die warheit und wie er sitherre
gefarn hett und sprach, es weren wol funff jare das er nye vier nacht geleg
da er vor me gelegen hett, noch in herbergen, aber in fremden wiltnißen,
da er me dann hundert wert dot wer gewest, da die gnad von dem heyligen
geyst yn allzyt getröst hett.< und fundent ir ye sitherre das wir süchende
sint?> sprach parczifal.< sicherlichen>, sprach er,< neyn, wann ich
weiß wol das wir nit von einander komen noch gescheiden, wir haben dann
zu ende bracht das darumb dieße suchung wart angehaben.>< des müß uns
got helffen>, sprach galaath,< wann als helff mir got, ich weiß keyn ding das
mich me erfreuwe dann das ir komen sint, wann ich mynne uwer gesellschafft
und begeren ir von ganczen mynem herczen.>
also kamen zuhauff die dry gesellen die abenture von einander gescheyden
hett. da rieten sie lang zyt, also das sie eynes tags kamen zu der burg von
gorbemon. und da sie dar waren komen, und da sie der konig erkant, da wart
die freud groß und wünderlich, wann nu wüsten sie wol das sie von dißem zukomen
solten sie wol geware werden der abentür von der bürg, der sie lang gebeit
hetten. und die meren kamen off und nyder also viel das es alle die von
der burg gewar worden, und sie kamen sie alle gesehen. und der konig pellis
schrey uber galaat, und also daten auch die andern, wann sie hetten yne gesehen
ein cleyn kint. und da sie entwapent waren, elyas des konigs pellis
son bracht yn das schwert herfüre das da gebrochen was, da von die abentur
uch zu andern zyten gesagt het, da mit joseph was geschlagen worden
durch syn beyn. und da er das schwert ußer der scheiden het gezogen
und das er yn hett erzalt wie es gebrochen was, da nam es bohort mit der hant,
besehende ob er es wiedder kund zu hauff geseczen, aber des mocht nit syn.
da er gesah das er gefelt hett, da gab er es parczifal und sprach:< herre, versuchent
diß abenture ob ir sie zu ende künnet bringen.>< gerne>, sprach er
und nam die stuck und legte sie zu einander; wann sie enkunden nit zuhauff
gespringen. und da er das gesach, da sprach er:< herre, an dißer abenture
haben wir gefelt. nun sollent ir uch daran versuchen, und so ir daran felent,
so gleuben ich wol das sie nümmer zu ende bracht werde mit keynem dötlichen
menschen.> da nam galaat das schwert und fugt den einen bruch an den andern.
zuhant spruongen die stuck zu einander als wünderlich das keyn mensch in der
welt was der da die bruoch möcht erkennen die zuvor waren und das es ye were
zubrochen gewest.
da die gesellen das gesahen, da sprachen sie das yne unser herre
hett ein gut anbeginne bewiset. nu gleubten sie wol das sie lichticlichen die
andern abenturen zu ende bringen solten, die wyle das es yne hie mit was wol
gegangen. und da die von der burg gesahen die abenture von dem swert vollenbracht,
da waren sie sere wünderlichen fro, und da gaben sie es bohort und
sprachen, es möcht nit baß bestatet werden, wann er were sere ein biederman
und ein guot ritter.
da es kam an die vesperzytt, da begunde der hymmel trüben und duonckel
zu werden und sich zu wandeln. und der wint huob sich groß und wunderlich
und fur durch den pallast, und der was vol hiczen, das das meyste teil verbrant
und besenget ir hare, und vielen auch viel in amacht von großen sorgen die
sie hatten. und da horten sie ein stymm die zu yn sprach:< die da nit siczen
sollent an der tafeln jhesu cristi, die geen ir straß; wann nu sollen gesettiget
werden die werlichen ritter von der hymmelschen spise.> da sie das horten,
da gingen sie alle uß, sunder der konig pellis, der da sere ein byder man was
und von heilgem leben, und elyas syn suone und ein küsche jungfrauwe, die
da was des koniges nyfftel, die da was die heiligste und die biederbste die man
finden möcht. und by dißen dryen so blieben die dry gesellen, besehen was
zeichen yn unser herre thun wolt. da sie ein wyle waren da gewest, da sahen
sie komen wol nün ritter zu der töre yne gewapent, die da ir helm abe daten
und ir wapen. und kamen zu galaat und neygten im und sprachen:< herre,
wir han uns sere gezauwet und geylet, darumb das wir weren by uch zu dießem
essen da der hohe meyster sol geteylet werden.> und er antwurt yn das sie
wilkumen weren, wann sie weren wol zyt komen. da saßen sie nydder mitten
in dem pallast, und galaat fragt sie wer sie weren. und dry sprachen, sie weren
von galle, und die andern dry sprachen, sie weren von denmarcken.
in dem das sie retten, so sahen sie komen ußer eyner kammern eyn bette
von holcz, und das trugen vier juongfrauwen. und in dem bette lag
ein gut man glich eym siechen manne, und er hett ein güldene kron off synem
heubt. und da sie waren mitten in dem pallast, da saczten sie yne nyder und
gingen ir straßen. und er hub syn heubt off und sprach zu galaat:
< herre, wilkumme mußent ir syn, wann ich han uwer sere begeret zu sehen und
han sere gebeyt uwers kumens, in der maßen und in der pynen da es ein ander
nit künde als lang gelitten han. wann ob got will, nu ist die zyt komen
das diße ding sollent glich werden, und ich sol scheyden von dißem ertrich also
als es mir gelobet ist vor langer zytt.> die wyle das sie also retten, da horten
sie ein stymme die da sprach:< die da nit sint gewesen gesellen von dem heiligen
gral, die gend hinuß, wann es ist nit recht das ir lenger hieinne blibent.> als
bald als die rede was gesprochen, da ging uß der konig pellis und elyas und die
jungfrauwe. und da der pallast ledig was von den die da nit gesellen waren
von der suchung, da duchte die dainne waren verliben das da von hymmel
kam ein man, gecleydet in glichniße eynes bischoffs, und hett eynen kruommen
stab in der hant und het ein infelen off dem heubt. und vier engel brachten
yne in eynem sere richen seßel und saczten yn by den heyligen grale.
der da in glichniß eynes bischoffs wart bracht, der hett buchstaben an syner
stirne die da sprachen:< sehent hie joseph, den ersten bischoff von der cristenheit,
denselben den unser herre sacrierett in der statt von saras in dem geistlichen
pallast.> und die ritter, die das sahen, erkanten wol die buchstaben,
wann sie wunderten sich sere was das möcht syn. wann der joseph, da von
die buchstaben sagten, was von dießer welt gescheyden vorhin me dann druhundert
jare. und er sprach zu yn:< ach ir ritter gottes, diener unsers herren
jhesu cristi, nit wündert uch das ir mich sehent vor uch also als ich bin vor dem
heiligen vaß. wann also als ich im dienete off ertrich, also dienen ich im die
wyle das ich bin geistlich.>
da er das gesprochen hett, da ging er zu der tafelen wert, die da von silber
ist, und lag darneben off syne knüw vor dem altar. und da er lang
hett also gewest, da hort er die thüre off gan, und er sah darwert, und also daten
die andern alle und sahen dann ußkomen die engele die joseph hetten bracht.
und der zwene brachten zwo kerczen und der ander ein zwehele von rotem
samet, und der vierde bracht ein spere, das blut also sere das die tropffen runnen
wiedder tale in ein buoß die er in der hant hett. und die zwen saczten ir kerczen
off die tafelen und der dritt die zwehele vor das heilig vaß; und der vierde hielt
das spere stracks uber das heilige vaß, also das das blut das wiedder tale floß
das ranne in das heilige vaß. als bald als sie das hetten getan, da stunt joseph
off und huob das spere ein wenig höher von dem vaß und bedeckte das mit
der zwehele von sammet, die sere rych was.
da det joseph glich das er zu der meße sich bereyte. und da er ein wyle
daran gewest was, da greiff er in das heilige vas und nam ein ostien, die da was
gemacht in glichniß eines brötlins. und mit dem das er das off heben solt, da
kam von dem hymmel hernyder ein figur glich einem kinde. und das hat
ein anczlit also rot und also brinnende als fuoer und ging in das brot, also das
es die in dem pallast schinbarlichen sahen das das brot hett ein forme von eim
menschen. und da yn joseph lang hett gehalten, da legt er es in das vaß.
da joseph das hett gethon das zu dem dinst der meßen hört,
da kam er zu galaat und küßet yne und sprach das er syne bruder küßte, und er
dete es. und da er das het gethan, da sprach er zu yne:< dyenere jhesu cristi,
wann ir hant uch gearbeit in pynen umb das ir eyn teyl mochtent sehen des
wuonders von dem heyligen grale, nu seczent uch vor diße tafele, so werdent
ir erfullet von der höhsten spyse und von der besten die ye keyn ritter gekunte
und von der hant selber unsers herren. und ir mögent wol sprechen das ir
uch wol gearbeyt hant, wann ir sollent huot nemen den höhsten lone den ye
ritter genomen.>
da joseph das hett gesprochen, da verschwand er under yne, das sie nit
wüsten war er komen were. da saßen sie zuhant an die tafele mit
großen forchten und weinten herczelichen sere, also das ir anczlit rot waren.
da sahen die gesellen in dem faß einen man als er zu mal nacket were, und im
waren die hende blutig und der lip und die füße. und er sprach zu yne:
< ritter und myn getruwe knecht und myn guot kinder, die von dötlichem leben
sint worden geistlich und die mich also lang hant gesucht das ich mich nümer
verbergen mocht vor uch, ir müßent gesehen ein teil von myner heymlichkeyt.
wann ir habent also viel gethan das ir sint geheischen an myn tafele, da nye
keyn ritter mer an aß sitt der zytt das joseph von armathia daran aß. wann
die andern hant gehabt also als sie verdienet hant, das ist zu wißen das die
ritter von hinnen und noch von manchen andern landen sint gesettiget worden
von der gnade des heiligen geistes und von dem heiligen vaß. wann sie hant
nit geeßen by mir selber also als ir sint geseßen. dann nement und enpfahent
die hohe spise der ir so lang zyt begeret hant und darumb das ir uch so sere
gearbeit hant.>
da nam erselber das heylige vas, und er kam zu galaat, und er knuwete
nydder. da gab er im synen schöpffer, und er enpfing yne mit zu hauff geleyten
henden. und also daden alle die andern; und ir was keyner, yne ducht das
man im das stücke in den muont gebe in glichnuß von brot. da sie alle hetten
enpfangen die hohe spyse, die sie also süß ducht und also wünderlich das sie
ducht das es das beste ding were das man erdencken möcht, der sie also erfullet
hett der sprach zu galaat:< suon, also reyn und also gut als werntlich mensch
syn mag, weystu was ich halten under mynen henden?>< neyn>, sprach er,
< ir sagent mir es dann.>< es ist die schußel daruß das jhesus aß das lamp off
den grünen donrstag mit synen jungern. das ist die schüßel die da hat gedienet
allen den zu danck die da sint gewest in mynem dinst. diß ist die
schüssel die nye keyn gleubig man gesah, sie dynte im zu danck. und darumb
das sie hett gedienet allen lüten, so sol sie billich geheißen syn der heylig
grale.
du hast gesehen des du so lang begeret hast zu sehen. und noch
hastu es nit also völliclichen gesehen als du noch thun solt. und weist du wo
das syn sol? in der stat von saras in dem geistlichen pallast. und
darumb soltu von hinden faren und geselschafft thuon dem heiligen vaß, das
zu nacht scheiden sol von dem konigrich von logres in der wise das es
da nummer me sol gesehen werden, noch fürbas keyn abentür mer gescheen
sol. und weyst du warumb es von hindann feret? darumb das es nit geeret
wirt als es solt, noch im wirt nit gedienet als es von recht solt von den von
dißen landen. wann sie hant sich geergert, wie wol das sie erfült sint gewest
von der gnaden des heiligen vaßes. und darumb wil ich das du geest morn
frü biß an das mere, und da saltu finden das schiff, darinn du nemest das schwert
mit dem fremden gehenck. und darumb das du nit alleyn farest, da wil ich
das du nemest mit dir parczifal und bohort und nymans me. und auch darumb
das ich nit enwil das du von dißem lande scheydest, du habst zuerst gesunt
gemacht den konig mahagine, so wil ich das du nemest des blutes von
dißem spere, und schmyere im syn beyne. wann das ist ein ding, da mit er
geneßen sol und anders nit.>
< ach herre, warumb laßent ir sie nit alle mit mir faren?>< darumb das ich
es nit stelen! wann recht also als sie mit mir geeßen hant an der tafelen von
dem heiligen grale, und uwer sint zwölff, als zwölff waren der apostelen, und
ich bin der dryczehende uber uch, wann ich sol uwer meyster syn und uwer
hirte. und recht also als ich teylte und det sie gan durch alle lant zu predigen,
recht also scheiden ich uch, den eynen herre, den andern dar, und sollent alle
in dißem dinste sterben, an uwer eyner.> da gab er yn synen segen und fur
dannen in der wise das sie nye enwisten war er keme, wann das sie yne zu hymmel
wert sahen faren. und galaat kam zu dem spere, das da was gesaczt
uber das heylige vas uff der tafeln, und nam des bluotes und kam zu dem konig
und bestreych im die beyn da er durch gestochen was. und da det
er sich zuhant an und sprang von dem bette gesunt und biederbe. und da
danckte er unserm herren von dem das er yn also lichticlichen gesunt hett gemacht
und erneret. und darnach lebte er noch lang zytt, wann das enwas
nit in der welt, wann er gab sich zu hant in eyn closter mit wyßen mönchen.
und unser herre det sitherre manch zeychen umb synen willen, da von die
abentüre hie nit ensaget, wann da von wer viel zu sagen.
recht umb die mitternacht, da sie hetten lang zytt unsern herren gebetten
das er umb syn barmherczikeit sie wolt furen zu beheltniß yrer selen war das
sie kemen, da kam ein stymm die da sprach:< myn kinder und nit myn stieffkinder,
myn frund und nit myn fynde, geent von hinndann und farent dar da
ir truwent das best zu thuon und recht als uch abenture füret.> da sie das
horten, da antworten sie alle mit eyner stymme:< vatter von hymmelrich,
gebenediet systu das du uns heltest vor dyn kinder und vor din frunde. nu
sehen wir wol das wir nit verlorn han an unser pyn und an unser arbeit.> da
gingen sie ußer dem pallast und gingen in den hoff und funden wapen und pferd
und saßen off behendiclich als bald als sie gewapent waren. da
sie ußer dem pallast komen waren, da fragten sie und sprachen die ein zu den
andern wann sie weren, umb das ein die andern erkanten. und funden das
ir dry von gallen waren, und claudins, des konig claudas sone was ir einer;
und die andern, wann das sie weren, waren edel gnung und von hohem
geschlecht.
da es ging an ein scheiden, da kußten sie sich als gebrüdere und weynten
hercziclichen sere und sprachen zu galaat:< herre, wißent das wir nye so fro
wurden als da wir wüsten das wir uch zu gesellen solten han, und wurden nye
so betrübt als wir syn von dem das wir von uch scheyden mußen als bald; wann
wir sehen wol das diß scheyden unser herre wil, und darumb mußen wir scheyden
sunder ruwe.> da sprach galaat:< lieben herren, ich hett uwer geselschafft
als gerne als ir die myn, wann ir sehent wol das es nit syn mag das
unser eyner dem andern gesellschafft thüe. und darumb so bevelhe ich uch
zu got und bitten uch des: koment ir in den hoff des konigs artus, das ir mir
grüßet mynen herren lanczelot mynen vatter und alle die gesellen von der
tafelrunden.> und sie sprachen, kemen sie darwert, sie enwolten syn nit vergeßen.
da schieden die eyn von den andern und furen ir straß. und galaat
kerte hindersich, er und syn gesellen, und rietten das sie an das mere kamen
des vierden tages; und sie weren belder dare komen wann sie enkunden der
straßen nit.
da sie kamen an das mere, da funden sie das schiff da sie das schwert mit
dem fremden gehencke inne funden und sahen auch die buchstaben an dem
buort von dem schiff die da sprachen das nymand darinn solt gan, er gleubte
dann genczlich an gott. und da sie waren komen an das bort und darinn
sahen, da sahen sie das mitten in dem bette, das in dem schiff was gemacht,
lag die tafele von silber die sie hetten gelaßen in des rychen konigs mahagines
huß. und der heylige gral stunt off der tafele, gedeckt mit eim roten samet,
das was gemacht in glichniß eyner zwehelen. da die gesellen sahen die abenture,
da wisete sie der ein den andern und sprachen, es were yn wolkomen das
yne das solt gesellschafft thuon, des sie allczyt begeret hetten zu sehen, als biß
dar da sie verliben solten. da macht ir yglicher ein crucz vor sich und bevalhen
sich zu gott und gingen in das schiff. und als bald als sie darinn kamen,
da kam ein groß wint und schlug in den segel also wünderlich das er das schiff
det von dem staden gan und warff es in das hohe mere. da begunde es faren
sere schnelle, wann es der wint treibe.
in der wise furen sie lange in dem mere das sie nye inwüsten ware sie kaemen
und war sie furen. alle die zitt das galaat off stunde und schlaffen ging bat
er unsern herren got das, wann er bette und begerte den tod, das
er yn im seden wolt. und das det er also lang nachtes und tages das die
hymelische stymm sprach:< galaat, nit zwyvel daran, wann unser herre sol
dir dynen willen thun von dem des du yne gebetten hast. und wann du des
todes begerest, so soltu yn han an dem libe, und das leben sol die sele hann und
die unvergencklich freude.> das gebete das galaat also dick hett gethan das
hett parczifal wol gehört, und hett yne sere wünderlich warumb das er das
det. da bat er yn umb truw und gesellschafft, die under yn zweyn solt syn,
das er ym sagen wolt warumb er das dete.< das sol ich uch sagen>, sprach
galaat:< an der nacht, da wir sahen ein teyl der wuonder von dem heyligen
gral, die uns unser herre bewisete durch syn barmherczikeit, in dem das
ich sahe die verborgen ding die da nit sint entdecket eym yglichen, one alleyn
dem diener jhesu cristi, in dem das ich gesah diße ding, die keynes menschen
hercz mocht erdencken, da was myn hercz in solcher begirde, wann wer ich da
von der welt geschieden, ich weiß wol das nye keyn mensch in solchen freuden
gestorben were als ich hett gethan. wann da was also groß geselschafft von
engeln by mir das ich dann gefaren were von dißem irdenischen leben in die
hymelische freude der engele und der merteler und der lieben fründe unsers
herren. und darumb das ich gesah das ich noch in als groß wollust und freude
sol komen oder in viel größer dann ich were, darumb so thun ich diß gebet. und
als bald mich unser herre in als groß freud seczet, so wil ich in dießer bede bitten
und also hoffen zu scheyden von dißem ertrich.>
also beschied galaat parczifal wie er sterben wolt also als im die hymmelische
stymme hat gesagt. und in der wyse als ich uch gesagt han, also verlorn
die von dem konigrich von logres den heiligen gral umb yrer sund willen, der
sie als manch werb erfult hett. und recht also als yne unser herre gott hett
gesant galaat und joseph und den andern die von yne waren komen, umb
ir guote, recht also nam er yn uß den bößen umb ir boßheit die er an
yn fant. und darumb so mag man gesehen schynbarlichen das yn die bößen verlorn
hant umb ir boßheit das die guten lang zyt gehalten hatten mit yren guoten.
lang zyt verlieben die gesellen in dem mere als viel das sie eynes tages
sprachen zu galaat:< herre, in dem bette das uch wart gemacht also als die
buchstaben sprechen geschlieffent ir nye. und darumb so sollent ir es thuon,
wann dißer brieff spricht das ir rasten sollent off dißem bette.> und er sprach
das er daroff rasten wolt. und er legt sich daroff und schlieff ein lang wyle.
und da er erwachet was, da sah er vor sich und sah den thorn von saras. da
kam ein stym die sprach zu yn:< geent ußer dem schiff und nement under uch
dryen die tafelen von silber und tragent sie in die stat also als sie
ist, und nit seczent sie nyder, ee das ir koment in den geistlichen pallast, da
unser herre got zu erste sacriret joseph von armathia zu eynem bischoff.>
in dem das sie wolten die tafel uß dem schiff thun, da sahen sie das waßer
nydder und sahen das schiff komen da sie vor langer zitt parczifals swester
hetten yn gelegt. und da sie das gesahen, da sprach ir eyner zu dem andern:
< die jungfrauwe hatt uns wol ir gelübt gehalten die uns bißherr hat gedienet.>
da namen sie die tafele und daten sie ußer dem schiff. bohort und parczifal
namen sie zu forderst, und galaat nam sie hinden. da gingen sie
zu der stat wert. und da sie kamen biß an die porte, da was galaat sere müde.
und er sah eynen man under der porten, der da ging mit krucken und wart
der lüte die im pflagen gut zu thun umb gottes willen. und da er nah by yn
kam, da rieff er im:< guot man, kuom herre und hilff mir biß das wir diße tafele
in den pallast getragen.>< ach>, sprach er,< umb gott, was sagent ir, es ist wol
zehen jare das ich nye kunde gegan sunder hilff.>< es enschatt nit>, sprach er,
< stant off, und nit enforcht dich, du bist genesen.>
da galaat das hette sprochen, dißer besah ob er gan möcht. da fand er
sich also gesunt und also starck als er nye we hett gewunden. da
lieff er geyn der tafel und nam sie zu eyner syten geyn galaat. und da er in
die statt ging, da sprach er zu allen den die im begeynten den wunder den gott
im hett gethan. da sie kamen oben off den pallast, da sahen sie den seßel
den unser herre die wyl hatt gemacht darumb das joseph daroff seße. und
alczu hant da vernam der konig und die von der stat den großen wunder und
kamen gesehen den lamen man der da was gesunt worden nuowelich.
da die gesellen hetten gethan das yn bevolhen was, da gingen sie in das
schiff da parczifals swester inne lag, und namen sie mit dem bette und trugen
sie in den pallast und begruben sie als rychlich als man eins koniges kint billichen
thun sol. da der konig von der stat gesah die dry gesellen, da fragt
er sie von wannen sie weren und was das were das sie hetten bracht off der silberin
tafeln. und sie sagten im die warheit und die wunder von dem heiligen
grale und die macht die gott daran hett gegeben. und der was ungleubig und
böß als der da was komen von dem geschlecht der heiden, und hilt nit darab
was sie im sagten und sprach, sie weren böß ungleubig verreter, und beyt biß
sie ir wapen hetten ußgethan. da det er sie vahen und det sie in das gefengniß
legen und hielt sie also ein jare das sie nye daruß kamen. und da ging
es yn doch als wol das, als bald sie waren in der gefengniß, unser herre, der ir
nit hett vergessen, sante yne dar vor sie den heiligen grale umb yn gesellschafft
zu thun, von des gnaden sie alle tag wurden gesettiget und erfült als lang als
sie in des konigs gefengniß waren.
in dem jaregezyte da kam es das galaat sich beclagte gein unserm herren
und sprach:< herre, mich düncket das ich genung hab gewest in dieser welt.
ist es uwer wille, so nement mich kurczlich.> desselben tages das der
konig estorant siech lag von dem we des todes, da det er sie vor sich komen
und bat sie umb gnad von dem das er sie gehalten hett zu unrecht. und sie
verziegen off yn. und da starb er zuhant. und da er begraben was, da waren
die von der stat sere leydig, wann sie wüsten nit wen sie zu eynem konig solten
machen und berieten sich lang zytt. in dem das sie in dem radt waren, da
horten sie eyn stymme die da zu yn sprach:< nement den jüngsten von den
dryen gesellen, der sol uch wol behüten und raten als lang als er by uch ist.>
und sie daten das gebott der stym und namen galaat und machten yne yren
herren, es were im lieb oder leyt. und saczten im die kron off syn heubt, das
im sere leyt was; wann da er gesah das es muost syn, da erleubt er es yn, anders
sie hetten yne erschlagen. da galaat dar zu was komen das er
lant solt halten, da det er machen off die tafele von silber eine arche von golde
und von rychem gesteyn, die da bedeckte das heilig vaß. und morgens,
als bald er was off gestanden, da kam er vor das heilige vas und auch syn gesellen
und sprachen ir gebet unserm herren gott mit gutem herczen.
da es zu dem jargezyt kam off denselben tag als er gekronet wart, da stuont
konig galaat und syn gesellen gar fro off. und da sie kamen in den pallast,
den man nante den geistlichen pallast, da sahen sie vor dem heiligen vaß stan
eynen guten man, gecleidet recht als ein bischoff. und der saß off den knyen
und schlug sich vor syn hercz. und der hett umb sich ein groß schare von
engelen, recht als es gottselber were. und da er lang hett gelegen off synen
knyen, da stunt er off und begund die messe sprechen von der koniglichen
muotter gottes. und da es kam an die stillen von der meßen, da det er die
paten von dem kelch und rieff:< galaat, kum her vor, diener gottes unsers herren
jhesu cristi, du solt besehen des du lang begeret hast zu sehen.> und er ging
her vor und sah das heilige vas. da begunde er zu beben sere wunderlich,
wann der da was dötlich gesah die geistlichen sachen. da galaat der
konig das gesah, da hub er syn hende gein dem hymmel und sprach:< herre,
ich dancken dir das du mir hast erfüllet myn begirde, wann nu sehen ich recht
schinbarlichen das keyn zung nit kund erzelen, noch keyn hercz mocht es nit
gedencken. hie sehen ich die großen anhafft und die großen ere und wirdikeit,
alhie sehen ich wunder uber alle wuonder. und die wyle so es also ist, lieber
vatter von hymmelrich, das ir mir hant erfullet myn begirde, darumb so gebent
mir des ich allewegen begeret han. nu bitten ich uch das ir mich in dem pont
und in der freuden, da ich yczu inne bin, wollent nemen von dießem irdenischen
leben und wollent mich furen in die hymmelischen gesellschafft.>
als bald als galaat diße beth gethan hett geyn unserm herren, der guot man,
der vor dem elter stund in glichniß eines priesters, der nam unsers herren lichnam
off der tafel und gab yn konig galaat, und er enpfing yne sere demütiglichen
mit großer andacht. da sprach der guot man:< weystu wer ich bin?>
< neyn ich, ir sagent mir es dann!>< nuo wiß das ich bin joseph, der da was
josephs sone von armathia und den unser herre hatt her gesant dir gesellschafft
zu thuon. und weystu warumb er mich me hat gesant dann eynen
andern? darumb das du mir bist glich gewest in zweyn sachen, in dem das
du sahest die wuonder von dem heiligen grale als ich det, und in dem das du bist
kusch gewest als ich was. darumb ist es wol recht das eyn küsch, reyn mensch
kom dem andern gesellschafft zu leysten.> da er diße rede hett gesprochen,
da ging konig galaat zu parczifal und zu bohort und kußte sie und sprach
zu bohort:< grüßent mir mynen vatter als bald als ir yn gesehent.> da kam
galaat wiedder zu der tafeln und saß darby off syn knye. und er hett nit
lang also gelegen das er dot viel off die platten von dem sale, wann
die sele was im ycz uß dem libe, und die engel die furten die selen hinweg mit
großen freuden und lobten unsern herren got sere.
als bald als galaat was verscheiden, geschah alda ein groß wunder,
wann die zwen gesellen sahen schynberlichen ein hant, die da kam von dem
hymmel, wann sie sahen des lichnams nit des die hant was. und sie kam
recht zu dem faß und nam es und furte es zu dem hymmele, in der wyse das nye
man sittherre so küne wart der da möcht sprechen das er hett sittherre den
heyligen gral gesehen.
da parczifal und bohort sahen das galaat dott was, da waren sie also trurig
das sie nit mochten truriger syn gewest. und weren sie nit also guot lüt gewest
und von also gutem leben, sie mochten bald sere in eynen unglauben gefallen
syn, umb den großen ruwen den sie hetten, und das meyst teil von dem land
die waren zu mal sere betrübt. da wart ein richlich grab gemacht, und als
bald als er begraben was, da det sich parczifal in eyn cluse ußer der stat und
det geistlich cleyder an. und bohort was by im, wann er verwandelt noch nye
syn cleyder von der welt, wann er det es darumb das er noch begerte in des
konig artus hoff zu komen.
eyn jare und zwen monat lebt parczifal in der clusen, und darnach schiede
er von dißer welt. und bohort det yn begraben by syn schwester und by konig
galaat in den geistlichen pallast. da bohort gesach das er was beliben alleyn
in also ferrem lande, recht als er zu babilonien were, da schied er doch von
dannen und fuor biß off das mere also gewapent und kam in ein schiff; und ging
im so wol das er in kurczer zytt kam in das konigrich von logres. und da er
was in dem land, da reyt er als lang biß das er kam geyn camlot da der konig
was. da ward nye keynem man als groß freud gethan als man im det, wann
sie wonten yne verlorn han, wann er was sere lang gewest ußer dem lande.
da sie hetten geeßen in dem hoff, der konig artus det her vor kuommen die
schriber, die da pflagen zu beschriben die abenture der ritter von dem hoff des
koniges artus. und da bohort hett erzalt die abenture von dem heyligen gral,
in der wise als er es gesehen hett, und die wurden beschriben und
behalten in der abtey von salaberis. da von meyster gatiers machen
begund das buch von dem heiligen grale von latin zu welisch, umb konig heinrichs
willen synes herren, den er ser lieb hette. - da von so schwigt die
abenture und sagt nit me von den abenturen von dem heiligen gral noch von
den die sie zu ende brachten.
...... nach dem das meyster gatiers map hett geseyt von
den abenturen von dem heiligen grale genung, als yn ducht, da meynte der
konig heinrich syn herre das mit dem das er gemacht hett nit genung were,
er sagete dann das ende von dem das er zuvor geredet hett und von wem das
er die fromkeyt gesaget hett in synem buch. und darumb so wolt er das letste
teyl an heben. und da er es hett zuhauff gemacht, da nante er es< des
konig artus dott>, umb des willen das er an dem ende diß buchs saget wie das
der konig artus wunt wart in dem stryt von salaberis und wie das er schied
von gyflet, der im als lang gesellschafft det das nach dem nymands was der yn
ye lebendig gesehe. und in der wyse so hub meyster walther das letst teyl
an von dem buch. da bohort was komen wiedder in den hoff in die statt zu kamlot von also
ferrem lande als von jherusalem, wann sie begereten yn alle zu sehen. und
da er yn hett erzalt wie das galaat verschied und wie parczifal gestorben was,
da waren sie alle betrübt in dem hoff, aber doch so trosten sie sich das beste
das sie mochten. da det der konig beschriben alle die abenturen die die gesellen
von der tafelrunden hetten erzalt zu hoff von dem heyligen gral. und
da er das hett gethan, da sprach er:< ir herren, besehent wie vil wir unser
gesellen verlorn hant in dieser suchung!> und da besahen sie es
das sie ir eyn und dryßig hetten verlorn. und von allen den so was ir keyner,
er wer mit dem wapen dott verliben. und der konig hett horen sagen das ir
her gawin manchen het dot geschlagen. den det er vor sich komen und sprach:
< gawyn, ich manen uch off den eyde, den ir mir datent da ich uch ritter machte,
das ir mir sagent das ich uch fragen sol.>< herre>, sprach her gawin,< ir hant
mich also sere besworen das ich sin nit enlaßen in keyner wyse, ich sagen es
uch, und were es auch myn groß schand, die gröst die ye keyn ritter gedet.>
< nu gebieten ich uch>, sprach der konig,< das ir mir sagent wie manchen ritter,
das uch düncket, das ir erschlagen hant in dißer suochunge.> und herre gawin
bedacht sich ein wyle, und der konig sprach anderwerb:< off myn truwe, ich
wil es wißen, darumb das etlich sagent, ir habent ir also viel erschlagen das
es wunder sy.>< herre>, sprach er,< ir wollent wißen myn groß unselikeyt, und
ich sol es uch sagen fur ware das ich ir mit myner hant han erschlagen wol
achczehen, und nit darumb das ich deste beßer ritter sy dann ein ander von
mynen gesellen. und wißent das es nit geschach umb myne ritterschafft,
sunder umb myn groß sunde; und sicherlich, ir hant mich yczunt thun sagen
myn groß schande.>
< sicherlich, lieber neffe, es was wol recht unglucke>, sprach der konig,< und
weiß auch wol das es uch ist geschehen umb uwer sunde willen. doch so sagent
mir ob ir den konig bandomag denckent erschlagen han.>< herre>, sprach er,
< ja, ich sunder, wann ich gedet nye ding das mir so leyt sy als das.>< sicherlich>,
sprach der konig,< ist es uch leyt, das ist nit wunder, wann als helff mir got,
also ist auch mir, wann myn hoff hat me verlorn an im dann an dryen den
besten rittern die irgent darinne waren in alle der suchung.> dieße rede sprach
der konig artus von dem konig bandomag; da von wart herre gawin viel truriger
wann er zu vorn was. der konig, da er gesach das die abenture von dem
konigrich von logres waren zu ende bracht und das ir nit viel me solten syn,
da det er schryen eyn torney in der wießen vor guontiestre, darumb
das er nit enwolt das die gesellen fürbas ir wapen begeben.
wann wie doch das sich lanczelot hett gehalten küsch und reyn umb des
willen das es im der gut man geraten hett, zu dem das er syn bycht hett gethan,
da er was in der suchung von dem heyligen gral und von gottes gnaden hett
er des fyndes verleucket und auch der konigin genievre, also als uns die abenture
da vor hat gesagt. als bald er was komen in den hoff, da beleib es nit
eynen monat das er ward also sere befangen und enbrant off die konigin als er
ye zuvor was gewest, also das er wiedder viel in die sunde von der konigin wegen,
als er zu andern zyten hett gethan. und er het es zuvorn gethan vil wißlicher
und bedechtiglicher dann er es nuo det, also das es nymand geware wart. nu
hilt er es darnach als dörlichen das agravans, herrn gawins bruder, der im nye
recht holt wart, nam syn mer war dann keyn ander, also das er es geware wart
das lanczelot die königin lieb hett und sie yne. die koniginne was schön zu
der zytt das es alle die welt wunder hett und das ettlich ritter sprachen, umb
des willen das ir schönheit nye sich verwandelt, das sie ein kron von schönheit
were und vol aller tugende.
da agravans geware wart von der konigin und von lanczelot, da was er
sere fro. das det er mer umb des willen das er lanczelot zorn darumb thuon
wolt dann das er die frauwen vor schanden behüten wolt. in der wochen
kam es eynes tages, das was des tages da sie zu dem torney wolten ryten zu
gentiestre, da furen der ritter von des koniges hoff viel da hin. wann
lanczelot, der gern dar gewest were in der wise das syn nymands gewar wurde,
da sprach er zu den die da by ime waren, er were also siech das er nit uber eyn
dar möcht komen. wann er wolt wol das leonel und bohort dar furen und die
ritter von irer geselschafft. und sie sprachen, sie wolten nit dar faren, dwyl
das er ungesunt were. und lanczelot sprach:< ich wil das ir morn dahin farent,
und ich sol genesen ee ir herwiedder koment, ob got wil.>< herre, die wil
das ir es wollent, so wollen wir dar ryten; doch so belieben wir lieber by uch
das wir uch geselschafft deten.> und er sprach, des endete er nit. des morgens
schied bohort und syn gesellschafft dannen. da agravans vernam das bohort
hinweg fuor und syn ritterschaft mit im und lanczelot nit, da gedacht er zuhant
das es darumb were das er by die konigin mocht komen als der konig
hinweg gefaren were. da kam er zu dem konig synem herren und öheym und
sprach:< herre, wüst ich das es uch icht vertrüß, ich sagt uch ein ding, und wißent
das ich es thun uch zu warnen vor uwern schanden.>< was ist das>, sprach
der konig,< ist das ding als groß das es myn schand ist?>< ja es, herre>, sprach
agravans,< und sag uch wie dem ist.>
da nam er yn off ein ende und sprach:< herre, es ist also das myn frauw
die konigin die mynnet lanczelot; also dut auch lanczelot sie. darumb das
er nit by sie kan komen zu synem willen so ir hie sint, darumb ist
lanczelot beliben das er nit zu dem torney wil syn, wann er hatt die von synem
huse da hien gesant. also als ir hinweg gefaren sint noch hint oder morn, dann
mag er zu synem willen by die koniginn komen.> der konig artus, da
er diße rede hort, da mocht er es nit gleuben das es ware were. wann er gleubt
sicherlich das es gelogen were und antwurt agravant:< lieber nefe, nümmer
mer sagent solche rede, wann ich gleuben es uch nit! wann ich weiß wol
sicherlich das es lanczelot nümmer gedencket in keyn wyse. und sicherlich,
ob er es ye hett gedacht, ich weiß wol das er es in rechter liebe dete, und darumb
so gleuben ich syn nit das sie wiedder recht ye mit einander zu schaffen gewünnen.>
< wie dem sy>, sprach agravans,< endünt ir nit mer darczu?>< was
wöllent ir>, sprach der konig,< das wir darczu thünd?>< ich wolt>, sprach er,
< das ir sie verspehen detent als lang das man sie byeinander funde, und dann
wüstent ir die warheit und gleubtent mir deste baß ein ander stuont.>< dünt
darzu>, sprach der konig,< was ir wöllent, umb mynen willen sollent ir
nit gehindert werden.> und agravans sprach, er hiesch nit mer. die nacht
gedacht der konig artus sere an das das im agravans hett gesaget. aber er
ließ es im nit sere zu herczen gan, wann er gleubt sin nit als lichticlichen das
es war were. des morgens bereyt er sich zu dem torney, und er saß off mit
großer gesellschafft von rittern die im geselschafft solten thun. und die konigin
sprach:< herre, wer es uch lieb, ich wolt mit faren dißen torney gesehen,
wann ich han hören sagen das da sere weydelich ritterschafft soll syn.>< frau>,
sprach der konig,< ir sollent zu dißer stuont nit dar faren.> und sie schweig.
und er det sie verliben, darumb das er möcht gesehen ob das gelogen were was
im agravans hett gesaget.
da der konig was gescheiden von kamlot, er und syn gesellen, da wurden
sie sere reden von lanczelot und sprachen das er nit solt syn by dißem torney.
und als bald als er gewar was worden das der konig von dannen was gescheiden
und auch die andern die da zu guontiestre syn solten, da stuond er uff
von synem bette und kam zu der konigin und sprach:< frawe, ich wer gern zu
dem torney, wer es uch lieb.>< warumb hant ir also lang gebitten nach den
andern?> sprach die konigin.< fraw>, sprach er,< ich wil alleyn dar und wiedder
komen, in der wise das ich nit erkant werde, noch von fremden noch von heimschen.>
< nu farent dar, es ist mir lieb.> und er schied von ir und kam in syn
herberg und bleib darinne biß das es nacht was.
des abendes, da es nacht was und alles das schlaffen was in der stat zu camlot,
da kam lanczelot zu synem schiltknecht und sprach:< du must mit mir
faren, wann ich wil den torney gesehen zu guontiestre. und ich und du sollen
alleyn riten und alles nachtes, wann umb keyn ding in der welt wil ich nit das
man myn geware werde, noch das ich gesehen werd in dißem weg.> und der
knecht dett syn gebott und bracht im eyn pfert geleyt, das beste das er hett,
als der da wol verstund das syn herre wolt faren zu dem torney. da sie waren
komen vor die stat von camlot, und da sie waren in dem rechten weg zu gintiestre
wert, da ritten sie alle die nacht das sie nye gerasten. des andern morgens,
da es tag wart, da kam lanczelot zu eyner burg da der konig des nachtes
hett gelegen. und lanczelot wer nit also zytlich dar komen dann
umb des willen das er nit wolt tages ryten und auch darumb das er nit
erkant würde. da er kam under die festen, da reit er also verdecket das man
yn kam erkennen kunde. das det er umb des willen das des koniges ritter
noch darinne waren, und es was im sere leyt das er dar was komen, dwil sie noch
da waren. der konig artus lag uff eim fenster und ersah lanczelot und er
kant syn pfert wol, wann er hett es im gegeben; und lanczelottes kante er
nit, wann er hett sich zu viel bedecket. und doch an eyner straßen hub lanczelot
das heubt off, und der konig erkante yne und wiset yn gyflet und sprach
zu im also das es nymand me enhort:< hant ir gesehen lanczelot, der uns nechten
sagte, er wer sere ungesunt und kranck? er ist yczu in dißer burg.>
< herre>, sprach giflet,< ich sagen uch wol warumb lanczelot das dut: wißent
das er wil zu dißem torney in der wyse das yn nymands kenne; und das ist ein
ding das er verleib darumb.> und lanczelot, der sich her vor nit enhuot, der
was yczu mit synem knecht in der burg und was in eyner kamern und hett
verbotten das yn nymands enwysete, ob man nach im fragete.
und der konig, der da lag off dem fenster und beyt das lanczelot under
im solt hien riten, und beleib als lang da das yn wol ducht das lanczelot wer
in der stat verliben. und sprach zu gyflet:< wir hant lanczelot verlorn,
waun er ist yczu in der stat zu herberge.>< herre>, sprach gyflet,< das mag
wol syn, und wißent das er nit rytet dann nachtes, umb des willen das man
yne nit erkenne.>< sint das er sich helen wille>, sprach der konig,< so wollen
wir yn ryten laßen, und hütent uch wol das ir es nymand sagent off ertrich
das ir yne gesehen habent in dißem wege, noch ichselber wil es nymand sagen!
und also mag er wol verborgen faren, wann nymand hatt yn erkant noch gesehen
dann wir zwen.> und gyflet gelobt es im, er enwolt es nymant sagen.
da schiede der konig von dem fenster mit syner gesellschafft. und lanczelot
verleib dainne in syner herberg in eynes schlechten ritters huß; der was sere
rych und der hett zwen weydelich söne, die waren nuowelich ritter worden, die
der konig artus selber ritter het gemacht. und lanczelot besah die
schilde der zweyer ritter und sach das sie zuomal rott waren als fuer. wann
es was zu der zyt gewonheit das keyn ritter der nuowelichen ritters orden an
sich nam das er das erst jar trug synen ersten schilt von eyner farwen; und wo
er anders det, so überdrat er synen orden. da sprach lanczelot zu dem herren
von dem huse:< herre, ich wolt uch bitten das ir mir dißer schild eynen lihend,
das ich zu dem torney fure zu gintiestre, und alles das dar zu höret.>
< herre>, sprach der vavasor,< hant ir nit schildes?>< neyn ich>, sprach
er,< den ich furen wil zu dem torney; dann fürt ich mynen schilt, so würd ich
balder erkant dann ich wolt. wann ich laß yn uch hie und auch
myn wapen biß das ich wiedder kome.> und der gut man sprach:< herre, ir sollent
han was ir wollent und das uch aller ebenst kompt; wann myner süne ist eyner
sere ungesunt das er doch nit künde zu dem torney komen.> in dißen reden
so kam der ritter der da solt faren in den torney. und da er yn gesach, da
grußte er yn sere hübschlich. darnach fragt er yn were er were. und lanczelot
sprach, er were ein ritter von abentüre in dem konigrich von logres, aber
er wolt im synen namen nit gesagen, und sagte im auch nit mer von synem
wesen, wann das er wolt zu dem torney gein gintiestre; wann umb keyn ander
sach were er nit dar komen.< herre>, sprach er,< so sint ir wolkomen, wann
ich wil auch da syn! nuo laßent uns mit einander ryten, so tuot unser eyner
dem andern gesellschafft.>< herr>, sprach lanczelot,< ich ryten nit tages,
wann die hicz thuot mir we. aber wollent ir beyten biß abent, so thuon ich uch
geselschafft, wann ich ryten nit tages, in keyn wyse.>< herre>, sprach der
ritter,< ir duncket mich als byderbe syn das ich thuon wil was uch lieb ist, und
wil den tag verliben umb uwern willen, und darnach, welch zyt das ir faren
wollent, so fare ich mit uch.> und lanczelot danckt im sere dißer
gesellschafft.
eynen tag verleyb lanczelot da inne, und im wart sere gütlich gethan von
allen dem das man eynem guten ritter thuon mochte, und sie fragten yn alle
umb syn wesen. aber sie enkunden sin nit geware werden, sunder das syn
knecht der dochter von dem huß sagt, die weydelich und hübsch was. die
hielt yn sere kurcz, das er ir sagte wer syn herre were. und er, der sah
das sie zu viel weydelich was, gedorst ir doch zumal nit verdecken umb des willen
das es yn unhubscheit duchte syn, und sprach:< werlich juongfrauwe, ich mag
es uch nit offenbaren das ir mich fragent, wann ich wurd meyneydig und mochte
auch mynen herren erczurnen. aber sicherlich, was ich uch sagen kan und
thar das wil ich uch gern sagen.
wißent vor ware das es ist der beste ritter der in der welt ist, des solt ir mir
sicherlichen gleuben.>< sicherlich, ir hant mir syn gnuong gesagt und hant
mich wol bezalt mit dißen reden.> da kam die jungfrauw zu lanczelot und
viel off ir knye und sprach:< edeler ritter, gebent mir ein gabe umb das liebst
das ir in der welt hant.> und da lanczelot gesah vor im ein also schöne juongfrau
off yren knyen und also lusteclich als sie was, da was er sere zornig und
sprach sere süßiclich:< ach liebe jungfrauwe, stent off! wann wißent das
da keyn ding in der welt ist das ich gethuon mocht, ich dete es umb diße bete
die ir mich gebeden hant.> und sie stund off und sprach:< herre, großen
dancke müßent ir han von dißem gelübniß! und wißent ir was ir mir hant
gegeben? herre, ich wil das ir myner rechten armen eynen furent in dißem
torney off uwerm helme und sol uwer wapen syn umb mynen willen.>
und er gelobt es ir, wann er getorst ir es nit versagen, dwyl das er ir
das gelobt hett; wann er was doch ser betrübt von dißer glubde, wann er wüst
wol, würd es die konigin geware, sie solt es im bösen danck sagen und also
großen undanck das er nymmer frieden an ir gewünne. doch also als er sprach,
so wolt er sin glübde halten off abentüre, wann anders so were er ungetruwe;
und das det er alles umb der jungfrauwen willen. da bracht die jungfrauwe
den arme, umb des willen das er nit gehindert würd, und sprach:< herre, wißent
das ir sint der erst ritter den ich ye gebat umb keyn ding und noch nit het gethan,
were die groß güte, die in uch ist, nit gewest.> und er sprach, er wolt
als vil umb iren willen thun das er ümmer solt darumb gescholten werden.
also verleib lanczelot den tag darinn. und des abendes, da es
nacht was, da schied er von dannen und bevalhe die jungfrauwe zu gott. und
det synen knecht den schilt furen den er da genommen hett und hat synen
da gelaßen. und rieten all die nacht sere bald, also das sie kamen des morgens,
da die sonne off ging, eyner cleynen milen nahe by gintiestre.< herre,>
sprach der ritter zu lanczelot,< wo wollent ir herbergen, hie ußen oder in der
stat?>< herre>, sprach lanczelot,< der da wüst etwann entheltniß by der stat
da der torney syn sol, da man heimlich syn mocht, das sehe ich sere gerne,
wann ich enbin nit gern in der stat.>< off myn truwe>, sprach der ritter,< so
ist es uch wolkuomen, wir wollen faren uff die hoen straßen zu der rechten hant
in eyner myner nyfftel huß die uns wol herbergen soll und sol unser sere fro
syn.> da furen sie ußer der hoen straßen und furen dar wert da der frauwen
huß stund. da sie dar kamen und waren abgestanden und da die frauwe erkant
yren nefen, da was sie sere fro, wann sie hett yn sitherre nit gesehen das er
ritter was worden. da sprach sie:< lieber nefe, wo sint ir so lang gewest sitherre
das ich uch nye me gesach und wo hant ir gelaßen uwern bruder, sol er nit auch
zu dem torney?>< frauw>, sprach er,< neyn, wir ließen yn da heim ein wenig
ungesunt.>< wer ist der ritter der mit uch ist komen?> sprach sie.< ich weiß
es nit>, antwort er,< als helff mir gott, anders dann mich düncket das er sere
ein byderbe man sy. und umb die güt die ich an im finde thun ich im geselschafft
zu dem torney, und wir han bede ein glich wapen, und unser uberdeck
sint auch glich.> und die frauw kam zu lanczelott und grußt yn sere hübschlich
und det im groß ere und hieß sie rugen, wann sie weren sere müde, wann
sie hetten die gancze nacht geritten. allen den tag was lanczelot da, und hetten
großen vollen alles des das die frauw hett. des nachtes da besahen die
knecht die wapen der herren ob yn icht gebreche. des andern
tages, als bald als es tag was, da stunt lanczelot off und ging meße hören in
ein capelle eynes eynsiedels, der da wonet in eim wald nahe da by. da er
meß het gehört und sin gebet het gesprochen, also als ein guter ritter
billich thun sol, da ging er dannen und kam wiedder in sin herberg. darnach
da aßen sie ein wenig, er und sin gesellen. und lanczelot hett gesant synen
schiltknecht zu gintiestre, zu besehen wer den von der stat helffen solt und wer
die weren die von der andern syten solten syn. und der knecht ylt sere die
mere zu vernemen und das er bald wiedder kem, also das er zu huß kem ee syn
herre were gewapent. da kam er her wiedder und sprach:< herre, da ist sere
groß volck in der statt und von den andern, und von allen syten sint sie dar
komen, als wol die heymschen als die fremden. und doch so ist ir vil me von
der stat wann von den andern, umb des willen das die gesellen von der tafelrunden
da sint.>< weystu uff welch sytt sich bohort und leonel gesaczt haben?>
< das hant sie by die von der stat, und mit recht; wann anders enwüsten
sie nit das sie gesellen weren von der tafelrunden, enhülffen sie den nit.>
< wer ist von da ußen?> sprach lanczelot.< herre>, sprach er,< es was der konig
diestre und der konig von ißlande und der konig von gallen und die von norgales
und noch vil hoher lüde, aber nichts desto weniger hant sie nicht so gute lüde
als die von der stat. wann die fremden sint nit als wol gewon wapen zu füren
als die von dem konigrich von logres, noch als guot ritter.>
und da saß lanczelot uff syn pfert und sprach zu synem knecht:< du solt
nit mit mir faren.> und er sprach, er wolt gerne beliben, dwyl das er es wolt;
wann er were lieber mit im gefaren. da furen die zwen off den plane vor gintiestre,
der da vol ritter was die stachen und tornyrten, also das der torney als
vol was das sie zuhauff waren zu beyden syten. und herre gawin trug des
tages keyn wapen und auch syn bruder gaharies, wann er wüst wol das lanczelot
da sin solt, und er enwolt nit das sie zu hauff kemen, darumb das er forcht
das haß und zorn under yn off stund. der konig hett groß geselschafft von
rittern by im und was gegangen mit den by den torney das sie yne sehen. und
her gawin und gaharies waren auch by im. und der ritter der da was komen
mit lanczelot fragt yn wem das sie helffen wolten. da sprach lanczelot:
< welch düncket uch das die ergeste han?>< herre>, sprach er,< die
von ußen, als mich duncket, wann das ander sint sere gut ritter und sint alle
gewon wapen zu furen.>< so wollen wir den von ußen helffen, wann es were
nit unser ere das wir den hülffen die es an dem besten hant.> und der ritter
sprach, er were bereyt zu thun alles das er wolt.< nu wol an>,
sprach lanczelot,< laßent uns den von ußen helffen!>< in gottes namen>, sprach
der ander,< ich volgen uch nahe.>
da trat lanczelot hart in den stegreiff und fur wiedder sie und stach eynen
ritter, dem er begeynt mit synem komen, als hart das er yn zu der erden bracht
mit synem pferde. da fuor er fort und wolt syn macht thun, wann syn glene
was nit gebrochen. und traff eynen andern ritter, das im der schilt noch der
halßberg nit enhulffen, er stach im eine große wunde in die linck syten; und
er was aber nit dott, wann er faßte yn wol und falt yn zu der erden von dem
pferde als hart das er zu mal verirret was. mit dem falle den er dete so zurstob
syn glene lustlichen. da hielt manig ritter stille von dem torney, und
etschlich sprachen:< in truwen, nu han wir gesehen eynen schonen stich von dem
nuwen ritter!>< ja sicherlich>, sprachen die andern,< es ist der schönste riet
gewest der da huot geritten wart von eynem eynigen ritter, noch enduot daling
keyner als guten.> und lanczelots geselle ließ lauffen zu hector von mares,
der im begeynt mit synem zukomen, und traff yn das er syn glen zurbrach uff
syner bruost. und hector traff yn also hart das er yn und syn pfert mit eym
mal nyder stach.
< nu mögen wir gesehen der bruder eynen nydder gestochen von challot>,
sprach yglicher; und umb den namen der burg von challot waren sie also geheißen
und erkant ware das sie kamen, umb des willen das sie allewegen eyn
wapen trugen. darumb wonten sie, lanczelot wer der bruder eyner von challot,
umb der wapen willen die er trug. da lanczelot gesach synen gesellen off
der erden vor im ligen, da wart er zornig und ließ her lauffen zu hector und
hett eyn kurcz glene und groß. und eyner erkant des andern nit, wann sie hetten
beyde ir wapen verwandelt, das sie also viel me verdeckt kemen zu dem torney.
und stach yn also hart das er yn zu der erden sturczt vor galegandem de gales.
und herre gawin, der da hector wol erkant, wann er hett im syn wapen
gegeben, da er das gesah, da sprach er zu dem konig:< off myn trüwe,
der ritter mit dem roten wapen, der den arm off synem helm füret, er ist nit
der den ich wont der es were, wann sicherlich, es ist ein ander, das sagen ich
uch; wann der bruder keyner von challot gedet nye so gethonen stich.>< und
were gedencket ir der es sy?> sprach der konig.< ich enweiß syn nit>, sprach
herre gawin,< wann mich duncket das es ein byderbe man sy und ein guot ritter.>
und lanczelot hett ycz als viel gethon das er synem gesellen het uffgeholffen
off syn pfert und hett yn offgehaben uß der großen dickten die da was. und
bohort der da kam durch den torney und stach die ritter nyder und leczte
die helme von den heubten und die schilde von den syten und fur als lang biß
das er lanczelot begegnete in dem dicksten. da grußt er syn nit, wann er
syn nit erkante, wann er traff yn mit eyner scharpffen glenen also
hart das er im den schilt spielt und sin halßberg und stach im durch syn recht
syten mit syner glenen, also das er im ein groß, tieff wunden macht, und stach
yn und syn pfert zu der erden.
mit dem das er viel da brach syn glene. aber er lag nit lang alda, wann
das pfert was starck, und lanczelot was byderbe und bleib nye umb der wunden
willen ligen, sunder er stund off und saß wiedder off syn roß, recht bebende
von dem wee und von dem ruwen das yn ein ritter hett nyder gestochen. und
sprach, der enwer nit ein knab der yn zu der erden hett gestochen, wann er
hett nye keynen man gesehen der es im also hett gethan als der hett,< wann
er endet nye keyn woldat die im als bald vergolten würde als die sol werden,
ob ich mag>. und er nam yczu eyn glene, die ein juong herre da hett, und
kerte sich zu bohort.
der plone wart sere bald wyt, als bald als sie gesahen das die zuhauff wolten,
dann sie waren die byderbsten gewest in dem torney, also das man sie hielt
vor zwene die besten ritter von dem plone. da ließ lanczelot lauffen also sere
als sin roß ümmer mocht und stach bohort darnyder. und herre gawin erkant
bohorten wol da er yn gesach off der erden. da sprach er zu dem konig:
< sicher herre, das bohort zu der erden ist gestochen das ist im nit schande,
wann er enwüst sich wo ran zu halten. zwar der ritter der yn ab hatt gestochen,
er ist ein byderbe man und ein gut ritter, und off myn trüwe, hetten
wir lanczelot nit siech gelaßen da heymen, ich sprech, er were es.> und da
der konig hort diße rede, da gedacht er zu hant das es lanczelot were und begunde
zu lachen. darnach sprach er zu herrn gawin:< off myn trüw, der ritter,
wer er sy, er hatt es sere wol von im gethan, wann ich gleuben das er
es noch vil baß sol thun, als mich düncket.> als bald als lanczelot syn
glene hett zurbrochen, da nam er syn schwert in syn hant und beguond groß
büffe geben und die ritter dar nyder zu schlagen und die roß dot zu hauwen
und die schild von den syten zu entnestelen. und die es sahen wunderten
sich. bohort und hector waren off gestanden und saßen uff yre roß und begunden
es so recht wol zu thun an irm ende, das sie nymant enschelten mocht.
und sie machten werck allen den von dem plone also lichticlichen das da viel
waren von ir syten die da ir war namen byzeichen, umb die kuonheit die sie daten.
sie ließen lanczelot dick hindersich faren und beneben, es were im lieb
oder leyt. wann sie waren alczyt vor im und hielten yn also kuorcz das er
muost durch ir hend faren, und benamen im des tages manchen schönen schlag
zu thuon und manch byderbkeit. und das was nit wunder, wann er was sere
wuont und het auch viel verloren synes blutes, also das er nit enwas in syner
macht. und die zwene waren auch von großer macht. und doch die zwen,
es wer yn lieb oder leyt, so det er yn als viel mit syner byderbkeyt das die von
der stat wurden in die statt getrieben mit rechter macht. und also furte
lanczelot den pryse und die ere von beden syten von dem torney, und
die von der stat verloren viel. also gewuonnen die von ußen sere
viel.
da es ging an ein scheyden, da spraeh herre gawin zu dem könig:< sicherlich
herre, ich weiß nit wer der ritter sy der da den arm off synem helm fuorte;
wann ich sprechen mit recht das er den torney überwuonden hatt und das er
den priß und das lob sol billichen han. und wißent das ich nit zu frieden enkomen
kan, ich wiß dann were er sy, wann er hatt sere ritterlich gefaren nach
mynem gedanck.>< sicherlich>, sprach gaharies,< ich gleub nit das ich yne erkenne,
wann also viel sagen ich es wol das es der best ritter ist von der welt
nach mynem gedanck, noch den ich ye gesah, on alleyn lanczelot von dem
lach.>
diße rede sagten die bruder von lanczelot, und herr gawin sprach das
man im syn pfert brecht, wann er wolt wißen were der ritter were und das er
mit im reden wolt. also sprach auch gaharies. da stiegen sie herab von
dem torn und kamen hernyder in den hoff. und lanczelot, als bald als er
gesah das die von der stat alle verlorn hetten, da sprach er zu dem ritter der
mit im was komen:< lieber herre, laßent uns faren von hindann, wann das
wir nuo lenger blieben, da enmöchten wir nit anegewinnen.> da furen sie ir
straßen sere schnelle und ließen off dem plan irer knecht eynen, der
erstochen was worden von einem ritter mit eyner glenen mit ungevelle durch
syn hercz. da fragte der ritter lanczelot, wo das sie hien faren solten.< ich
wolt ettwann gern syn>, sprach lanczelot,< da ich acht tag beliben möcht,
wann ich bin sere wunt das mir das ryten wol mocht schaden.>< so laßt uns
ryten zu myner nyfftel, da wir hynt lagen, und da sollen wir wol rasten, und
wir hann auch nit ferre dar.> und er volgt im. und sie kamen in eyn buosch,
und das dett lanczelot gern, wann er wüst wol das im etschlicher von des konigs
hoff nach volgte yn zu erkennen. wann des tages hett yn manch ritter
gesehen die da von konig artus hoff waren und von der tafelrunden. also ritten
sie sere bald, er und der ritter und ir knecht eyner mit yne, biß das sie kamen
da sie des nachtes hetten gelegen. und lanczelot stunt ab als blutig, wann
er was sere wunt worden des tages. und da der ritter gesah lanczelot so sere
wuont, da wart er sere erfert. da sant er nach eynem guoten manne, der was
grae. der underwand sich der wunden zu heylen, und er kund sin auch me
dann keyn man der in dem lande mocht syn.
da der gut man hett lanczelots wunden gesehen, da sprach er, er wolt yne
wol generen mit der gottes hilff, aber des enmocht nit bald gesyn, wann sie
waren groß und tieff. also fand lanczelot hilff und radt zu synen wunden,
und kam im sere eben, wann hett er icht lenger gebeit, er wer in groß sorg des
libes komen von den wunden die er hett enpfangen von bohorts henden synes
nefen. also lag er dainne wol sehs wochen das er kund keynen harnasch gefuren
noch von der herberge komen. - alhie leßt sich die rede von yne und
komet wiedder zu konig artus und zu hern gawin.
an dißem ende saget uns die abenture, da herre gawin und
gaharies waren off geseßen und da sie solten ryten nach dem ritter der den
torney hett gewuonnen, da ritten sie darwert da sie ducht da sie hien weren
gefaren. und da sie wol zwo mylen hetten gerant als bald das sie den ritter
wol hetten ervolget, were er da gewest, da begeynten yn zwen jungkherren.
die stalten großen ruwen und waren zufuoß, und die zwen trugen eynen
ritter, der was nuwelichen erschlagen. und her gawin und gaharies furen
darwert und fragten sie ob sie gesehen hetten zwen ritter, mit rotem wapen
gewapent, und der ein furt off synem helm ein juongfrawen arme. und sie
antworten, sie hetten keynen ritter gesehen in der wise gewapent als sie sprechen.
aber sie hetten suost viel ritter gesehen die von dem torney kemen.
< herre>, sprach herr gaharies zu herrn gawin,< wißent furware das der ritter nit
hie heruß gefaren ist; wann were er hie vor gefaren, wir hetten yn lang ervolget,
als bald als wir gefaren hann.>< das wir syn nit enfinden>, sprach herre
gawin,< das ist mir sere leyt, wann sie sint als biederb lüt und als gut ritter
das ich sere gern ir geselschafft hett. und hett ich yn yczu, ich ließ nit, ich
fürte yn zu hern lanczlot, also das ich yglichem des andern biederbkeit sagete.>
da fragten sie die zwen, were der were den sie da trügen.< herre, es was ein
ritter>, sprachen sie.< wer hatt yn also gewuont?> da sprachen sie:< ein wild
schwyn, das hatt yn ergriffen in der wiltniß.> und da wyseten sie wol ein
myle von dannen da es gescheen was.< uff myn truw>, sprach gaharies,< das
ist schade, wann er hatt wol die gestalt von eim tuogentlichen manne.>
da schieden sie von den zweyn und furen wiedder gein gintiestre, und es
was yczu nacht. und da sie dahin kamen, und da der konig gesah hern gawin
wiedder komen, da fragt er yn:< herre gawin, hant ir den funden den ir suchent?>
< herre>, sprach er,< neyn; er ist ein ander straß gefaren dann wir.> da begunde
der konig lachen und sprach:< herre gawin, es ist nit das erst das ir yn
gesucht hant und sol auch nit das letst syn als ich gleuben.>
da gedacht herre gawin wol das yn der konig kente.< herre, dwyl das ir yn
wol erkennent, so sagent mir were er ist.>< gawin>, sprach der konig,< dwyl
er sich helen wil und bedecken, so dete ich unrecht das ich yne endeckte geyn
uch oder geyn dheynem andern. darumb so schwigen ich zu dißer stuont, und
daran verliesent ir nit, wann ir sollent sin noch wol geware werden in zytt.>
< uff myn truwe>, sprach galeandris de gales,< ich enweiß wer er sy; wann also
vil getar ich uch wol sagen das er gescheiden ist von dießem torney sere wunt
und sere blutig, als man wol sehen möcht von eyner wunden die im herre bohort
von gallen stach zu eyner josten.>< ist das war?> sprach er.< ja es!> da sprach
der konig zu bohort:< nu wißent das ir nye ding getadent das uch
me würd beruwen als diß, ist es das er stirbet!>
des abendes retten sie viel von dem ritter mit dem arme, der den torney
uberwunden hatte, und hetten gern gewuost were er wer gewest. aber des
mocht nit gesin das sie des mochten geware worden syn, wann der konig verhale
es als wol das sin nye keyn mensch geware wart biß das sie geyn kamlot
kamen. des andern tages schieden sie von dannen und schruwen eynen torney,
der solt syn vor norgales thoneburg des montags darnach über eynen
monat.
thoneburg was eyn sere starck schloß und lag by norgales. da
der konig was gescheiden von gintiestre, da reyt er biß das er kam zu der burg
challot, da er lanczelot hat gesehen. der konig fur in die burg mit großem
volck; wann her gawin kam mit abenture in dieselbe herberg da lanczelot het
gelegen, und man macht im sin bette in dieselbe kamer da herrn lanczelots
schilt hing. die nacht ging herre gawin nit zu hoff, wann er fült sich ein wenig
ungesunt; wann er und syn bruder gaharies und morderet, der in dem torney
hett wapen gefurt, und noch viel ritter aßen da in der herberge umb das sie
herren gawin geselschafft deten. und da sie waren geseßen zu dem eßen,
die juongfrauwe, die lanczelot den arm het gegeben, fragt herrn gawin die warheit
von dem torney und ob er guot wer gewest und wer den prise dannen hett
gefüret.< sicherlich, jungfrauwe, von dem torney mag ich uch wol sagen das
er wol geschlagen ist, wann ich in guter zyt ye dheynen sah als gut als der.
den hat uberwuonden ein ritter dem ich gern wolt glich syn an guode und von ritterschafft;
und, als helff mir gott, das ist der byderbste man den ich sitherre ye
gesah sit das ich von kamlot kam, wann also viel ist es wol das ich nit weiß wer
er ist.>< herre>, sprach sie,< was wapen truog er an?>< jungfrauwe, er trug
ein wapen zu mal rott und hett off synem helm einer frauwen oder jungfrauwen
arme, ich weiß nit welcher das es was. und werlich, wer ich ein jungfrauw,
ich wolt das der arm myn wer gewest, umb des willen das er mich lieb hann
wolt der yn trug. wann sicherlich, war ich ye kam das ich eynen arm nye
baß bestat ensahe, noch hie noch anderswo.> da die jungfrauw das horte, da
was sie syn sere fro, doch so det sie nit der glichen, umb der willen die by ir
waren.
also lange als sie an der tafelen waren, da dynet die jungfrauwe zu dem eßen.
wann zu der zytt was es gewonheit in dem konigrich von logres das, welch
zytt ritter in ein herberg kamen eynes ritters oder eynes richen mannes, der da
ein jungfrauw oder ein dochter hett, so sie edeler und wolgeborner
was, so sie balder den rittern die dar kamen zu dienen pflag. was sie ein edel
wyp, so pflag sie nit zu dynen zu siczen, sie hett dann alle ding geracht. umb
des willen so dynet die jungfrauwe herren gawin und synen gesellen als lang
sie aßen. und sie was von also großer schonheit als ich uch vor gesagt han,
und sie was also wol gestalt und also wol geschaffen von allen sachen das keyn
jungfrauwe hübscher mocht gesyn. herre gawin sahe die jungfrauw
sere gerne. und sie liebet im also sere das yne ir geluost me zu sehen dann zu
eßen. und yn ducht das dem ritter were wol geschehen der mit eyner also
schönen jungfrawen sich ergeczen und erkürczwylen möcht zu synem willen.
des abendes nach dem eßen geschach es das der wirt sich ging ergan in eyn
graß das da hinder dem huß stunde und leyte sin dochter mit im. und da er
dar kam, da fande er hern gawin und sin gesellen alda und hetten ir kurczwyle.
da stunden sie off geyn im, da sie yne gesahen komen. und da det herre gawin
yne by sich siczen und die jungfrauwe zu der rechten syten, also das sie
saß zwuschen im und morderet synem bruder; und der wirt saß zwuschen herrn
gawin und gaharies. da begunden sie zu reden von manchen sachen. und
gaharies zohe synen wirt ein wenig von herrn gawin, umb des willen das herre
gawin möcht heymlich reden zu der jungfrauwen, ob er wolt. da herre gawin
gesah das er mit ir reden mocht, da sprach er ir zu und bat sie umb die mynne.
und da fragt sie yne wer er were.< ich bin>, sprach er,< eyn ritter und bin geheißen
gawin, des konigs artus neffe, und wolt uch gern lieb han, were es uwer
wille, in der maßen das ir myn nit verschmahen wollent. so wolt ich noch
frauwen noch jungfrauwen lieber hann wann uch und wolt zu mal uwer ritter
syn und were bereyt alle zytt uwern willen zu thun.>
< ach herr gawin, nit spottent myn>, sprach sie.< ich weiß wol das ir zu
rych sint und zu hoch eyn herre das ir eyn also arme jungfrauw soltent lieb
hann als ich bin. und doch, wer es das ir mich sere lieb hettent, das wer mir
leyder umb uwern willen dann umb keyn ander ding.>< umb mich, jungfrauwe,
warumb ist das?>< darumb>, sprach sie,< hettent ir mich also lieb das
uch uwer hercz spalten solt, so mocht es uch nit helffen, wann ich mynnen
eynen ritter, wiedder den ich keyn dingk wil thun, wann ich bin mit all syn.
und sagen uch das ich noch eyn maget bin und hett noch keynen menschen
gemynnet. und da ich yn gesach, da gewann ich yn zustunt lieb, und ich bat
yn das er eyn wapen durch mynen willen trüg, und er gelobt mir es, er wolt es
thun. nu hat er also vil gethan mit synen gnaden das man die jungfrauwen
solt schenden die uch neme und yn ließe. und also helff mir gott, er ist nit
mynre von ritterschafft dann ir sint und ist auch nit mynre biederbe noch
auch nit mynre von hohem geschlechte dann ir sint und auch in dem wapen
als gut als ir sint. darumb sagen ich uch das es verlorn arbeyt were das ir
mich umb die mynne bittent. wann ich bin die die umb nymands
willen dut dann alleyn umb des willen den ich von ganczem mynem herczen
mynnen und mit alle dem das ich vermag.> da herre gawin das
hort das sie im zu mal abe kuondete, da antwuorte er ir zorniglichen und sprach:
< jungfrauwe, nuo thund ir umb uwer hubschkeyt und umb mynen willen das:
ist es das ich kan yne bewysen mit dem wapen das er nit als guot ist als ich,
so laßent yne und nement mich!>< wie ist dem>, sprach sie,< ob ich das gern
dethe, ich möcht also thun sterben zwen die besten ritter von der welt oder
eynen zu dem mynsten? on das mocht es nit verliben, keme uwer eyner zu dem
andern.>< wie ist dem>, sprach herre gawin,< ist er eyner der beste man von
der welt?>< es ist nit langk>, sprach sie,< das ich yn hort prisen vor eynen den
besten ritter von der welt.>< wie heißet er dann?> sprach er.< herre>, sprach
sie,< synes namen ensag ich uch nit, wann ich sol uch synen schilt laßen sehen
den er mir hieinne ließ, da er zu dem torney fur zu gintiestre.>
< den schilt>, sprach herre gawin,< wil ich sehen! wann ist er von großer
biederbekeyt genant, der ritter, so mag es nit gesin, ich soll yne wol erkennen
an synem schilt.>< den schilt>, sprach sie,< sollent ir wol sehen wann ir schlaffen
geent, wann er hangk an eynem nagel in der kamern uber uwerm bette.> und
herre gawin sprach, so solt er yn wol kurczlichen sehen. da stund er off von
dannen da er saß; also daten alle die andern, da sie sahen das herre gawin dahin
gehen wolt. und herre gawin nam die jungfrauwe by der hant und ging in die
herberg; also daten auch die andern. und die jungfrauwe fuort yn in die camern.
da was es als liecht dainne von kerczen und von tortisen, recht als die kamer aller
enzündet were. und sie wysete im den schilt und sprach:< herre, hie ist der
schilt des liebsten menschen den ich in der welt han, nuo besehent yn noch wol,
ob ir yn erkennet wes er sy, und ob ir nit gleuben wollent das er des besten ritters sy
von der welt.> und herre gawin besah yn und bekant wol das er herrn lanczelotts
von dem lach was. da erschrack er und trat hindersich und wart
sere betrübt von den reden die er gesprochen hett zu der jungfrauwen. wann
er forcht das syn lanczlot geware wurde als bald als sie zu im zu reden
keme. doch gedacht er ob er künde synen frieden mit ir gemachen e das lanczelot
by sie keme, so were er wol zufrieden.
da sprach er zu der jungfrauwen:< nit enzürnent das ich also gesprochen
han! ich erkennen mich das ich unrecht han in dißen dingen die ich gesprochen
han und spreche das das ir war hant; und wißent das der den ir lieb hant ist
der beste ritter von der welt. und da enist kein jungfrauwe in der welt die
da mynnen wolt, sie solt yn nemen und solt mich laßen mit recht. wann
wißent fur ware das er beßer ritter ist wann ich und vil schöner und weydelicher
dann ich. und hett ich gewüst das er der were gewest und das uwer
hercz also hoch gemynnet het, ich hett uch nit angesprochen noch gebetten
umb die mynne. und wißent das ich keyn jungfrauwe in der welt weiß die
ich lieber gemynnet hett dann uch, were es das er uch nit lieb hette! sicherlich
hat her lanczelot uch als lieb als ir yne hant, so geschach nye frauwen
noch jungfrauwen also wol von mynnen als uch. und ich bitten uch, han
ich uch icht gesprochen das uch leyt sy, das vergebent mir.>< sicherlichen>,
sprach sie,< herre, sere gerne.>
da herre gawin synen frieden hett gemacht und das sie es nümmer menschen
solt gesagen noch hern lanczelot, da sie im das gelobt das sie nit sagen
solt die rede die sie von im gehört hett, da sprach er:< ich bitten uch das ir
mir sagent was wapens lanczlot zu dem torney fuorte zu gintiestre.>< herre>,
sprach sie,< er furte eynen roten schilt und syn überdecke auch also und hatt
off synem helm eynen arm von roter syden, den ich im gab.>< off myn trüw>,
sprach herre gawin,< das sint guot wurczeichen, wann ich sah yn recht also gewapent
als ir sagent. und ich gleub nuo baß dann ich huot gedet das er uch
lieb hab, wann anders enhett er das zeychen nit getragen. und off myn trüwe
so mögent ir wol fry syn und frölich, dwyl uch eyn als groß herre lieb hatt.
sicherlich, es ist mir sere lieb das ich es weiß, wann er hat sich allwegen verholn
vor mir und vor allen den in dem hoff, das man nit kund wißen zu hoff wen das
er lieb hette.>< herre>, sprach die jungfrawe,< als viel ist er deste beßer, wann
ir wißent wol das die mynne, die da nit gedeckt ist, die mag nit zu großem lobe
noch zu großen eren komen.>
da schied die jungfrauwe von dannen, und herre gawin ging schlaffen
und gedacht sere nach lanczlot. und sprach zu imselber das er nit gedacht
hett das lanczlot ümmer syn hercz solt keren da hien, es were dann viel höher
und erlicher dann keyn ander.< und doch, so mag ich yne nit schelten das
er die jungfrauw lieb hatt, wann sie ist so schön und hubsch in allen dingen das
der hohst von der welt hett syn hercz an sie gekart. so hett er es wol bestat,
als mich düncket, zu synem nuocz.>
die nacht schlieff herre gawin sere cleyn, wann er gedacht sere nach der
jungfrauwen und nach lanczelot. und des morgens, als bald als es tag was,
da stund er off; also daten alle die in dem huse waren. und der konig hett im
yczu enbotten das er off seß, wann er wolt von dannen scheyden. und da sie
alle warn off geseßen, da kam herre gawin zu synem wirt und bevalhe yn zu
got und danckte im sere das er im als gutlich gethan hatte in syner herbergen.
und kam zu der jungfrauwen und bevalhe sie zu got und sprach:< wißent das
ich uwer ritter wil syn war das ich komen! wann ich weiß keyn als fremde
lant da ich were, enbötent ir mir zu uch zu komen, ich keme nach myner macht.
und umb got, so grüßent mir hern lanczelot, wann ich gleube wol das ir yne
ee sehent wann ich.> sie sprach, sie wolt es gern thuon. des danckte er ir
sere. und er schied von dannen und fand den konig in der straßen und beyte
syn mit großem volck. da grußten sie sich und machten sich off ir straßen.
und her gawin fragt den konig:< herre, wißent ir were der ritter sy der den
torney überwunden hat zu gintiestre und der den arm off synem helm furte?>
< warumb fragt ir sin?> sprach der konig.< darumb das ich wene das ir es nit
wißent.>< ich weiß es wol>, sprach der konig,< und ir enwißent sin nit. ir
solt yne billich erkant han an dem wunder das er det, wann nymand,
on er alleyn, möcht als viel gethan hann.>
< sicherlich>, sprach herre gawin,< ich solt yn wol erkant han, wann ich
es yn als dick han sehen thun. aber das er sich vermacht eynem nuwen
ritter glich, das benam mir das recht erkentniß. wann ich han es sither vernomen
das ich sicherlichen wol weiß wer er was.>< were was er dann?> sprach
der konig,< ich sol es wol wißen, sagt ir ware.>< es was myn herre herr lanczlot
von dem lach.>< das ist ware, und er kam also verdecket umb das im nymand
versaget zu stechen umb das er bekant were. und sicherlich, dar umb ist er
der best ritter von der welt. und hett ich gegleubt agravans uwerm bruder,
ich het yn thun erschlagen. da hett ich an als groß ungetruwekeit gethan
das alle die welt solt mich darumb han geschant.>
< herre>, sprach er da,< was sagt uch dann agravans myn bruder? sagent
mir das!>< ich sagens uch>, sprach der konig.< es geschah an die nacht hint
das er kam zu mir und sprach, es wünderte yn sere das ich den by uns hielt
der mir als groß schande dete mit mynem wybe. und sprach durch den munt,
er mynte sie by mir und das er by ir geschlaffen hett und das er sicherlich wer
umb nit zu kamlot verlieben dann das er by der konigin syn möcht zu synem
willen wann das ich zu gintiestre were. das det mich verstan agravans uwer
bruder. sehent, nu were ich geuneret, het ich im syner lügen gegleubet.
wann ich weiß nu wol, hett sie lanczlot lieb in keyner wyse, er wer zu kamlot
verliben als lang als ich uß wer gewesen; wann er were beliben umb des willen
er synen willen gehabt hette mit der koniginne.>< zwar>, sprach herre gawin,
< lanczlot verleib nye umb ander sach dann das er heimlich zu dem torney
möcht komen, das mögent ir nuo wol prüfen, und nummer gleubent keinem menschen
der uch solche sach bringe; wann ich sagen uch sicherlichen, er gedacht
nye solcher lieben geyn der konigin! wann ich sagen uch fur war das er ein
juongfrauw lieb hatt, die schönste von der welt, und die ist noch maget, und
die mynnet auch yne. und noch wißen wir alle wol das er lieb hat gehabt
des koniges dochter mit den hundert rittern in alle synem herczen, da von
das galaat geborn wart, der guot konig der da zu eim ende bracht die
abenture von dem heiligen gral.>< sicher>, sprach der konig artus,< were es
ware das er die konigin lieb hette, des möcht ich nit gegleuben das er das in
synem herczen möcht han das er mir schand dete mit mynem wybe. wann
in dem libe, da als groß tugend ist, enmöcht die untuogend nit komen, es were
dann das von des vyndes wegen von der hellen.>
also sprach der konig von lanczlot. und herre gawin sprach das er syn
nye gedechte, und het die konigyn yn lieb gehabt, als agravans off sie sagete.
< und noch>, sprach er,< das ich lanczlot als unschuldig weiß von dißen dingen
das da keyn ritter so gut in der welt ist, der das von im sagete, ich wolt yn
kempfen lanczlot zu beschütten.>< werlich>, sprach der konig,< sagte mir es alle
die welt von tag zu tage, ich wurd dann syn baß geware dann ich noch
thun, so engleub ich syn doch nit.> und herre gawin lobte das sere und das er
nit uß dem guten willen keme. da ließen sie die rede und rieten kleyn tagfert,
biß das sie kamen zu camlot. und da sie waren abgestanden, da wart sere gefragt
were den torney erwuonden hett. wann da enwas nymand dann der konig
und her gawin die da von wuosten zu sagen, und die wolten yn nit endecken,
wann sie wüsten wol das sich es lanczelot verheln wolt. da sprach herre gawin
zu der koniginne:< frauwe, wir kuonden nit wol gesagen were der were der
yn gewuonnen hab, wann wir gleuben, es were ein fremd ritter. wann als viel
mögen wir uch wol sagen das er in dem torney fuort off synem helm eynen arme
eyner frauwen oder jungfrauwen, der was von roter syden, und hat auch
wapen.> da gedacht die koniginn das es nit lanczlot were, wann sie gedacht
wol das er keyn zeichen trüge, sie hett es im dann geben. und da mit ließen
sie die rede und fragten nit me. da sprach sie zu hern gawin:< was lanczlot
nit zu dißem torney?>< frauwe>, sprach er,< was er da, so kant wir syn nit,
wann wir hann syn wapen als dick gesehen. dann were er da gewest, er were
dann zu vil unkentlich gewest, wir solten yne wol erkant hann als mich
düncket.>
< ich sagen uch>, sprach die konigin,< das er sich verdeckte so er meyste
kuonde.>< so sagen ich uch, frauwe, was er da, so was er der mit dem roten
wapen, der den torney verwant.>< er ist syn nit gewest, sicherlich>, sprach die
koniginn,< wann er ist nit also gewant zu frauwen oder jungfrauwen das er
arme oder keyn zeychen trüge.>
da sprang giflet her vor und sprach zu der konigin:< sicherlichen frauwe,
wißent das der mit dem roten wapen, der den arm off dem helm furte, das was
lanczelot. wann da er den torney gewuonnen hett, da fure ich im nah, besehende
ob er es were, doch kuonde ich sin nit wol erkennen, dann er hett sich
zu mal vermacht. und ich fuor im also lange nach biß ich yn sach in der
straßen und im sah gancz offen in das angesicht da er hin fuor zu male wunt
mit eim andern ritter, der was also gewapent als er was, wann sie hetten
beyde wapen von rot und von eim glychniß.>
< herre gawin>, sprach sie,< gedenckent ir das es ware sy das er saget? umb
die truwe die ir mynem herren dem konig schuldig sint, sagent mir das ir da
von wißent.>< frauwe, ir hant mich also sere beschworn>, sprach gawin,< das
ich uch nit helen enmag, als ferre als ich es weiß, wann ich sagen uch sicherlich
das er den torney gewann und das es der was mit dem roten wapen.> da
sie das hort, da wart sie sere betrubt und schweig und fragt sie nit me. und
ging in ir kamer weynende und stalt großen ruwen und sprach zu irselber:
< ach got, wie bößlich hat mich der verreter verraten, in dem das ich wonte
das alle getrüwekeyt were und darumb ich han geschant den getrüwesten man
von der welt umb synen willen! ach gott, wer sol mer getrüwekeyt
suochen in keynem ritter, dwyl das ungetrüwekeyt ist beherbergt in
dem besten von der welt.> solch rede sprach die konigin, wann sie wont
das lanczelot jhene lieb hett, der arm er truge in dem torney, und das er sie
hett gelaßen umb derselben willen. und sie was also ruwig das sie nit
wüste was sie thuon solt. und sie gedacht, sie wolt sich rechen an der jungfrauwen,
möcht sie sie erkennen, oder an lanczelot; das wolt sie thun als bald
als sie möchte. sie was sere betrübt von der meren die ir herre gawin bracht
hatt, wann sie hett nit gedacht das lanczlot das hercz oder den synne noch
den willen solt gehabt hann das er keyn ander frauwe solt gemynnet han
dann sie. darumb was sie allen den tag sere übels muotes und begab ir lachen
und ir spielen. des andern tages kam zuhoff bohort und leonel und hector
und die andern gesellen die kamen von dem torney. da sie kamen zu
des koniges huß, da sie ir wonung hetten wann das sie zu kamlot waren,
da begund hector zu fragen ein und die andern, die da by der konigin beliben
waren da sie zu dem torney furen, wo lanczlot komen were, wann sie hetten
yn da gelaßen da sie dannen schieden.< herre>, sprach eyner,< er fuore des
andern tages hinweg da ir hinweg warent gefaren und furt mit im nit wann
eynen knecht zu der zytt. also gesahen wir yn sitherre nye noch von im nye
keyn mere vernamen.>
da die koniginne vernam das lanczelots mäge komen waren, da det sie
bohort zu ir kuomen und sprach sere zörniglichen:< bohort, sint ir zu dem torney
gewest?>< frauwe>, sprach er,< ja ich.>< sahent ir lanczlot uwern nefen
nit?>< frauw, neyn ich, ich wene, er was nit da.>< off myn trüwe>, sprach
sie,< er was da!>< frauwe>, sprach er,< mit uwern gnaden, er was nit da, wann
es möcht nit syn gewest, er hett zu mir gesprochen und ich hett yn wol erkant.>
< wißent>, sprach sie,< sicherlichen das er da was, zu wortzeichen das
er wapen trug, die waren zu mal rot, und fuort off synem helm ein arm einer
frauwen oder jungfrauwen, und das was der der den torney verwant.>
< in gottes namen>, sprach bohort,< ich wolt in keyn wise das es myn herre
und myn nefe were gewest, wann der von dem ir mir sagent schiet sere wuont
von dem torney, als man mir sagte, den ich wunte.>< vermaledit sy die stunde
das ir yn nit gedöt hant, wann er hatt sich also bößlich mir erzeygt das ich
im in keyner wyse getruwet hett das er mirs gethan solt han.>< frauwe>, sprach
er,< wie ist dem?> und sie erzalte es im wie sie gedachte das er gethan
solt han. und da sie alles gesagt hatte, da antwort bohort:< frauwe, nit gleubent
des, ir wißent es dann vil sicherlicher, wann werlich, ich mag syn nit gleuben
das er geyn uch falscheit thun mocht.>< ich sagen uch>, sprach sie,< das yne ettwann ein frauwe oder ein jungfrauw übergangen hat mit listen oder mit zauberye,
das als lang als ich geleben so werden ich ym nymmer holt noch er mir.
und keme er morn, ich det yn vil licht myns herren hoff zu male
ruomen und den mynen und det im verbieten das er nümmer als küne würde
das er eynen fuß herre seczte.>< frauwe>, sprach bohort,< ir mögent uwern
willen thuon, wann ich sagen uch fur ware das myn herre des nye gedacht das
ir off yn sprechent.>< das hat er wol bewyset in dießem torney, das mir es
leyt ist das es also war ist.>
< frauw, ist es als ir sagent, so gedete er nye keyn ding das mir als leyt were;
wann wiedder wen das er übel dete, so ensolte er es wiedder uch nit gethan
hann in keyner wyse.> alle die woche und die ander bleib bohort in des koniges
hoff by syner gesellschafft und waren viel betrübter dann sie zu andern
zyten pflagen zu syn, umb des willen das die konigin zornig was. in aller
der zytt so kam nymant zu hoff der da mere brecht von lanczlot noch der yn
hett gesehen noch ferre noch nahe; des wundert sich der konig sere.
eynes tages da saß der konig und die koniginne und herre gawin off den
fenstern an dem pallast und retten von manchen sachen. da sprach der konig:
< lieber neffe, ich wuonder mich sere wo das lanczelot als lang blibet, das
ich yne in langer zyt ny gesah mynen hoff als lang gelaßen als er nuo thuot.> und
herre gawin begund zu lachen und sprach zu dem konig:< herre, wißent sicherlich
das in der stat da er ist, da vertrüßt yn nit; wann vertrüß yn da, er wer nit
noch zukomen. und das er gern da ist, des wundert mich nit, wann da er
ist, da solt nit verschmahen zu syn der rychste man von der welt, hett er syn
hercz also gesaczt als lanczlot das syn hatt.>
da der konig das horte, da was er mer betrogen dann vor, wann er hett
es gern gewist wer die were gewest. da bat er hern gawin das er im die warheit
sagte off den eydt den er im gethan hett.< herre>, sprach er,< ich sol uch
die warheit sagen, als ich gleuben, und das sol heimlich syn under uns dryen;
dann gedechte ich das es anderswo solt erzalt werden, ich sagt es uch
nit.> und der konig sagt, es solt nümmer mensch geware werden. da sprach
herre gawin:< ich sage uch sicherlich das lanczlot blibt zu challot umb ein
jungfrauwe die er lieb hatt; und wißent fur ware das es die allerhübst ist von
alle dem konigrich von logres und ist noch ein maget da wir da waren. umb
die großen schonheit die ich an ir sahe bat ich sie umb die mynne, des ist nit
lang; und sie versagte mir zu male und sprach, sie hette eynen ritter lieb, den
schonsten und den besten den man finden möcht und viel beßer und schöner
dann ich were. da wart ich sere zornig und hett gern gewüst were der gewest
were. da hielt ich sie als kuorcz das sie mir es sagt das es lanczlot were, und
der arm wer ir gewest den er off synem helm fuort in dem torney, und ließ mich
synen schilt sehen den er ir zu halten hat geben; und das was derselbe schilt
den er von hynnen furte.>< herre gawin>, sprach die koniginne,< was
schilts was das?>< frauw>, sprach er,< er was zu mal wiß mit zweyn lewen,
die waren gecrönet mit golt.>< off myn truwe, das was er, wann er fuorte denselben
von hindann da er hinweg fur; darumb mag man uch wol gleuben umb
die warzeichen die ir gesaget hant.>
< nu sagent mir>, sprach der konig,< wer ist die jungfrauw die ir haltent vor
also schön?>< herre, es ist des bosors dochter von challot, des ritters, und
hatt sie sere lieb, und das ist nit wunder, wann sie ist aller schönheit und tugende
vol.>< sicherlich>, sprach der konig,< ich mag sin uch nit wol gleuben
das er sin hercz kere an keyn jungfrauw, sie were dann viel höher geborn dann
er. und ich sagen uch fur ware das er darumb nit als lang verlibet, wann er
lyt etschwa siech von der wunden die im syn mag bohort stach zu dem torney.>
< in truwen>, sprach herre gawin,< das mag auch wol syn, nu enweiß ich nit
wes ich gleuben; wann wer er siech, er hett es uns enbotten oder synen fründen
und synen brüdern die hieinne sint.>
des tages retten sie fast, der konig und die konigin und herre gawin,
von hern lanczelot; und die koniginne ging darnach in ir kammer sere
betrubt und als zornig das sie nit zorniger mocht syn gewest, wann sie wol gedacht
das herre gawin war hett gesagt von der jungfrauwen und von lanczlot
und das er by der jungfrauwen verlieben were. da sant sie nach bohort das
er zu ir keme, und er kam zu hant.< bohort>, sprach sie,< nuo weiß ich die warheit
wol von uwerm herren: er ist zu challot verliben by eyner jungfrauwen
die er lieb hatt. nuo mögent ir wol sprechen das ich und ir yn verlorn hant,
wann sie hatt yn also verkeret das er nit von dannen scheiden mag. das sagt
ein man, das ich und myn herre es beyde horten, dem ir wol eynr sölchen meren
gleuben soltent, ob er sie uch sagte; und wißent das er es vor ware sagte!>< ich
weiß nit wer der ritter sy der es gesagt hab>, sprach bohort,< dann were er der
warhaffste von der welt, so weiß ich wol das er lügt solch mere fur zu bringen,
wann ich weiß wol das myn herre ist von so hohem herczen das er es nöd det.
darumb wolt ich uch bitten das ir mir sagen wollent wer der ritter sy der diß
gesagt hatt, wann er sy wer er sy, ich thuon yn vor nacht halten vor eynen lugener.>
< ir mogent sin nit mer wißen von mir>, sprach die koniginn,< wann
als viel sagen ich uch wol das ich hern lanczlot nummer holt werden noch das
er synen frieden nümmer mer mit mir gemachen kan.>< frauw>, sprach bohort,
< das ist mir leydt und beschwert mich sere. und das ist ein ding das mynen
herren und syn geschlecht wol beßern mag. frauw>, sprach bohort,< dwyl
ir solchen haß off mynen herren tragent, so hann ich nit gut hie zu bliben und
die unsern, und darumb, frauw, so nemen ich urlaub von uch und bevellen
uch zu gott! wann wir off die straßen komen, so wollen wir yn
suchen als lang biß das wir yn finden. und als wir yne funden hant, so bliben
wir in dießem lande, wil er es, und bliben ye etschwa by einem großen herren
wil er yme dienen. und kompt es das im die wonung in dißem land nit behaget,
so faren wir in unser lant zu unsern luten, die uns sere begeren zu sehen,
wann sie uns lang nit gesahen. und alda sollen wir syn, ob gott wil, in freuden
und in eren und in herschafft und in beheltniß unser fründe die wir nit
hie by uns han.
frauwe, nu wißent das wir nit in dißem land als lang blieben weren, were
es nit umb uwern willen gewest, und wir wern auch nit hie verliben, hetten
wir es nit gethan umb mynes herren willen. und er wer nach der suchung
von dem heiligen gral auch nit herre komen, dann er es det umb uwern willen,
das wißent fur ware. wann er mynnet uch me und hat uch lieber, sunder
falscheit, von rechter lieben dann ye keyn ritter frauwe noch jungfrauwe gemynnet
keyn zytt.>
da bohort also sprach, da enkunde sie sich des nit enthalten, die
trehen schußen yr zu den augen uß. da was sie also sere zu unfrieden das
es wunder was. und da sie sprechen mocht, da sprach sie:< vermaledit sy
die stuonde da mir diße mere kamen, wann ich bin übel dran.> darnach sprach
sie zu bohort:< wie ist dem, sollent ir mich also laßen?>< ja ich, frauw>, sprach
er,< wann es muß syn.> da ging er ußer der kamer und kam zu synem
bruder und zu hector und sprach zu yne und sagt yn die rede die im die koniginne
het gesagt. und des waren sie sere betrübt und torsten es nymant
clagen und sprachen:< vermaledit sie die stuonde das lanczlot ye mit der konigin
zu schaffen gewann.> da sprach bohort:< laßent uns urlaub nemen an
dem konig und laßent uns von hinden faren und laßent uns süchen unsern
herren als lang biß das wir yn finden. wann hetten wir yn funden und weren
in dem konigrich von gannuoe, so wer uns nye so wol gescheen, und möcht er
sich von der konigin gescheyden in keyner wyse.>
des volgten auch hector und leonel. darnach namen sie urlaub an dem
konig das sie lanczelott furen suochen, und er gab es yn sere ungerne. wann
er sah sie sere gern alle tag und sunderlichen herren bohort, der da was von
sunderlichem lobe und von guoter ritterschafft und von gutem leben dann
keyn ritter in dem konigrich von logres was. des andern tages da schied von
dannen des konigs bans geschlecht von bannuowig und rietten als lang die
rechten straßen biß das sie geyn challot kamen. und da sie dar warn komen,
da fragten sie nach lanczlot. aber sie funden keynen menschen der yn von
im gesagen kuond, und da suchten sie yn als lang. aber so sie mer suchten, so
sie ye mynner funden. und da furen sie wol acht tage in dem lande und me das sie
nye mere von im vernemen mochten noch kunden. und da sie das gesahen, da
sprachen sie:< wir arbeyten umb sust, wann wir finden syn nit vor
dem torney von toneburg. ist es das er in dißem lande ist, so leßet er nit,
er kompt dar, kan er es zubringen.> da blieben sie in eyner buorg die hieß
theteon, die enstund nit dann ein cleyne tagfart von toneburg, und
biß zu dem torney waren nit dann sehs tag. und der konig von norgales, der
da by wonte wol off acht mylen nahe by theteon, und als bald als er geware
wart das des konigs bans geschlecht da were, die da in der welt aller meyst
gelobet wurden von byderbekeit und von guter ritterschafft, da fur er sie gesehen,
wann er sere in irer gesellschafft begert zu syn. wann er hett es recht
gesehen, möcht es syn gewest, das sie mit syner gesellschafft in dem torney
gewest weren wiedder den konig artus und syn gesellschafft.
da sie sahen das der konig sie gesehen kam, da hielten sie es vor groß tugent
und enpfingen yn zuchticlichen als die es wol gethun kunden und daten
yn bliben die nacht by yne. und er bat sie das sie des morgens mit im wolten
ziehen heym in syn huß. und sie daten es, und der konig hielt sie by im biß
das der torney solt sin und bat sie als viel in der zyt das sie im gelobten das
sie mit im in dem torney wolten syn. und der konig was fro von dißer gelubde
und danckte yne recht sere. - und hie leßet die rede von bohort
und von syner gesellschafft und komet wiedder zu lanczlot, der da siech lag
in des ritters nyffteln huß von challot.
nu saget uns die abentüre das lanczlot der was komen und lag siech zu
bette und lag wol eyn monat von der wunden die im bohort hett gestochen zu
gintiestre, also das der ritter der mit im da was nit anders wart dann des
todes. des was er sere betrubt, wann er het als viel biederbkeit gesehen an
lanczlot das er yn lobt von güte und ritterschafft uber alle die er ye gesehen
hett, und noch so enwüste er nit das es herre lanczelot were. und da er darinn
was gewest wol ein monat, da geschahe es das die jungfrau die im den arm
hett gegeben dar kam. und da sie gesah das er noch nit genesen was, da was
es ir sere leyt. da fragte sie yren bruder wie es im ging. und er antwurt
ir und sprach:< es get im wol, gelobt sy got, nach dem als er siech gewest ist;
wann ich han yn wol die zitt gesehen binden vierczehen tage das ich
nit gedacht das er dem tode entgan möcht, wann die wuonde was sorglich zu
generen, darumb hett ich angst das er sterben solt.>< o sterben>, sprach sie,
< sicherlich, das were zu groß schade, wann nach im so enblieb keyn biederbekeit
noch biederbe ritter off ertrich.>< liebe schwester>, sprach er,< wißent ir
dann were er ist?>< herre>, sprach sie,< ja ich wol, es ist myn herr herre lanczlot
von dem lach, der best ritter von der welt; und das saget mir herre gawin,
konig artus neffe, selber.>< ist es war?> sprach er,< off myn trüw, ich gleube
wol das er es sy! wann ich gesah nye keynen ritter also ritterlich
gebaren mit synem wapen als er thet in dem torney zu gintiestre, noch
nye keyner jungfrauwen noch frauwen arme baß behalten als der uwer wart,
das wißent.>
die jungfrauwe beleib als lang by irem bruder biß lanczlot genesen was
und das er ein teil wiedder gewann syner schonheit. die jungfrauwe die da by im was hett yn lieb nacht und tag, umb die byderbkeit die man von im
sagt und umb die schönheit die sie an im sahe, das sie gedacht das sie nit geduoren
kuond in keyner wise in der welt das sie mocht yren willen mit im hann.
also mynte die jungfrauw lanczlot so sie aller meyst mocht. und da sie
es nit lenger kuonde verhelen das sie gedacht, da kam sie eynes tages zu im da
sie was gecleidet das best und das schönst das sie mocht mit den besten cleydern
die sie hett. und sunder zwyvel, sie was von recht großer schonheit
und kam zu lanczelot und sprach:< herre, were der ritter nit unertig den ich
umb die mynne bete das er mir sie versaget?> da sprach lanczlot:< hett er
syn hercz in syner gewalt das er synen willen da mit möcht thuon nach uwerm
gebot, dann were er eyn recht gebure, versagte er uch es dann! wann wer
er also das er mit imselber noch mit synem herczen nit mocht synen willen
gethun noch uwer gebott geleisten und er versagt uch das, nymans ensolt yn
darumb schelten. und das sagen ich uch umb michselber. wann also helff
mir got, wer es also das ir uwer hercz an mich woltent seczen und das ich mocht
mit mirselber mynen willen gehann und myn begirde, als manch ander ritter
hat, so bin ich der der sere fro were wann ir mir woltent geben uwer mynne.
dann werlich, ich gesahe in langer zyt nye frauw noch jungfrauwe die ein man
billicher möcht lieb han dann uch.>< wie ist dem>, sprach sie,< ist uwer hercz
nit als fry das ir uwern willen mögent da mit hann?>< myns herczen
willen mag ich wol thun, wann myn hercz ist mit all da ich es han wil; aber
es möcht an keynem ende baß gesyn dann es ist und dar ich es gesaczt hann.
und unser herre got müß es nit gestaten das es sich von dannen scheyde; wann
darnach so möcht ich nit als wol leben noch als gemechlich als ich han gethan.>
< sicherlich herre>, sprach sie,< ir hant mir als viel gesagt das ich ein teyl
weiß uwers herczen, und das ist mir sere leyt das es yczu also ist, wann mit
den reden alleyn so thünd ir mich nahen dem tode sere kürczlich. und hettent
ir mir das gesagt ein wenig mer verdeckt, so hettent ir mir myn hercz gesaczt
in ein solch süchten von aller gut hoffenung, also das mich die hoffenung het
thuon leben in allen den freuden und in aller der sußikeit als keyn mynnende
hercz möcht leben.>
da kam sie zu irm bruder und endeckte im allen yren willen und sagt im,
sie hette lanczlot als lieb das sie darumb sterben müst, und det er nit als vil
das sie yren willen möcht hann. des was er sere betrübt und sprach:< liebe
schwester, kerent uch anderßwo, wann da hant ir gefelet, wann ir mögent nit
darczu komen in keyner wise in aller der welt. wann ich weiß wol das er sin
hercz als hoch hat gesaczt das er sich wolt nit nyderen umb ein als
arm jungfrawe als ir sint. und werent ir noch die schönst jungfrauwe von
aller der welt, so müßent ir uwer hercz nyderer seczen dann ir hie hant gethan,
wann von eynem also hohen baum mögent ir die frucht nit gewinnen.>< sicherlich>,
sprach die jungfrauwe,< diß ist mir leyt, ich wolt wol, were es gottes wille,
das er mir nit anders were dann als ein ander ritter, e dann ich yn sehe. aber
das mag nit syn. wann es ist mir also bescheret das ich umb synen willen
sterben muoß, als ir kürczlich wol sehen mogent.>
also bewiset die jungfrauwe iren dot. und ir geschahe als sie gesagt hett,
wann one zwyvel, sie starb umb lanczlots willen, also als die abenture erzelen
sol sere kurczlich. desselben tages geschah es das in dasselb huß eyn jungherre
zu herbergen kam der da von northomberlande komen was.
und lanczlot dete yn vor sich komen und fragte yn ware er wolt.< herre>,
sprach er,< ich wil geyn thonoburg da der torney von hud uber dry tag syn
solle.>< was ritter sollent da syn>, sprach herre lanczlot,< weist du das?>< die
von der tafelrunden sollent da syn und die von dem konigrich von logres, und
umb den torney zu sehen, als man saget, so sol der konig artus da syn und
sol in syner gesellschafft mit im füren die koniginne genievere.> da lanczlot
horte das die konigin solt dahien komen, da enbrand er also sere und ward
als ungedultig das er wond sterben von ruwen; und da begunde im sere heiß
werden nach der konigin. und da er sprechen mocht, da sprach er als lut das
es alle die wol mochten hören die vor im waren:< ach frauwe, nu sehent ir da
nit uwern ritter, wann er dut hie nit dann süchten und pyn liden. ach ritter
der mir dieße wunde gestochen hatt, gott gebe das ich dich noch finde in der
wyse das ich dich erkenne! sicherlich, ich neme vor dich zu bessern
nit alle die welt, ich dete dich eynes bösen todes sterben!>
da begunde er sich zu denen von dem großen ruwen den er hett, und mit
dem denen da ging im sin wuonde off und daruß schoß eyn ader mit bluot, als
groß recht als von eim viche, und er kam von imselber. und da yne der arczet
gesach, da sprach er zu dem jungherren:< ir hant yn gedöt mit den meren die
ir im gesagt hant.> er det im zustunt syn cleyder uß und die schuhe und ylt
sere das er im das blut stilt, anders so were er dot gewesen. allen den tag lag
lanczlot in der wyse das er nye aug off gedet noch nye wort gesprach, wann
er lag recht als er halb dot were.
des andern tages stund er off und det sich ane das baldest das er kunde
und det schyn das im nit enwurd und das er keynen we hette und das er mit
all genesen were. und sprach zu synem meister:< got der müß uch lonen,
wann ich bin genesen mit gottes hilff und mit uwer, wann ir hant uch also sere
gemuwet umb mynen willen, und bin als gesunt als ich noch ye wart, also das
ich ryten mag das es mir nit schadet. und darumb so wolt ich bitten die
frauwen von dißem huse und den ritter der myn geselle gewest ist und mir
groß ere hat gethan in myner süchte das sie mir urlaub wolten
geben das ich hinweg möcht faren. und lieber meyster, so wolt ich uch bitten
das ir myn noch war nement und mit mir fürent und mir geselschafft dedent
biß geyn thoneburg. wann umb den dot und umb das leben so laßen ich
des nit, ich sy zu dem torney und soll die gesellschafft sehen! wann die bluom
von aller guter ritterschafft sol da by einander syn.>< ach herre, was sagent
ir?> sprach der guot man.< sicherlich, und werent ir ycz off geseßen off das
gemechelichst pfert von der welt, so enmöcht uch nymand behuten
noch generen, ir werent dot ee dann ir hettent geritten ein halbe myle. wann
ir sint noch also sere wunt und siech, und ich versehen mich nit das ir genesen
mögent, es sy dann gottes wille; wann gott vermag alle ding.>
< ach lieber meyster, sagent ir mir nit ander meren?> sprach lanczlot.< sicherlich
neyn ich>, sprach der meyster,< dann das ir dot sint wo das ir von hindann
farent in der wise als ir noch sint!>< off myn truw, meyster>, sprach lanczlot,
< gesehen ich nit die gesellschafft und den torney, so mag ich nit wol genesen,
wann ich muß sterben von ruwen. und muß ich sterben, so ist mir lieber, ich
sterbe ridende dann das ich hie sturbe in pynen; und darumb düncket mich
das mir das faren besser ist dann das bliben.>< ir duont, als mich düncket>,
sprach der arczet,< als uch uwer hercz saget, wann umb mynen willen laßent
ir sin nit. und umb das ir mynem willen nit volgent, so wil ich uch zu mal
laßen und begeben uwer geselschafft. und sterbent ir in dißer fart, so wil
ich nit das man spreche das es myn schult sy. ist es das ir genesent, so wil
ich nit das man mich schelte noch uch lobe.>
< ach lieber meyster, wollent ir mich also laßen und zu mal begeben, ir habent
doch mir so recht sere geholffen in dißer sücht?>< off myn trüwe>, sprach der
meyster,< ich muß uch mit rechter gewalt begeben, wann ich enwolt nit in
keyner wyse das ein als hoher byderbeman und ein als guot ritter als ir sint in
myner hude sturbe.>< herczelieber meyster, sprechent ir dann das ich sterben
muost ob ich von hindan füre zu dem torney der da zu thoneburg syn sol?>
< und ich sagen uch sicherlichen, wer alle die welt in uwer hilff, one alleyn gott,
so enkundent ir nit zwo mylen geryten, ir müstent da von sterben under wegen.
wann blibent noch hieinne by mir vierczehen tag, da zwuschen wil ich uch
gesunt und biederbe machen, ob got wil, das ir dann wol mögent ryten war
das ir wollent.>< lieber meyster, so bliben ich als ruwig und als nöt das es
wunder ist, und ist wol sache warumb.>
da ging er wiedder zu dem juongherren der vor im stunt, der im die mere
von dem torney hett bracht und den er des morgens hatte behalten off
das er im gesellschafft dete, wann er wonde wol zu dem torney faren, und sprach
zu im:< lieber frunt, ir mögent faren uwer straßen wann ir wellent, und sehent
ir myn frauwe die koniginne und herrn gawin, so grußent mir sie
von des ritters wegen der den torney überwant zu gintiestre. und fragent
sie was er thü, so nit sagent es yne wie es mir gee und wo ich sy!> und er sprach,
er wolt im die botschafft gern thuon, und saß uff syn pfert und fur als lang biß
das er kam geyn thoneburg. und er was yngesinde des koniges von norgales,
darumb so fuor er in syn herberg und bleyb des abendes darinne, wann der torney
solt des andern morgens syn. da es nacht was, da kam herre gawin in
die herberg des koniges von norgales und wolt herren bohort suchen und sin
gesellen sehen und das er zu yn reden wolt. und die enpfingen yne mit großen
freuden, und der juongherre gab den wyn. und da er was uff syn knye gevallen
vor hern gawin und im solt den win geben, da begunde er lachen, wann
im gedacht lanczelots mit der dorheit das er zu dem torney wolt faren. da
herre gawin den sahe lachen, da gedacht er wol das er nit vergebens lechte;
und da er getranck, da fragt er den jungherren und sprach:< ich bitten dich das
du mir wollest sagen des ich dich fragen sol.> und jhener sprach, er wolt es im
gern sagen, ob er es wüst.< ich fragen dich>, sprach herr gawin,< warumb das
du yczunt lechte.> da sprach er:< uff myn truwe, mir gedachte der meysten
torheyt von der welt, noch die ich ye gesah! und ich getar es uch nit recht
sagen von eym ritter der was dotwunt und das er sich nit kunde bekeren noch
behelfen mit keym gelied das er hett! und als siech als er was so wolt er
komen syn zu dem torney, es were synem arczt lieb oder leyt, und er was also
kranck das man kam kuonde syn rede verstan. und düncket uch nit das es
groß torheit von im were?>< ach lieber frunt>, sprach herre gawin,< wann
sahent ir den ritter?>< ich sahe yn eegestern, sicherlich, mich ducht das es
eyn sere biederbe man were, und were er gesunt, so ließ er nit, er kem
zu dießem torney.>< nu müß im gott gesuntheit geben>, sprach herre gawin,
< wann sicherlich, es ist schade das dheyn byderman siech ist, also das im die
sücht benymmet byderbkeyt zu thuon.>
< in gottes namen>, sprach der geselle,< ich weyß nit were der ritter sy, wann
das getare ich wol sagen das ich yn hort loben vor den besten ritter von der
welt. und noch mer, so bat er mich, da ich von im schied, das ich uch grußte
von des wegen der den torney zu gintiestre überwant, und dete auch myn
frauwen die koniginne sere grußen und bat mich sere das ich des nit vergeße.>
da herre gawin das horte, da wüste er wol das es herre lanczlot was.
da fragt er den knecht:< ach lieber geselle, sagent mir, wo ließent ir den ritter?>
< herre>, sprach der knecht,< das sagen ich uch nit, wann ich missetet ungetrüwelich.>
< ir habent mir doch gesaget das er wuont ist?>< lieber herre>,
sprach der knecht,< ich han uch me gesagt dann ich thuon solt, das
wißent für ware! doch so sagen ich uch: ist es das ir die koniginn ee gesehent dann
ich, so sollent ir sie grüßen von synen wegen.> und herre gawin sprach, er wolte
es gern thuon.
von dißen reden so erschracken die dry gesellen sere die da lanczlots gesellen
und nefen waren, wann sie bruofften wol das es lanczlot was, da er herrn
gawin grußen thet. und sie baten den knecht sere das er yn sagen wolt wo
das er lanczlot hett gelaßen; und er sprach, er sagte nit me dann er gesagt
hett.< zum minsten>, sprachen sie,< magst du uns doch sagen wo du yn ließest.>
und er sagte yne ein andern ort dann da er yn gelaßen hett. und sie wolten yne
faren suchen nach dem torney.
des andern tages da kamen zusamen die ritter in der wießen vor thoneburg
von den dryen konigrichen wiedder die von dem konigrich von logres.
da wart manch schön jöste gestochen und manch schön schlag geschlagen
von den schwerten. da mocht man die wiese uberdeckt sehen mit rittern,
die da kamen wiedder die von dem konigrich von logres und wiedder die von
der tafelruonden, die von byderbkeit und von kuonheit waren geprüfet
über alle ritter. des tages was großes schlagen. uber alle die da waren das
sagen ich wol das des konigs bans geschlecht gewuonnen den prise des tages
und die ere von dem torney, und sünderlichen herre bohort und hector. und
da der konig gewar wart das lanczlot nit da was gewest, da was er mer betrübt
dann vor, wann er was aller meyst dahin komen das er yn wolt besprechen
und sehen dann umb ander sache. und da det er zuhant vor allen den fürsten
die da waren eyn andern torney ruoffen, von dem tag über einen monat in der
wießen vor chamlot. des volgten alle die off dem placze waren, und also
schieden sie von dannen, das da nit me geschah zu dem mal.
desselben tages sprach der konig zu bohort das er wiedder zu hoff keme
mit syner geselschafft, und er sprach, er dete es nit, er hett dann mere vernuommen
von synem nefen lanczlot. und er getorst yne nit mer bitten, wann
er wüst wol das er bittens nit not was. und herre gawin erzalt der koniginne
das im der geselle hett gesagt von lanczlot und wie das er wolt komen syn zu
dem torney, aber der arczat wolt yn nit laßen umb das er noch zu viel siech
was. und die konigin wolt des nit gleuben das er als lang ungesunt were gewest.
wann sie wont sicherlich das die jungfrauwe, die herre gawin als sere
het gelobet, were eyn sach darumb das er verliben were und nit komen were
zu dem torney. darumb so haßte sie yn als recht sere das da keynerley schande
noch schmachheit im künde geschehen syn, sie hett ir im me wol gegünnet.
wann umb bohorts willen und syner gesellschafft was sie sere betrübt
das sie den hoff also begeben hetten umb lanczlots willen, und sie was
also leydig umb des willen das sie sie also verlorn hette das sie nit wüst was
sie thun solt. wann sie hett sere gern gesehen das sie wiedder weren komen,
wann sie hett ir geselschafft sere lieb von wegen der großen hübscheit die sie an
yne fand. und da sie heymlich in irme radt was, da sprach sie wol das sie
keynen ritter wüst der als wirdig mocht syn, alle die werlt in syner gesellschafft
und gewalt zu han, als bohort were. und umb synen willen was es ir sere leyt
das die andern gesellen nit alle blieben in des konigs hoff.
dry tag beleib der konig zu thoneburg umb das er rasten möcht. da
sante er nach bohort und syner gesellschafft, were es sache das sie by dem
konig von norgales blieben, das sie yne doch kemen gesehen. und sie enboten
im, sie kemen nit, noch enwolten nümmer in synen hoff komen ee dann
sie lanczlot funden hetten. des andern tages da er yne diß enboten hatte schiede
er von thoneburg und fuore zu kamlot mit synem ingesinde. desselben tages
da reyt bohort von dem konigrich von norgales, er und sin gesellschafft, und
herre gawin reyt auch mit yn und sprach, er wolt sich nümmer von yne gescheiden,
sie hetten dann funden hern lanczlot von dem lache. und sie ritten
darwert da sie der knecht hin hett gewiset; aber da funden sie nymant der yn
keyn mere von im kuonde gesagen.
da sprach herre gawin zu bohort:< herre, laßent uns faren zu der burg von
challot in ein herberge, da gleub ich wol das sie uns ein teyl sagen sollen von
dem das wir suchen.>< sicherlich>, sprach bohort,< ich wolt das wir yczu da
weren, wann mich verlangt sere nach mynem nefen das wir yne finden möchten.>
da furen sie von dannen und ritten biß nacht und lagen des nachtes in eyner
clusen. des andern tages, da es tag was, da ritten sie ir straßen als lang biß
das sie kamen zu challot. und herre gawin stunt abe vor der herberg, da er
auch zu andern zytten gelegen hett. also daten auch alle die andern. und
da sie waren abgestanden, da nam herre gawin bohort mit der hende und fuort
yn in die kammer da er lanczlots schilt hette gelaßen, und er fand yn da hangen.
da sprach er:< ir herren, den schilt hant ir auch me gesehen?> und bohort
erkant den schilt zuhant und sprach:< dißen schilt ließen wir zu kamlot da
wir furen zu dem torney zu gintiestre.> da sante herre gawin
nach dem wirt das er zu im keme; da kam er zu hant. und herre gawin sprach
zu im:< lieber herre wirt, ich bitten uch off alle truwe und uff alles das ir lieb
hant off ertrich das ir mir sagent wo der ritter sy der dißen schilt hieinne ließ,
wann ich weiß wol das ir es wißent wo er ist. darumb mögent ir es uns wol
sagen, wer es uch lieb! und sint ir also das ir es nit thuon wollent umb unser
bethe willen, so mögent ir sicher syn das wir uch schaden thuon da wir künden
oder mögen.>< wüste ich>, sprach der ritter,< das ir yn umb guot suchtent, ich
wisete yn uch, wann anders enthuon ich syn nit, noch umb trauwe noch umb
ander sach.>< ich geloben uch sicherlich, off alles das ich von got hann,
das diße die hieinne sint haben yn allerliebst dann ymand in der welt und die
me umb synen willen deten. und darumb das wir yn in langer zyt nye gesahen,
so wißen wir nit wie es im gee, und wir han yn yczu wol acht tag gesucht.>
< nu blibent noch hint hieinne, morn fruo so sol ich uch wysen wo das ir yne findent.
und wollent ir, so lihen ich uch eynen knecht der uch den rechten weg
dar wert furt.>
den abent blieben dainne die gesellen in großen freuden und waren viel
fröer dann sie pflagen zu syn, umb die meren die sie vernomen hetten. des
andern tages, als bald sie den tag gesahen, da stuonden sie off. und da sie kamen
in den sale, da fuonden sie yren wirt, der yczu off was gestanden, und funden
auch den ritter der da siech was gewest zu der zytt da lanczlot dar komen was.
wann er was zu mal genesen und sprach zu yne, er wolt mit yn faren und wolt
yn gesellschafft thun biß dar da der ritter were den sie suchten. und sie sprachen,
es were yn sere lieb. da saßen sie off und schieden von dannen mit einander
und ylten sere mit dem ryten das sie des abendes kemen in die herberg
da lanczlot inne lag. und er was yczu als viel genesen das er sich wol mocht
hergan in dem hof, und der gut man, der yn hett erneret, und er ergingen sich.
und nach im ging der ritter der mit im was gewest in dem torney, der im in
syner suchte viel guter gesellschafft hat gethan und yne nye wolt gelaßen den
abent noch den morgen. da sie waren abgestanden und waren in den hoff
komen und da sie lanczlot erkanten, da enist nit fragens nach ob er sere fro
were, und lieff zu hant geyn bohort und hieß yn wilkomen syn; also det er auch
hector und leonel und hern gawin. dem dete er groß freud und
sprach:< lieber herre, sint gotwilkuomme, was hatt uch herre getragen?>< herre>,
sprachen sie,< die groß begirde die wir hetten uch zu sehen und die groß forcht
die wir hetten umb uwern willen das ir nit zu dißem letsten torney warent
zu thoneburg, das hat uns bracht in diße suchung von uch. und nuo
ist es uns wolgevallen, gelobet sy got, wann wir haben uch funden mit mynre
pinen und arbeyt dann wir wonten. umb gott, sagent uns wie es uch gee,
und wie hant ir syttherre gethan? wann wir horten sagen das ir sere ungesunt
werent.>< in truwen>, sprach er,< es ist mir nuo wol gegangen, wann ich sol nuo
zu mal genesen, ob got wil! wann sunder zwyvel, ich han sitherre sere ungesunt
gewest und han groß pyn gelitten und was auch in sorgen des todes, als
man mich ließ verstan.>
< herre>, sprach bohort,< wo gedenckent ir das uch diße sücht anginge?>
< ich wene wol>, antwort er,< das ich sie gewann in dem torney zu gintiestre von
eyner wunden die mir ein ritter stach. und die wunde was viel tieffer und
freißlicher dann ich wonde, und das ist noch wol schyn. wann ich bin noch
nit wol genesen das ich noch ryten möge, sunder zwyvel.>
< herre>, sprach herre gawin,< sitt das uch unser herre hatt geholffen das
ir bynach genesen sint, so schadet es nit und ir enachtent auch nit des wewen
und solt, ob gott wil, keyn sorg mer darinn hann. wann sagent uns wann das
ir also starck mogent gesyn das ir mögent mit uns ryten zu hoff.>< in truwen>,
sprach er,< kurczlich, ob got wil!> und der guot man, der syn sere het ware
genomen, antwort und sprach zu herren gawin:< herre>, sprach er,< wißent
sunder zwyvel das er in acht tagen sol gar gesunt werden das er wol sol ryten,
gewapent als er det zu gintiestre in dem torney.> und sie antworten alle und
sprachen, des weren sie sere fro.
des andern tages, da sie zu dem eßen waren geseßen, da sprach herre gawin
zu lanczlot:< herre, wurdent ir ye sittherre gewar were der ritter were der uch
die wuonde stach?>< in truwen neyn>, sprach lanczlot,< wann möcht ich yn
erkennen und fünde ich yn etwa in eynem torney, ich gleube das er nye dinck
getete darab im syner güt als bald gelonet würde. wann ee dann das er dannen
keme, ich ließ es yn geware werden, also das es alle die off dem placzen gesehen
solten, were es das myn schwert schnyden möcht.> da begund herre gawin
syn hende zuhauff schlagen und die grösten freude von der welt zu machen.
darnach so sprach er zu bohort:< nuo besehent was ir thuon mögent, wann uch
ist nit getrauwet von dem zaghaffsten manne von der welt. und hett er mir
also getreuwet, ich enwürde nümmer fro, ich hett dann eynen suone mit im
gemacht.>
da lanczlot das hort, da erschrack er und sprach:< wie ist dem, bohort,
habent ir mich also gewuont?> und bohort was des also ruwig das er nit wüst
was er thun solt, wann er torst sin nit bekennen und auch nit
leucken. doch so sprach er:< herre, det ich es, so ist es mir leyt, und
nymant mag mich darumb schelten; wann das mir herre gawin off legt, warent
ir der den ich wuonte, so hatten ir uch also verstalt das ich uch nümmer erkant
hett in dem wapen. wann ir warent recht als eyner der da nüwelich ritter
were worden, und ir hant doch wapen gefüret mer dann fuonff und zwenczig
jare! und darumb duncket mich das ir mich nit schelten sollent.> und er
antwurt im, er endet, dwil das es also kuommen were.
< lieber herre>, sprach hector,< in gottes namen, so loben ich mich von dem
tag von uch, wann ir dadent mich die erde suchen des tages da mir der nit not
was.> und lanczlot antwurt im all lachend:< lieber bruder, ir enkünnent
uch nit so sere bekennen von mir an dem tag, ich clag noch me von uch. nu
bekenne ich wol das ir und bohort von dem tag die zwene ritter warent die mich
aller meyst irreten in dem torney. wann ir warent mir allewege zuvor, also
das ir nit anders begertent dann ir mich gern geschent hettent. und ich gedencken
das ich den prise und den danck von dem torney hab gefurt, wann ir
zwene benament mir yne. und wißent das ich nye zwen ritter fant in einem
placzen die mich also sere hinderten und mir also leyt deten in eym torney als
ir zwen dadent. und da von gehörent ir mich nümmer rede gethun, und ich
verczyhen es uch.>< herre>, sprach herre gawin,< nuo wißt ir wol wie sie mit
schwerten schlagen künnent.>< sicherlichen herre, ich han es nuo wol besucht,
wann ich tragen die warzeichen noch wol schinbarlich, als mich dünckt.>
in der zyt retten sie gnuong von den dingen, und herre gawin der
erhub die rede gern, darumb das sich herre bohort also sere schemte, recht
als ob er hett gethon die gröste mißsedat von der welt. und sie blieben alda
die gancz wochen mit großen freuden und mit großen eren und waren sere fro
von dem das lanczelot genesen begunde. und als lang als sie dainn waren,
so getorst bohort nye lanczlot gesagen das er gehort hatt von der konigin
muonde. wann er forcht das er sich zu viel übel darumb gehilte und das er zu
vil ußer maßen sere betrubt würde von den bittern reden und von dem großen zorn
den sie off yn hett gesaczt und von dem großen haße den sie uff yn truog, als sie
gesaget hett. - also leßet die abentür zu reden von yne und von allen den
andern und kümet wiedder zu konig artus und zu allen synen gesellen die by
im waren.
an dißem ende sagt uns die abenture das, da der konig artus was
gescheiden von thoneburg, er und die koniginne, da reyt er eins tages in ein
vesten, die was sin, die nant man tamrot. da was er des nachtes mit großer
geselschafft von rittern. des morgens gebot er der koniginn das
sie zu camlot füre, und der konig bleyb alldainn dry tag. und da er dannen
schied, da kam er in eyn gewiltniß. und in derselben wiltniß da hett lanczlot
zwen winter und eyn suommer gefangen gelegen in moganen huß der ungetruwen,
die noch darinn was und hett by ir viel lüte die ir gesellschafft daten. da kam
der konig in die wiltniß mit synem gesinde, und er was nit sere gesunt. da
wart er irre in der wiltniß, also das sie die straßen verlorn mit al in der wise
das es fast nacht wart. da hilt der konig stille und fragte sie was sie thuon
mochten, wann sie weren ußer der rechten straßen.< herre>, sprachen sie,
< es ist beßer das wir alhie bliben wann das wir vorbas ryten, wann ir endeten
nit dann arbeit in dem das noch huß noch herberg in dißem wald ist, und ir
hant genug spisen zu dißer nacht. darumb so laßent uns die gezelt off schlagen
in dißer wießen und laßent uns rasten diß nacht biß es tag ist. als wir off die
straß komen, so sollen wir ettschwa ein straß finden die uns ußer dißem buosch
füren sol nach uwerm willen.> der konig folgte des gerne; und als bald als
sie hetten beguonnen die gezelt off zu schlagen, da horten sie ein horn nahe da
by wol zu zweyn malen blaßen.< off myn truw>, sprach der konig,< nah hie
by sint lüt, farent und besehent wer die sint!> und segremors saß uff syn pfert
und fur dar wert da er die stymme von dem horn hett gehort. da hett er nit
lang geritten das er kam vor eyn großen hohen torn, und der was sere starck,
und er was beschloßen zu allen syten und mit guten muren, die waren hoch und
starck. da ging er vor die porten und rieff hinin.
da der pförtener verstuont das da lut vor der porten waren, da fragte er
wer da were und was er wolte.< ich bin>, sprach er,< segremors, des
konig artus ritter eyner der da hie ist in dißem walde. und der hatt mich
herre gesant und enbütet den von dißer burg das er nach hinacht hieinne wil
herbergen. und darumb so bereytent uch das ir yne enpfahent; wann ich
faren nach im und bringen yn mit syner gesellschafft.>
< lieber herre, nuo beytent eyn wyle, ist es uch lieb, als lang biß das ich es
myner frauwen gesag. sie ist hie oben in eyner kammern, und ich komen
zustunt wiedder zu uch und bringen uch ein antwurt.>< wie ist dem>, sprach
segremors,< ist keyn herre nit hieinne?>< neyn es>, sprach er.< nu gang bald
und kuom zustunt wiedder, lieber geselle, wann ich kan nit wol lang hie verliben.>
der knecht ging die stegen off und kam zu syner frauwen und sagt
ir sin botschafft, recht als im segremors hett gesagt, das der konig artus darinne
wolt herbergen. und als bald als morch das hort, da was sie sere fro.
< lauff bald>, sprach sie zu dem knecht,< und sag dem ritter das er den konig
herre bringe, und wir sollen yn enpfahen das beste das wir künnen.> und
dißer kam wiedder zu segremors und sagt im wie das im syn frauw enbotten
hett. da schied segremors von dannen und kam zu dem konig.< herre>,
sprach er,< es ist uns wol ergangen, ich hann uns herberg funden
da wir wilkuomme sin, als man mir hatt gesagt.> da der konig das horte, da
sprach er zu den die da by im waren:< menlich sicz off, und laßent uns faren
zu der buorg.>
da sie horten des koniges gebott, da saßen sie alle off, und segremors fuorte
sie alle da hien. und da sie an die porten kamen, da funden sie sie offen, und
sie ritten darinn und funden die burg also schön und also rychlich das sie nye
hetten gesehen in yrem leben so ein schön burg noch als starck als sie das ducht.
und da was als viel kerczen das die clarheit also groß was das sie sich wunderten
was das syn mocht, und darinn was nyrgent keyn muren noch want, sie
were mit syden duchern behangen. und der konig fragte segremors:< was
es auch also rychlich da ir hie warent?>< in truwen>, sprach er,< neyn.> und
der konig seynte sich von wunder, wann er het nye monster noch kirchen gesehen
also schön behangen als die muren waren.< off myn truwe>, sprach der
konig,< wer hieinne groß richtum, das hett mich nit wunder, wann ich
sehen das der daußen zu mal viel sint.>
der konig artus stuont abe, also daten alle die andern die da waren. und
sie kamen in den großen sal. da begeynte yn morche, und die hett by ir
wol hundert so jungfrauwen so ritter so frauwen in yrer gesellschafft. und die
waren also rychlich gecleidet das zu keynem hochzyt, das der konig ye gewan,
so gesah man noch nye ritter noch jungfrauwen die also richlich gecleydet weren
noch als erelichen als sie alle gemeynlich waren in dem sale. und da sie den
konig artus darinn sahen komen, da rieffen sie alle:< herre, wilkuomme müßent
ir syn, und selig sy die stunde und die straß die uch herre hat gefüret! wann
uns geschahe nye so groß ere als uns hut ist geschehen von dem das ir hieinne
woltent herbergen mit uwer lieben gesellschafft.> und der konig antwort yn
und sprach das yn gott allen müst lonen und freud geben und gute nacht.
da namen sie yn und furten yne off den sale und saczten yn off eynen
seßel. das was ein also schön und also rychlich seßel das yn ducht das er nye
so schonen hett gesehen als der was. als bald als der konig was gesessen und
sin hende hett gewaschen, da wurden die tafeln bereyt. da det man siczen
alle die die in des koniges geselschafft waren. und da kamen die jungfrauwen
und brachten zu eßen mit also großem vollen, recht als ob sie sich eynen monat
zuvor hetten gestalt gegen dem konig. noch der konig hett nye gesehen in
allem synem leben keyn tafele also vol schöner und rycher becher und vaßung
von golde und von silber als off der tafelen was. und wer er yczu
in der stat von chamlot gewest und er solt alle syn macht han gethan off das
er groß rycheit hett gehabt von spisen, so enmocht er der nit me gehabt han
dann er des nachtes hette, noch enmöcht im nit baß gedienet werden noch bequemlicher
als es da det. darumb so wundert es yn von wannen der groß
volle mocht kumen.
da sie geeßen hetten mit großem vollen alles des sie begerten, der
konig lusterte und hort in eyner kammern, die da by im stunt, alle die fremden
seytenspiel die er ye in synem leben hett gehört. und die eyn luten mit den
andern alle mit ein also sußiglichen das er nye in synem leben also sußiclich
keyn nachtigal gehort hatte das yn also sußiclichen ducht luden als das dett.
und in der kammer was so viel großer clarheit als von fuore. es enwart nit lang
das er sah daruß komen zwo frauwen, gecleydet sere rychlich, die da brachten in
zweyn guldenen lüchtern zwo brinnende kerczen. die kamen vor den konig und
sprachen:< herre, wollent ir schlaffen gan, es were zyt das ir rasten gingent
mit uwerm gesinde. wann es ist dieff in die nacht, und ir hant huot geritten
das ir müde sint als uns duncket.> und der konig antwort, er wolt yczu schlaffen
syn, wann es were im auch wol not.< herre>, sprachen sie,< wir syn herre komen
das wir uch furen zu uwerm bette, wann also ist es uns gebotten.>< das ist
mir lieb>, sprach er.
da stunt der konig uff und ging in die kammer da lanczlot als lang gefangen
gewest was; und in der kammer het er gemalet das leben des konigs und von
der koniginn genievre. in der kammeren so deckten die jungfrauwen den
konig. und da er was entschlaffen, da schieden die jungfrauwen von dannen
und kamen wiedder zu yrer frauwen. und morge gedacht die nacht sere nach
dem konig, wann sie hett yne gern laßen verstan alles das lanczlot und die
konigin trieben. und zu der andern stunt da gedacht sie, ließ sie yne die warheit
wißen und wurde syn lanczlot geware das sie es dem konig gesagt hett,
so enmöcht ir alle die welt nit gehelffen, er schlüg sie dot.
alle die nacht so gedacht sie hiernach, ob sie es im sagen wolt oder schwigen.
wann wo sie es im sagte, so wer sie in sorgen des todes wann es lanczlot geware
wurd; und sagt sie es im nu nit, so neme es nümmer als wol stat im zu sagen
als yczu. in den gedencken was sie als lang biß das sie entschlieff. und des
morgens, da es tag was, da stund sie off und kam zu dem konig artus und
sprach:< herre, ich heischen uch ein gabe umb allen den dienst den ich uch ye
getede.>< ich gebe sie uch, ist es das ich sie mag geben.>< sollent ir nit, ir
mögent sie mir wol geben! wißent ir was das ist? das ir alhie blibent hut
und morn! und wißent, werent ir in der besten stat die ir irgent hant, so
mocht ir doch nit baß gesyn noch solt uch baß gedienet werden dann
als hie; wann ir mögent keyn dinck erdencken, ir mogent es wol
haben.> und er sprach, er wolt gern da bliben, dwyl das er ir es gelobet hett.
< herre>, sprach sie,< ir sint in mynem huß und alda da man uwer vor aller
der welt begeret hatt zu sehen. und wißent das keyn frauw ist in der welt
die uch me mynne dann ich, und ich thuon es uch billich.>< frauw>, sprach er,
< wer sint ir dann die mich also sere lieb hatt, ich weiß nit ob ir myn spottent?>
< sicherlich>, sprach sie,< ich bin uwer fleischlich fründin und bin geheißen morge
uwer schwester. und bin dochter der konigin igierne und des koniges uterpandragen,
und ir solt mich baß erkennen dann ir thünd.> da besah er sie
erkant sie und sprang ußer synem bette also nacket, suonder syn hemde und syn
nydercleyt, die hette er an, und was also fro das es wunder was das er sie hett
funden.< wann ich sagen uch wol, liebe schwester, das ich wonde das ir lang
dot werent. und umb das got wolt das ich uch funden han gesunt, so sol ich uch
mit mir füren zu kamlot, als ich von hinnen faren. also das ir furbas sollent
syn by uns in unserm hoff und solt geselschafft thuon der konigin genievre myner
frauwen. wann ich weiß das wol das sie des sere fro sol syn, und wann sie
weiß die warheit von uch, so sol sie uwer gesellschafft sere lieb han.>< ach
lieber bruder, nit bittent mich des, wann ich gleuben das ich nümmer als lang
als ich geleben in uwern hoff kuomme. wann sunder zwyvel, wann ich von
hindann scheiden, so faren ich in die insel von fallen, da die frauwen künden
alle die behendikeit von der welt.> da det sich der konig artus ane und bereyt
sich. darnach so saß er off das bette und det sie by sich siczen und fragt sie
nach irme wesen; und sie sagt es im ein teyl und ein teyl auch nit. da blieben
sie in der kammern biß primzyt siczen.
des tages was es sere schön wetter und scheyn in den pallast zu
allen syten die suonne, also das die kammer viel clerer was dann sie vor was gewest.
und sie waren alleyn darinn, wann yn was sere wol da mit das sie mit
ein mochten reden. da begunde der konig zu sehen umb sich und sah das
gedichte das lanczlot hett gemacht die wyl das er da gefangen was gewest.
und der konig kuond als viel der schrifft das er das wol laß und verstund. und
da er die buchstaben gesach die da bezeichent die gescheffniß von den bilden,
da begunde er sie zu lesen als vil das er schinbarlich erkant das die kammer
gemalt was von lanczlot und von der biederbekeyt die er det zu den geziten
da er nuowelich ritter was worden. und da gesah der konig nye
keyn ding, er bekante wol das es war were, umb die meren die da alle tag kamen
zu hoff von synen rittern als bald als sie hetten keyn byderbkeit gethan
von ritterschafft.
also begunde der konig lesen die schrifft von lanczelots biederbekeit und
von synen wercken an den bilden die er gemalet hett, und er besah die bilde,
die bewyseten das anbeginde von galaat. des wunderte er sich sere und begunde
diß zu sehen und sprach zu imselber als gütlich:< off myn trüwe, ist diß
bedütniß ware von dißer schrifft, so hatt mich lanczlot geschant mit der konigin,
wann ich sehen schinbarlich das er by ir geschlaffen hat. und ist es ware
als diße buchstaben bezugent, das ist ein ding das mich bringet in großen ruwen
dar ich ye in kam, das mich lanczlot nit anders kunde geschenden dann mit
mynem wybe.> da sprach er zu morgen:< liebe schwester, ich bitt dich das
du mir die warheit sagest von dem das ich dich fragen.> sie antwort, wüst
sie es, sie dete es gern.< so gelobent mir das>, sprach der konig; und sie dete
es.< nu bitten ich uch, off die truwe die ir mir hant geben, das ir mir sagent
wer die bild hab gemacht; und wißent ir die recht warheit, das ir mir die sagent
und des nit enlaßent.>
< ach herre>, sprach sie,< was ist das das ir mir gesagt hant? sicherlich, sagete
ich uch die warheit und würde es der geware der es gemalet hatt, so
möcht mir anders nymant gehelffen dann got, er schlüge mich dot.>< in gottes
namen>, sprach er,< es muoß syn das ir mir sagent die warheit, und ich geloben
uch als ein konig das er es nümmer gewar wirt von mir.>< herre>, sprach sie,
< wollent ir es umb kein ding enberen, ich sagen es uch.>< sicherlich>, sprach
er,< nein, ir mußent mirs sagen.>< und so sagen ich es uch in der wise das ich
daran nit enliegen.
es ist ware, ich weiß nit ob ir es wißent>, sprach morge,< das lanczlot hatt
gesaczt syn hercz off die koniginne uwer wyp sitt des tages das er ritter wart.
umb der koniginne willen, da er nuoweling ritter was worden, da dett er alle
die biederbkeit von ritterschafft von der welt, als ir wol mochtent hören und
sehen, die er det. das mocht ir wol gebrüfet han an der burg zu dolorosegart:
da ir dar kament zu erst, da mochtent ir nit darinn komen, und man det uch
daußen verliben. und da ir dar santent etschlich ritter, die mochten nit darinn
komen. aber als bald als der kam der der konigin ritter was, der kam darinn.
des nament ir nit ware, als wol als etschlich ander daten, das uwer ritter nit
kunden darinn komen, und der konigin ritter kam darinn.>< sicherlich>, sprach
der konig,< des bruoffte ich nit; aber doch so geschah es also als ir sagent wie irs
wißent, des weiß ich nit ob es umb mynen willen were oder umb der koniginne
willen.>< herre>, sprach sie,< noch ist es me.>< sagent mirs>, sprach der
konig.< herre, er hatt die konigin sere lieb, also das keyn mensch den andern
mocht lieber han. und des wart doch nye mensch geware, und er arbeit sich
also umb ir mynne das er umb yren willen det alle die ritterschafft die er zu
der zytt det, als ir dick wol sahent.
lang zytt waren sie also das er sie lieb hett, und sie mynte yn nit, wann er
getorste es ir nit entdecken. und als lang weret das biß er by galaat kam,
gegangen suone, des tages da er die schwarczen wapen truge da er den torney
von uch zweyn uberwand, also als das gemelcz bewyset. und also
als er den frieden hatt gemacht von uch zweyn zwuschen galaat und uch, in
der wise das uch die ere beleib als diß gemelcz bewyset, galaat gesah das er zu
mal verdarb von tag zu tag und sah das er sin macht verlose und syn essin,
das er so sere mynte die konigin. da fragte er yn als lange das er im bekante
das er die konigin lieb hett und das er umb yren willen sterben müst. und
galaat bat yn das er sich darumb nit missehielt, wann er solt wol synen willen
gewinnen mit der koniginne. und recht also als er im gelobt also det er und
bat die konigin das sie im erleubte das er begerte. also batt er das sie lanczlot
gebe ir mynne mit eim kuoß.>
< ir hant es mir genung geseyt>, sprach er,< wann ich sehen und horen myn
schande und lanczlots verretniß. nu sagent mir, wer macht diß gemelcz?>
< in truwen>, sprach sie,< das det lanczlot, und wil uch sagen wanne. gedencket
uch der zweyer torney die da waren zu camlot, da die gesellen sprachen,
sie wolten nit in den torney faren da lanczlot inne were, umb des willen das
er allewege die ere hette? da lanczlot das wüst, da fur er off die ander sytte
und was wiedder sie und det sie den placz rumen und jagte sie zu der stat yn
zu kamlot. gedencket uch des?> sprach sie.< ja>, sprach er,< noch düncket
mich recht als ich yn sehe! wann in alle die stett, darinn ich sitherre ye kam,
so gesah ich eynen man nye so biederbe zu dem wapen als er was des tages.
wann warumb hant ir es gesagt?> sprach er.< ich sagen es uch umb des willen>,
sprach sie,< da er von hoff schied, da was er verlorn me dann anderthalb jare,
das man nit enwüst wo das er was. da hett ich yn gefangen in dißer kammer
zwen winter und ein suommer, da macht er diß gemelcz das ir hie sehent. und
ich hett yn noch gefangen, und er were by allem synem leben nye von hindann
komen, hette nit getan sere groß ungluck.>< was dett er dann?> sprach der
konig.< uff myn trüwe>, sprach sie,< er zurbrach mit synen zweyn henden das
ysen von dißem fenster>, und da wysete sie yn das ysen das sie
wiedder hat thun machen. da sprach der konig, das were keyns menschen,
sunder es were werck des fyndes von der hellen.
der konig besah das werck sere dick und gedacht sere darnach und schweyg
sere lang das er nit sprach. und darnach sprach er:< diß sagt mir
zuletst agravant, und ich gleubt es nit, wann ich gedacht das es ein lügen were.
wann diße ding die ich hie sehen die gebent mir gelauben in mynem herczen,
und mich düncket das es me war sy dann zuvor. darumb sagen ich uch diß
das ich nummer fro werde, ich wiße dann die recht warheit. und ist es also
als diße bilde bezugent das mir lanczlot solch schande hat angethon mit mynem
wybe, ich sol als viel arbeyten das ich sie by einander finden mag. und thuon
ich dann nit sölch geriecht also das man allewegen da von sagen mag, so gleub
ich nit das ich nümmer krone me getragen.>< dedent ir des nit>, sprach morge,
< so solt uch alle die welt und got schenden; wann der ist nit ein konig noch
biederbe der im solch schand leßet thun und das lydet.>
des morgens retten sie fast von den dingen, der konig und syn schwester.
und sie manet den konig sere das er die schande reche kurczlich, und er
gelobt es ir als ein konig, er wolt es thun, also das man ummer da von sagen
müst,< were es das ich sie miteinander finden möcht>.< es sol nit lange weren>,
sprach morge,< wolt ir anders daroff warten, das ir sie by einander findent.>
< ich sol wol als viel darczu thun>, sprach der konig,< ist es das ir eyns das ander
lieb hat, als ir sagent, das sie, ee dann dießer monat ußgeet, begriffen werdent, ist
es das lanczlot in der zyt zu hoff kümet.>
den tag bleib der konig da und den andern und dieselb wochen by syner
schwester. und sie haßte lanczlot mer dann keynen menschen in der welt,
wann sie wüst wol das er die konigin lieb hette. darumb so det sie dem konig
nit anders dann manen das er sich reche von den schanden wann das er zu kamlot
keme, were es das es syn mocht.< liebe schwester>, sprach er,< man darff
mich des nit bitten wann ich ließ das nit umb das halb teyl mynes konigrichs,
ich det das das ich gedacht han, sunder zwyvel.>
der konig bleib alda die wochen gancz, wann die stat was schon
und als behegelich, und in den büschen was also viel wilder tyere, der fingen
sie das sie ir genung hetten also, wann sie arbeyten sich sere darumb. aber hie
leßet die rede von dem konig und von morge, wann als viel das sie uns saget das,
als lang als der konig da was, so wolt er nit das ymand in die kameren ging
on dann er und morge. wann die schrifft bewiset im syn schande also schynbarlich
das er nit wolt das man sie sehe. wann er wust die warheit wol, und
darumb wolt er nit das sie ein ander auch wüste, umb keyn ding. wann er
forcht die schande zu mal sere und auch das sie nit ußkeme, also
das man sin nit gewar wurde in dem konigrich von logres oder in synem hofe.
- nu schwyget die abenture von yn und kuomet wiedder zu lanczlot und zu
bohort von gannuoe dem guten ritter und irer gesellschafft.
alhie saget uns die abenture das, als lang blieben bohort und herre gawin
und die andern ir gesellen by lanczlot das er wol genesen was und das er als
starck was als er vor was gewest. als bald als er wüst das er gesunt was und
das er sich nit forcht wapen zu furen, da sprach er zu synem meyster:< düncket
uch nit, meyster, das ich mich wol behelffen möge zu mynem willen, suonder
sorg myner wuonden, die mir also groß liden hant gethan?>< ich sagen uch>,
sprach der guot man,< das ir mit alle genesen sint und das ir nit me sorge dorffent
hann von keyner süchte die ir hant gehabt.>< diße mere hören ich gern>, sprach
lanczlot,< darumb das ich mag faren wann ich will.>< das ist war>, sprach der
gut man. da schweig lanczlot.
des tages hetten die gesellen groß freud. des abendes sprach lanczlot zu
der frauwen, er wolt morn frü ryten, und danckte ir sere das sie im gütlich hett
gethan in irm huß. darnach dete er ir als viel geben von dem synen und
auch dem der yn generet hatt von syner wunden das sie deste baß mochten
alle ir leben. des tages so baden yn die zwen brüder von challot das es im lieb
solt syn das sie im geselschafft deten und das sie weren als die ritter von syner
banneren; so wolten sie yne nümmer me begeben umb keynen andern herren.
und er enpfing sie sere gern, wann sie waren biederbe lüt und gute ritter. da
sprach er zu ynen:< ir herren, ich nemen uch zu myner gesellschafft. aber
wißent das ich nit mag allewegen by uch gesyn, wann ich muß dick von uch
scheiden ferre alleyn, also das ir nit wißent wo ich sy komen.>< herre>, sprachen
sie,< das enschadet uns nit, wann das wir uns von uwern wegen nennen mögen
und das ir uns haltent vor uwer ritter.> da sprach er, das wolt er sere gerne
thun, und er wolt yne lant und erbe geben in dem konigrich von bennuoig oder
in dem konigrich von gannue alle die zytt das es yn lieb were. also blieben
sie sin ritter und auch sin gesellen.
desselben nachtes da kam die jungfrauwe die der zweyer ritter schwester
was und sprach:< herre, ir farent hinweg, und als ir herwiedder koment, das
stet an abenture, ob ich leben. und darumb das keyn bott als gleubig ist von
der botschafft synes herren als erselber, so sagen ich uch myn not und entdecken
sie uch die als groß ist. ich will das ir wißent das ich dot muß syn, ir helffent
mir dann!>< dot?> sprach er,< jungfrauwe, sicherlich, ir solt nit
sterben umb keyn ding da ich uch umb gehelffen mag.> da begund sie zu
weynen und sprach zu lanczlot:< herre, ich mag wol sprechen das ich uch nye
mer gesah.>< warumb, jungfrauwe?> sprach lanczlot,< sagent mir das!>< herre>,
sprach sie,< als balde als ich uch ye gesah da mynte ich uch und hett uch als
lieb als eyne frauwe eynen menschen off ertrich mocht han. wann sitherre
der zytt so mocht ich nye essens noch tranckes enbißen noch schlaffen noch
gerasten, suonder ich han bißherre in pynen und in gedencken und in allem
leyde und ungluck gewest nachtes und tages.>< jungfrauwe>, sprach lanczlot,
< das was dorheyt das ir uch an mich keren wolt in der wiß, sunderlichen
das ich uch sagte das ich mynes herczen nit gewalt enhett, und hett ich mynen
willen mögen thuon da mit, so wer ich syn gar fro gewest. und darumb so
sollent ir uch nit me an mich keren und mochten wol han geprüfet was ich meynt
mit dem reden, das ich noch uch noch ander enwolt hann dann die da ich myn
hercz und myn freud off gesaczt hann.>
< ach herre>, sprach sie,< finden ich anders nit an uch in dißer betrübniß da
ich inne bin?>< sicherlich>, sprach lanczlot,< neyn, wann ich kan es nit gebeßern,
noch umb den dot noch umb das leben.>< herre>, sprach sie,< das ist mir leyt!
nuon wißent sicherlich das ich zu dem tode bin komen darumb. und mit dem
tode so scheyt sich myn hercz von uch und uwer mynne, und das sol der lone
syn der guoten gesellschafft die uch myn brüdere hant gethan sit der zyt das
ir in diß lant kament.> da schied die jungfrauwe von im und ging in ir kammer
und legt sich off ir bette in den stunden das sie ny sitherre lebendig da von
kam, und starb also als es noch die abentur erzelen sol. und lanczlot was
sere zornig und betrubt von dem das er die jungfrauwe hett hören sagen. des
nachtes so was lanczlot viel me truriger und stille schwigende dann er pflag
zu syn. des wunderten sich die gesellen sere, wann sie hetten sin nit
gewont an im, das sie yn als trurig und als betrubt sahen als er was. des
abendes sant bohort den guten ritter der lanczlot generet hett zu dem konig
von norgales und enbot im das er im also det das er es dancken mocht, wann
er im großen dinst hett gethan.
des andern tages, als bald als es tag was, da schied lanczlot von dannen
mit aller syner gesellschafft und bevalh die jungfrauwe zu gott. und da sie
warn off der straßen, da furen sie als lang biß sie kamen zu kamlot und furen
in den nydersten hoff. und zu der zyt da lanczlot kam da lag die konigin
uff dem fenster. und als bald als sie yne gesahe, da ging sie von dem fenster
und ging in ir kammer, wann sie wolt in keyn wyse zu im reden. und herre
gawin, als bald als er komen was, da ging er in der konigin kammer und fand
sie off irme bette siczen, und sie det wol der glich als sie zornig were.
und herre gawin grußt sie; da stunt sie off gein im und hieß yne wilkumme syn.
< frauw>, sprach er,< wir bringen lanczlot mit uns, der da lang ist gewest ußer
dießem lande.> und sie antwort im, sie möcht yn iczu nit gesprechen, wann
sie were yczu ungesunt und ein wenig siech. da ging er ußer der kammern
und kam wiedder zu synen gesellen und sprach:
< lieben herren, wißent das myn frauw die koniginne siech ist, darumb
mögen wir yczu nit mit ir reden. wann rastent alhie biß der konig komet;
ist es uch lieb, so mögen wir dann faren jagen in dißen buosch, der da gnung
nahe hie by ist.> und sie volgten es alle. des nachtes da ging bohort zu der
koniginne und sprach zu ir:< was ist uch?>< ich han keyn sücht nit>, sprach
sie,< wann ich enhan es in mynem herczen nit das ich in den sal gee als lang
als der ungetruwe herre lanczlot darinne ist. wann ich möcht der augen nit
han da mit ich yn ansehe, noch das hercz das ich zu im sprechen möcht.>< wie
ist dem>, sprach bohort,< haßent ir yn dann also sere?>< ja ich>, sprach sie,
< ich haßen keyn ding in alle der welt also sere als ich yn thun, wann ich gewann
in mynem leben yn noch nye so lieb als ich yn nuo haßen.> da sprach bohort:
< frauw, das ist unser großer schade und ist mir sere leyt das es also geet, wann
der sol an uwer lieb verliesen der es nye verdienet hatt! wann gluck bracht
nye liebe von zweyn in der wyse zu hauff als diß hat gethan und das nuo mit
unserm großen schaden scheydet. wann ich sehen das myn herre myn nefe
ist der biederbeste von der welt und auch der schönste. wann da ist yczu keyn
ding in der welt, er möcht es überkuomen, dett ein ding, das ist uwer zorn!
wann sicherlichen, der mag yn verkeren von allen guten wercken und von allen
guten abentüren! wann sicherlichen, wüst er yczunt die rede, die ir mir hie
hant gesagt, als wol als ich, ich gleube das wir im nümmer zyt gnuong zu hilff
kemen, er hett sich ee gedödet! das wer doch groß schade, wann er ist der beste
von den guoten. und er hatt uch als wünderlichen lieb, und ir haßet yn als
recht sere mit allem uwerm herczen.>< das hat er wol verdienet>, sprach sie.
< frauw>, sprach bohort,< was mag ich darczu, ich gesah nye keynen man
der getruwelicher mynte mit rechter mynne, er wurd zu letste da von geschante.
und wollent ir besehen an den alten jüden und heyden, der möcht ich uch
gnuong wysen von den die werltlich schrifft bewiset das sie wurden geschant
umb wybe. besehent in dem leben konig davids, da mögent ir finden
das er hett eynen sone, den schönsten den gott ye geschuff, der begunde kriegen
wiedder syn vatter umb eyns wibes willen, der starb eynes bösen todes.
das mögent ir wol verstan das der schonste man von den juden
wart geschant umb wyber willen. und darnach in demselben buoch mogent
ir wol sehen von konig salomon, dem gott gab als viel wißheit das die keynes
menschen hercz mocht erdencken von der wißheit die im got gab. der verleucket
got umb eyns wybes willen, und da von wart er auch geschant und betrogen.
samson der da was der sterckst man von der welt der ye geborn wart,
umb wib willen starb er. der biederbe hector und auch achilles, die da von
wapen und auch von ritterschafft hetten den lop und alle ere vor allen rittern
zu der alten zyt, die sturben und wurden erschlagen beyde und me dann hundert
tusent man mit yn. und das was alles von eynes wybes wegen die da pariß
nam in grecia. auch in uwern gezyten, des sint nit funff jare das dristant,
konig markeys nefe, der mynte ylanden die bluome und hett in all synem leben
nye untruwe geyn ir gedacht und ward auch geschant und erschlagen.
ich enweiß was mer zu sagen, nymant kert sich mit truwen an ein wip,
er müst darumb sterben! und wißent das ir übeler duont dann alle die andern
frauwen daten, das ir dünt verderben an eynes mannes libe alle die guten gnaden
mit den das man mag komen zu werltlichen eren. darumb so ist er gut geheißen,
das ist schonheit, kuonheit, ritterschafft und edelkeyt. frauw, alle
diße tugende mögent ir finden an mynes herren libe als schinbarlichen das im
der keyne gebrist. und wißent auch wol das er ist der hoehst von der welt
und der biederbste man und der künste und der beste ritter den man weiß.
und noch zu dem ist er von also hoem geschlecht von vatter und von muotter
das man in der welt weiß keynen als edeln man als er ist. von recht also als
er funden ist in allen guten tugenden, recht also so werffent ir yn dannach uß.
und da by mögent ir verstan und sprechen sicherlich das ir sint in dem ingang
der sternen und der sonnen, das ist zu wißen der bluomen von ritterschefft aller
der welt und ein ingangk der ußerwelten beyde konig artus hoffs. darumb
so sollent ir sehen schinbarlich das ir me sollent schaden diß konigrich
dann ye keyn frauwe gedet mit eyns ritters libe alleyn. und das was doch die
gröst güt die wir hetten von uwer liebe.>
des antwort die frauwe und sprach:< bohort, ging es also als ir sagent, so
verlöre nymant als viel daran als ich, wann ich verlöre den lip und die selen.
darumb so laßent mich nuon mit frieden, wann hier zu findent ir yczu keyn
ander antwuort.>< frauw>, sprach er,< nuo sollent ir für ware wißen das ir syn
von mir nit me rede hörent, ir hebent dann ane.> da schied bohort von der
koniginne und kam zu herrn lanczlot und fuort yn heymlich off eyn ende und
sprach:< ich lobte das ir von hinnen furent, wann wir enhant
hie nit gut bliben als mich düncket.>< warumb?> sprach lanczlot.< herre,
wir müßen myner frauwen der konigin ir huß laßen, wir und alle die unsern.>
< warumb?> sprach lanczlot.< ich sol es uch wol sagen wann das wir von
hinnen kuomen.>< siczent off dann bald>, sprach lanczlot,< und sagent mir
was es sy, wann ich muß es bald wißen!> darnach kam herre lanczlot zu
hern gawin und sprach:< herre, ich muoß ryten off myn gescheffniß; und wann
das ir koment zu dem konig, so grüßent mir yn und sprechent, ich sol herre
wiedder komen das baldest das ich mag.>< in gottes namen>, sprach herre
gawin,< ir solt nit also hinweg faren, ir solt mynes herren des konigs beyten!>
< des enthun ich nit>, sprach lanczlot,< wann ich muoß hinweg!>
da saß er off mit aller syner gesellschafft, und herre gawin geleyt sie ein
lange wyle. darnach sprach er zu lanczlot:< in dißer wießen sol kurczlich
ein torney syn, und der sol sere groß und wunderlich syn hie zu kamlot. besehent
das ir des nit laßent, ir synt auch hie! wann da sol wenig guter ritter
bliben in dem konigrich von logres, sie sollen da syn.> und er sprach, er solt
dar komen, were er gesunt. da schied der ein von dem andern, und herre
gawin reyt geyn chamlot wiedder und wundert sich sere das lanczlot als bald
was hinweg geritten. da reyt lanczlot biß das er in das gewiltniß kam von
chamlot. und da sie da waren, da sprach er zu bohort:< herre, sagent
mir warumb das die konigin zornig ist off mich.>< herre>, sprach er,< gern.>
da beguonde er im von dem arme sagen den er fuorte in dem torney zu gintiestre:
< darumb ist sie zornig und spricht, ir mögent nümmer frieden geyn ir gewinnen.>
und da er im das alles erzalt hett, da hilt lanczlot stille und beguonde zu gedencken
sere und wuonderlich, also das er nit ensprach. und da er lang het
gedacht also, da antwurt er uber ein lang wyl und sprach:
< ach mynne, wer sol dir dienen? wann wer dir zu mal gleubet der mag
dir des nit entgan, er muß darumb sterben! und das ist der lone den ir mir
gebent von getruwer mynne! ach bohort, lieber nefe, wann ir myn hercz
als wol erkennent als ich selber, wann ir wol wißent das ich in keyner wise myner
frauwen untruwe det, warumb entschuldigt ir mich nit gein ir?>< herre>,
sprach er,< ich det alle myn macht darczu; wann was ich gesagen kuond das
halff alles nit, wann sie wolt syn nit volgen.>< nu radent mir was ich thun
möge; wann kan ich mynen frieden nit mit ir gemachen, so enmocht ich nit lang
leben wann ich nit zu ir rette. wann wolt sie mir vergeben den zorn und den
unmuot, das wer mir ein groß friede in mynem herczen, wann ich wolt viel deste
frölicher leben wann in der maßen als ich yczu bin das ich yren zorn und yren
bösen willen han. und das ich nit getare zu ir reden, so gleuben ich nit
das ich lang leben mög, wann unmuot und zorn verderbent mich. darumb
so ratent mir, lieber nefe, wann ich enweiß nit was ich thuon sol von dißen dingen
die ir mir hant gesagt.>
< herre>, sprach bohort,< möchtent ir uch enthalten das ir nit by sie gingent
noch das ir sie nit sehent, ich sagen uch sicherlich das, ee ein monat hinweg
were das sie uch nit sehe und nit sagen horte von uch, sie solt darnach uwer me
begeren, wann hett sie uch in irer gesellschafft, als ir von ir werent. und
wißent das sie nach uch senden solt wo das sie uch wust zu finden ferre oder
nah. darumb so lobte ich es und riede es wol das ir fürent ein wyl spielen umb
diß lant und rydent zu dem torney den man schrien sol in dißem lande. und
hant auch ein weydelich gesellschafft und ein groß teyl uwer frunde, das ir
sere fro soltent syn; und die thünt uch sere gern gesellschafft, es sy joch war
ir farent!> da antwurt er das yne der radt düchte guot; wann der gesellschafft
endörfft er nit, wann er wolt allein faren mit einem synem knecht, den wolt
er mit im furen.< und ir solt hinweg faren biß das ir mich gesehent
oder mynen knecht der uch suchen komet.>
< herre>, sprach bohort,< das sol uns sere schwere zu thuon syn das wir also
von uch scheiden sollent und ir mit also kleyner gesellschafft farent! wann
mißeging es uch hernach in keyner wyse, wie würden wir des geware?>< nit
enkerent uch daran>, sprach lanczlot,< dann der mich biß herre behüt hatt
und mich hat thuon uberwinden alle ding und hat mir ere geben war das ich
komen bin, der sol nit gestaten das es mir ubel gee an keynen enden dahien
ich kuome. und geet es mir anders dann wol, so sollent ir es geware werden
ee dann ymands anders, das wißent!> da kam lanczlot wiedder zu synen
gesellen, die da off dem felde hielten und off yn beyten, und sprach, er müst
faren in syn geschefft, und darinn möcht er nit groß gesellschafft gefuren. da
nam er mit im eynen knecht, der was geheißen amgin, und sprach das er nah
im fure. und der knecht sprach, er wolt es gerne thun. also schied lanczlot
von synen frunden. und sie sagten im das er des nit ließ, er wer zu dem torney
zu kamlot in der wyse das man yn kente. und er sprach, er wolt da syn, es
were dann das yn groß unmuoß an keme und behielt. da sprach er zu bohort:
< bin ich zu dem torney, so han ich zu male wiß wapen, daran so mögent ir mich
wol erkennen.> da schiede der eyn von dem andern und bevalhen sich zu
gott, die eyn die andern. - alhie leßet die rede von yne zu sagen und kümpt
wiedder zu konig artus.
alhie saget uns die abenture das, da der konig artus lang was gewest by
morgen syner schwester als lang als er wolt, darnach schied er von dannen
mit großer gesellschafft. und da er vor die wiltniß kam, da fur er als lang
biß das er kam geyn kamlot. und da er dar kam und gewar wart
das lanczlot nit me dann einen tag in dem hoff was gewest, da was syn hercz
in manchen gedencken. wann yne ducht das lanczlot die koniginne lieb
hette in der wise als man off yn sagt. dann gedacht er, were das also, so möcht
er den hoff nit als lang begeben als er hett gethan. und das was ein ding das
des koniges hercz sere entwant von zorne von den reden die er hett hören sagen
syn schwester morge. wann doch, so was sitherre nye die zytt, er
bedecht die konigin me dann vor, von den reden die er hett hören sagen in
morgen huß syner schwester.
des andern tages, da der konig was komen zu kamlot, da kam es
darzu das herre gawin zu eßenzyt aß an der tafeln und noch viel ritter in eim
sale by der konigin. und dainne was ein ritter, der was geheißen avalan,
der haßete hern gawin recht sere, und er hett frucht gemenget mit vergifft,
da mit er hern gawin wolt sterben thuon. da gedacht er, sente er der koniginne
der frucht, sie solt sie im zu erst geben und ee dann ymands; und were es das
er der eße, so must er zu stunt sterben.
die koniginne nam die frucht, wann sie enhut sich nit vor dem vergifft,
und gab ir eynem ritter von der tafelrunden, der was geheißen garheiß von
tharahen, und der hett sie sere lieb umb der konigin willen die im die frucht
gegeben hatte. und er aß ir, und als bald als sie im in den lip kam, da starb er
zu hant vor der koniginne, das alle die gesahen die da waren. da spruongen sie
alle von der tafeln und wurden sere erfert von dießem großen wunder. da
die konigin den ritter dot ligen gesah vor ir, da was sie sere betrubt von dißem großen
wunder, also das sie nit wuste was sie thuon solte. wann es hetten also viel
guoter ritter gesehen das sie sin nit geleucken enkunt, ob sie es
gern het gethan.
die mere kamen vor den konig, und das sagt im ein ritter der in der kammern
geessen het und sprach:< herre, da ist wunder gescheen dainne,
die konigin hat eynen ritter gedötet mit rechtem großem ungevelle und wunder,
das gröst von der welt. und er was geselle von der tafelrunden und madors
bruder von der porczen.> der erzalte im die geschicht. und der konig segente
sich von dißem großen wunder und sprang von der tafeln und wolt besehen
ob es ware were; und also daten auch alle die andern die by dem konig waren.
und da der konig in die kamern kam und den ritter dot sah, da sprach er, das
were groß ungevelle und das die koniginne sere missetan hette, were es das sie
es gewust hett das es vergifft was. und der konig was sere zornig das der
ritter dot was. und die koniginne wüst nit was sie sprechen solt, also sere
was sie erfert von dißem unglück, ane das sie sprach das es ir hundert werb
leyder were dann mann wenet.< und hett ich gewüst das die frucht vergifft
wer gewest, ich enhett sie im nit gegeben umb die welt halb.>< frauw>, sprach
der konig,< wie das im sy so ist es ein unreyn werck, und ich forchten das ir
noch me zorniger darumb werdent dann irselber gedencket.> der konig det
den lichnam begraben und det im als groß ere als man eynem biederben ritter
thun solt, wann er was der biederbsten eyner in konig artus hoff.< und ich
gesah nye in mynem leben einen getruwern ritter dann er eyner was; und darumb
so ist es mir leyder dann ymant wene oder gedencken mocht.>
da ging der konig ußer der kammern und kam in den meysten pallast und
seynte sich mer dann tusent stunt umb das groß wunder das der ritter dot
was mit also großem unglück. und die konigin ging nach im uß und ging in
ein graß mit großer geselschafft von frauwen und jungfrauwen. und als bald
als sie dar was komen, da begunde sie großen jamer zu stellen und sprach, got
hett ir gar vergessen das sie als mit großem unglück hett eynen als biederben
ritter erdöt als er was.< und als helff mir gott, das ich yne det der frucht eßen
ee dann ich ir eß, das det ich umb anders nit dann umb große fruntschafft.>
die koniginne was sere ruwig von dem das es ir also missegangen
was. die ritter begruben den lichnam das schonst und das richlichste das
sie kunden in keynerley wyse und daten im als groß ere als man billich solt
thun eynem als biederben manne als er was. und er wart des andern morgens
zu der erden bevolhen in dem ingang des guten sant steffans monster
zu kamlot. der lichnam was begraben, und wart ein steyn über yn geleyt als
rychlich als sie eynen kunden finden in allem dem lande. die gesellen von
der tafelrunden gemeynlich schrieben buchstaben daroff:< hie lyt
gaharies der wise von karahen, madors bruder von der porczen, der dott
ist mit vergifft.>
also sprachen die buchstaben die da stunden geschriben off des toden ritters
grab. der konig artus was des sere zornig und also waren auch alle die
die darinn waren und ließen es also syn das sie nit viel mer darczu retten biß
das der torney solt syn. - alhie leßet die rede von dem konig artus und syner
gesellschafft und kümet wiedder zu lanczlot von dem lach und saget warumb
das er nit zu dem torney was zu kamlot.
alhie saget uns die abenture das, da lanczlot was gescheyden von bohort
und von hector synem bruder, da reyt er durch die wiltniß von kamlot und
reyt ein zytt vor sich, die ander hindersich. und lag dick by einsiedeln, wiedder
die das er zu andern zyten syn bicht hett gethan, und die daten im alle
die ere die sie kuonden. an dem dritten tag davor, ee dann der torney zu kamlot
were, da sprach lanczlot zu synem knecht:< ryt geyn kamlot und bring
mir eynen wißen schilt mit dryen roten barren und uberdeck zu mal wiß; wann
die andern wapen han ich sere dick gefüret. dann, kompt bohort zu dem torney,
by dem wißen wapen so mag mich bohort erkennen. und das thuon ich mer
umb synen willen dann umb anders, wann ich enwolt nit in keyner wise das
er mich wuondet oder ich yne in dem torney.>
der knecht fur von lanczlot und fure geyn kamlot und solt die wapen
bringen also als es im bevolhen was. und lanczlot schied von dannen
alleyn spaczieren in den walt, und er fuort keyn wapen mit im sunder sin schwert.
des tages was es sere heiß, und umb die groß hicz die er hett stuond er ab und
det dem pferd den sattel abe und bande es an eynen ast nahe da by. darnach
ging er ligen by einem floß von eynem bruonnen und entschlieff sere bald
umb das es alda kule was und auch umb des willen das er vor hett groß hicz
gehabt.
da er was entschlaffen, da geschach es das ein groß hircz kam lauffen, den
des koniges artus jeger hetten gejaget in dem walde. und da kam er gelauffen
zu dem bruonnen das er synen durst erleschen wolt, wann sie hetten yn
allen den tag gejaget von eim ende zu dem andern. da er sich hett geschlagen
zu dem bruonnen, da kam eyn ritter, der saß off eim großen hengst und kam
ferre vor den andern. und da er eyn wenig nahe by yn kam, da fur er dar
wert und wolt yn schießen durch syn bruost. da felt er mit all umb das das
der hircz vor sich sprangk, und der pfyl fur nit vergebens und fur
lanczlot durch das linck beyn als hart das im das ysen zu male darinn ging
und des holcz eyn groß teyl da mit. da lanczlot fuolt das er wuont was, da
sprang er off von dem großen wee das er fuolte und sah den jeger das er zu dem
hircz kam als bald als er geryten kunde. da schrie er yn an:< herre truwant,
was han ich uch missetan das ir mich gewuont hant in mynem schlaff, wißent
das ir uwer ungluck hie gejaget hant!> da zog er syn schwert und wolt uber
yn also wuont. und dießer besah yn und erkant das es lanczlot was. da kart
er umb und floh das baldest das er ümmer mocht. und da er by syn gesellen
kam, da sprach er:< ir herren und ir knecht, nit farent vorbaß, wann kerent
wiedder hinderuch, wöllent ir nit sterben! wann myn herre herr lanczlot
lag off dem bruonnen, den hann ich gewunt mit eim pfile, da ich den hircz treffen
wonde, und ich förcht das ich yn dotwuont geschossen hab oder das er uns
nach volg.>
da die andern das erhorten, da sprachen sie zu yrem gesellen:< ir hant ubel
gefaren, wann wo im keyn leyt gewirret und wirt es dann unser herre der konig
geware, er verderbet uns alle. und ob der konig des nit endete, so
möchten wir uns nit enthalten vor im nach vor synem geschlecht, got hulff
uns dann, so möchten wir nit da von komen, und so were uns sere übel gescheen
uff dießer fart.> da fluohen sie alle durch den walt als bald als sie kunden.
und lanczlot was off dem bruonnen beliben und zoch den pfyl ußer dem
beyn mit großen pynen. da sah er die wuonde die sere groß und tieff was, wann
das ysen von dem pfyle das was sere groß und breyt.
da schneyt lanczlot ein wenig von synem hemde und bant syne wuond,
wann sie blut im zu mal sere. und da er sie gebunden hett, da ging er zu synem
pferde und legt den sattel daroff und dete im den zaum ane und saß daroff.
und reyt mit groß pynen biß in die cluse da er alles zu schlaffen pflag. und
da yn der gut man also wunt sah, da wart er zu mal sere erfert; da fragt er yn,
wer im das hett gethan. da sprach er:< ich weiß nit, sicherlich, wer sie sint
die mich also geschossen hant, wann also viel weiß ich das sie von konig artus
hoff sint.> da erzalt er im wie im geschehen was da er wunt wart.< sicherlich>,
sprach der guot man,< das was recht unglück.>< es enschatt mir nit, wann
das ich nit zu dem torney mag gesyn zu kamlot. und also geschah mir auch
zu dem andern der da was zu thoneburg von eyner wuonden die ich hett zu der
zyt. und das ist ein ding das mir aller leydest ist, umb anders nit dann das
ich gern zu dießem wer gewest, dwyle das ich zu dem andern nit enwas.>< dwyl
das es also ist>, sprach der guot man,< so müßent ir liden die pyne, wann hettent
ir es geschworn, so möchtent ir es doch nit gethon zu dirre zyt, des ir keyn
ere mögent bejagen. darumb sollent ir beliben, wollent ir mir anders volgen.>
da sprach lanczlot, er müst wol bliben, es were im leyt oder lieb.
also bleib lanczlot, das er nit zu dem torney kam umb der
wuonden willen; und des was er sere betrübet, wann er wol wüst das er bliben
muost. darumb ducht yn das er sterben solt von ruwen und auch von leyde.
des abendes, da sin knecht kam und da er yn wuont fand, da was er sere ruwig.
da det lanczlot synen schilt darinn hencken, den er zu dem torney solt gefürt
han, und det auch syn wapen hien legen und sprach, er wolt ir nit
me füren umb das im diß geschehen was das er bliben muost, es were im lieb oder
leyt. also bleib er darinne wol vierczehen tag, ee dann das er ryten mocht
zu synem willen. - und alhie leßet sich die rede von im zu sagen und
kömpt wiedder zu konig artus.
nu saget uns die abentür das konig artus bleib zu kamlot, nach dem als
gaharies dot was, biß das der torney was. des tages da der torney was, da
mocht man gesehen in der wiesen ußwendig der statt me dann zwenczig tusent
man so von beyden syten, der keyner was, man hielt yn vor eynen byderben
ritter. und da sie zu hauff kamen, da mocht man sehen ritter darnyder schlagen und fallen sere dicke. und des tages so furte bohort von gannue den
priß und die ere dannen, und das sprachen alle die off dem plan waren das er
sie zu beyden syten verwuonden hett. da kam der konig zu im, der yn wol
erkante, und sprach:< herre bohort, ich bitten uch das ir kuommet mit uns
herinn und thunt uns geselschafft als lang als ir wöllent.>< herre>, sprach er
< des enthuon ich nit in keyne wise, dwyl das myn herre myn nefe nit hie ist!
wann wer er alhie, ich verlibe auch gern by uch als lang als er verliben wolt!
werlich, und hett ich gewüst das er nit alhie were gewest, ich wer auch nit
herre komen! wann da er von mir schied, da sprach er, er wolt herkomen
und wolt das nit laßen umb keyn ding, er hett dann solch ding underhanden
die yn mit gewalt deten bliben.>< ir solt by mir bliben>, sprach der konig,
< und solt syn beyten biß das er kömet.>< herre>, sprach er,< ich bliben nit,
wann ich gleube das er in guter wile nit herre komme.>< warumb will er dann
nit herre komen>, sprach der konig,< ist er dann zornig über uns?>
< herre>, sprach bohort,< ir mögent es nit me von mir wißen; fragent es
eynen andern, wollent ir die warheit wißen.>< wüst ich ymands in alle mynem
hoff, ich fragte yne das er mir sagt ob er icht da von wüst>, sprach der konig;
< aber dwyl ich es nit wißen mag, so muoß ich beyten biß das der komet nach
dem ich uch fragen.>
also schied bohort von dem konig und von syner gesellschafft, er und syn
bruder und hector und die andern ir gesellen. und herre gawin geleyt sie
eyn lange wyle und sprach zu bohort:< ich wunder mich sere
das lanczlot nit by dießer versamenung gewest ist.>< werlich>, sprach bohort,
< ich weiß das er siech ist oder gefangen, wann were er ledig, so weiß
ich wol das er herre komen were.> da schied der ein von dem andern, und
bohort fur da hien da er gedacht den konig von norgales zu finden. und
sprach zu synem bruder und zu hector:< ich förchten nit anders dann das myn
herre betrübet sy umb die koniginne, wann sie zornig ist off yne. vermaledyt
sy die stund da die lieb ward angehaben, wann ich forchten das uns noch gar
viel übels da von geschehe.>< sicherlich>, sprach hector,< zwuschen uns und
unsern fründen und konig artus wirt noch der gröst unfried und der gröst krieg
den ir ye gesahent, und das sol alles herumb syn.>
also retten die von lanczlot die yn lieb hetten und die sere forchten das
es im ubele ging. und da herre gawin was von yne gescheiden, da reyt er
also lang biß das er wiedder geyn kamlot kam. und da er was wiedder dar
komen, da sprach er zu dem konig:< herre, wißent sicherlich das myn herre
her lanczlot siech ist das er nit zu dießem torney ist gewest. nu weiß ich
kein ding das ich als gern wüst als die warheit ob er wunt sy oder beliben sy
umb ander sachen willen.>< sicherlich>, sprach der konig,< ist er siech oder
ungesunt, das ist mir leyt und das er dann nit hie inne ist; wann von im und
von syner geselschafft wirt erluchtet myn hoff und gezieret also viel das syn
nymant gleuben mag.> also sprach der konig von lanczlot und von konig
bans geschlecht, und die by im waren groß gesellschafft von rittern.
des dritten tages darnach kam morderans von der porczen zu hoff, und da
was nymands als küne der im getörst mere sagen von synem bruder. wann
sie erkanten yne vor eynen ritter von also hoem prise und lob und von also
großem herczen das sie wol wüsten fur ware, als bald als er die warheit wüst
von synem bruoder, so enließ er es nit in keyner wyse, er reche yn mit macht.
des andern tages da ging er in das mönster des guoten sant steffans, und da
er sah das grab das nuweling was dar gemacht, da gedacht er das es der gesellen
eyner were von der tafelrunden. da kert er sich darwert besehen were
der were. und da was es ein gewonheit in eyner yglichen statt das man den
namen von dem toden uff das grab schreyb. und da er gesah die buchstaben
die da sprachen:< hie lytt gaharies von tarahen, den die koniginne
genievre det sterben mit vergifft>, da mochtent ir eynen man gesehen han betrübet
und zornig, wann er mocht nit gleuben das es war were. da sah er
hindersich und sah eynen ritter da stan von schottenlant, der was geselle an
der tafelruonden. da rieff er im und beschwure yn, off die trüwe die er im
schuldig were, das er im ware wolt sagen von dem das er yn fragen wolt.
< mador>, sprach der ritter,< ich weiß wol was ir mich fragen wöllent, ob es
ware sy das die koniginne uwern bruder gedöt habe. und ich sol
uch antworten von dem. wißent das es also ware ist als es die schrifft bezüget.>
< ist das ware>, sprach mador,< sicherlich, das ist schade, wann er was
eyn sere byderbe man und ein sere guot ritter, und ich hett yn also lieb von
gutem herczen als eyn bruder den andern hann sol. und sicherlich, ich sol
yn rechen als ich mag!> mador was sere betrübt umb synen bruder und beleib
darinn biß die hohe meße was gesungen. und da er wüste das der konig
was geseßen zu dem eßen, da schied er von synes bruder grab also weynende
und kam in den sal vor konig artus und sprach also lut das es alle die darinne
waren mochten wol verstan, und begunde also sprechen:
< konig artus, bistu eyn gerechter richter also als du solt syn von recht,
so halt mich zu recht in dynem hoff in der wyse, ob mich wolt ymand anesprechen,
so will ich im thun recht gnung nach dynem willen. und kan ich
auch ymands zusprechen der hie sy, so thuon mir auch recht nach dynem willen,
also als des hoffes gewonheit und recht ist.> der konig antwort und sprach,
des enkünde er im nit versagen, und das er erzelt was er wolt, er solt im recht
thun nach syner macht.< herre>, sprach mador,< ich bin funffczehen jare
uwer ritter gewest und uwer man und han von uch lant gehabt. des fügt
mir nit mer zu halten>, und trat hervor und gab syn lant off, das er von dem konig
hatte. und da er das hatte gethan, da sprach er:< herre, nu bitt ich uch als
eyn konig das ir mir recht thünt von der koniginne, die in verretniß gedöt hat
mynen bruoder. und ob sie des leucken wolt das sie des nit het gethan in verretniß
und in ungetrüwekeit, so bin ich bereyt das ich es bewysen geyn dem
besten ritter den sie finden kan.>
nach dißen reden wart ein groß getone in dem sale, und etschlich sprachen:
< nuon ist die koniginne übel dran. sie findet keynen ritter der in den kampff
trede umb iren willen wiedder mador>, wann sie wüsten alle wol das sie den
ritter gedötet hett darumb sie was angesprochen. und der konig was sere
betrubet von dißer clagen, in dem das er nit kunde versagen, er det dem ritter
recht, und das recht saget uns schynbarlichen von dem mord und der verretniß
der konigin. da sant er nach der konigin das sie vor yne kem
und antwurt darzu als sie der ritter ansprech. und sie kam sere betrübt, wann
sie wüst wol das sie keynen ritter finden mocht der fur sie in den kampff trede
darumb, dann sie wüsten wol das sie yne gedöt hett. die tafelen waren off
gehaben, und da waren sere viel guoter lüde. die koniginne kam dare und schlug
ir heubt nyder und gleych eynem betrübten wybe. und sie leyte herre gawin
zu eyner syten und gaharies zu der andern syten, der byderbste zu dem wapen
von allem konig artus geschlechte, besunder herre gawyn. und da sie
vor den konig was komen, da sprach er:< frauw, dißer ritter spricht
uch an von synes bruder dode und spricht, ir habent yne getödet von verretniß
und in ungetruwikeyt.> und da huob sie uff ir heubt und sprach:< wo ist
der ritter?> mit dem da sprang mador herfüre und sprach:< hie bin ich!>< wie
ist dem>, sprach sie,< sprechent ir das ich uwern bruder gedötet hab mit
mynem wißen?>< ich sprechen>, sprach er,< das ir yne gedötet hant in verretniß
und in ungetruwekeit. und wer hieinne keyner so kone der es wieddersprechen
wolt von uwern wegen und in eynen kampff treten wolt, ich were
bereyt das ich yn uch wolt geben dot oder zu eynem lügener machen noch oder
morn früwe oder eyns tages, welch zyt das die hieinne mit den machen.>
do die koniginne gesah das sich der als konlichen vermaß das zu bewysen
wiedder den besten ritter der da were, und da begunde sie sich umb zu sehen
ob sich ymands herfüre wolt machen der sie vor dißer ansprach beschutte.
und da sie gesah das sich nymands regete und das sie die heubt alle nyder
schlugen und lusterten darzu, da wart sie als betrubt und als zornig das sie nit
enwüst was sie thuon mocht. und doch mit allem dem liden und mit alle den
worten die sie hette, so antwort sie:< herre, ich bitten uch das ir mich zu recht
halten wollent als des hoffes recht und gewonheit ist.>
< frauw>, sprach der konig,< des hoffes recht ist also: bekennent ir das also
als man uch anspricht, so müßent ir sterben. doch sunder zwyvel, des mogen
wir uch nit versagen, wir müßen uch geben vierczig tag uch zu beraten von
dißen dingen und ob ir hie zwüschen mogent finden ettwa eynen byderben
man der vor uch in den kampff trete und uch beschutte von dißer ansprach.>
< herre>, sprach sie,< künd ich an uch andern rat finden?>< frauwe>, sprach er,
< neyn es, wann ich mag im nit unrecht gethun noch umb uwern willen noch
umb ander lute willen, wann hie sint viel guter lüte die es hant gesehen.>< herre>,
sprach sie,< so heisch ich vierczig tag frist, und innwendig der zyt so sol
ich, ob got wil, etwa finden eynen guten man der vor mich in den
kampff gan sol. und finden ich nymand biß uff den fierczigsten tag, so mögent
ir mit mir thun des hoffes gewonheyt.> und der konig gab ir das ziel.
und da mador gesach das es darzu was komen, da sprach er zu dem konig:
< herre, thund ir mich dann der koniginne als lang ziel geben?>< ja ich>, sprach
der konig.< herre>, sprach er,< so faren ich hinweg, und uff den tag so sol ich
herwiedder komen, behüt mir gott anders myn leben vor dem tode und vor
gefengniß.>< ich sagen uch wol>, sprach der konig,< sint ir off den tag nit bereyt
zu dem das ir hie vor uns hant bracht, so enhören wir uch darnach nit, das
wißent!> und er sprach, er solt da syn, der dot beneme es im dann,< wann
wiedder diße sache so halten ich keynen gefangen nit.>
da schied mador von dannen und fuor hinwegk als ruwig und als betrübet
umb synen bruder das yn nymand gesah, er wundert sich des. und die koniginne
beleib alda sere ruwig und betrübet, wann sie wüst wol
das sie keynen ritter nit enfunde noch ein noch ander der vor sie in den kampff
trede, es wer dann ettschwo eyner von konig bans geschlecht. wann dieselben
felten ir nit, on zwyvel, kemen sie zu hoff. wann sie hette es darczu
bracht das sie als fremd dainne waren und als ferre von dannen das sie wol
wüst das sie nuo müst geschant werden.
des andern tages, nach dem diße clag was gescheen, geschah an dem mittentag
das eyn schiff kam, bedecket mit also rychen düchern von syden, und gelente
under dem torne von dem pallast. der konig lag off den fenstern und
hett geßen mit großer gesellschafft von rittern und was sere betrubet umb die
konigin, wann er wüst wol das sie keyn hilff mocht han von keynem ritter die
da waren, wann sie hetten schinbarlich gesehen das sie im die frucht hett geben
darumb er dot was. und darumb das sie das alle wol wüsten, so enwas
keyner der sich also wolt abentüren zu keynen dingen. da der konig, der
darnach gedacht, das gesach das ein schiff alda gelendet hett by dem torne,
das also schön und also rych was, da wißte er es herrn gawin:< sehent das
schönste schiff das ich noch ye gesah, laßent uns gan besehen was dainne sy!>
da gingen sie beyde von dem pallast, und da sie dar waren komen, da gesahen
sie das schiff also weydelich gezieret das sie es wunder hett.< uff myn truw>,
sprach herre gawin,< ist das schiff also schön innwendig als es ußwendig
ist, sicherlich, das ist wuonder, und ich möcht bald sprechen das die abenture
wiedder angingen.>< also wolt ich auch gesprochen han>, sprach der konig.
das schiff was überdecket ußer maßen weydelich, und herre gawin hub das
duch eyn wenig off und sah darinn und sprach zu dem konige:< herre, laßent
uns herinn gan, so besehen wir was hieinne sy!> und der konig sprang in das
schiff und darnach herre gawin. und da sie darinn waren komen, da funden
sie ein bette sere wol bereyt mit allen den weydelichen dingen die man finden
mocht. und off dem bette so lag ein jungfrauwe, die was nuowelich dot, die
was sere weydelich gewest als sie ducht. da sprach herre gawin zu dem
konig:< ach herre, düncket uch nit das es ein böße schedelich dot was der an
dißer weydelichen jungfrauwen lip kam, und das ist nit lang.>
< sicherlich>, sprach der konig,< mich düncket das sie sere hübsch
sy gewest; darumb ist es groß schad das sie alsus dot ist; und umb die großen
schonheit die an ir ist gewest so wüst ich gern wer sie were.> sie besahen sie
ein lange wyle. und da herre gawin lang hett gesehen alumb, da erkante er
das es die jungfrauwe was die er umb die mynne hett gebeten, die da sprach,
sie wolt nymans me lieb han dann hern lanczlot. da sprach er zu dem konig:
< herre, ich weiß nuo wol were diße jungfrauw was.>< wer was sie dann?>
sprach der konig.< herre, gedencket uch icht von der jungfrauwen, da von
ich uch eynes tags sagte und auch myner frauwen der koniginne, da ich uch
sagte das sie lanczlot mynte und lieb hett?>< ja es>, sprach der konig,< ich
gedencke syn wol, und ir tadent mich auch verstan das ir sie umb die mynne
gebeten hettent und das sie uch zu mal versaget.>< herre>, sprach herr gawin,
< das ist dieselb, das wißent sicherlich!>< off myn truwe>, sprach der
konig,< das ist mir leyt. nu wust ich gern wie das sie gestorben were, wann
ich gleube das sie von ruwen dot sy.> in dem das sie also retten, da sah her
gawin by der jungfrauwen eynen brieff in einem bütel, der was sere schone,
wann er was nit groß als yn ducht. da nam er yn und det yn off, und er nam
den brieff daruß und ließ yn den konig besehen. da begunde er yn lesen und
fand was die buchstaben sprachen:
< allen fürsten von der tafelrunden enbüdet diße jungfrauw von challot
yren gruß! ich thuo myn clage zu uch allen und doch nit das ir mir
es gebeßern mögent. wann darumb das ich uch erkenne vor die besten lüde
von der welt und auch die edelsten, darumb so laßen ich uch wißen zu aller
erst das ich zu mynem ende komen bin von getruwer lieben. und ob ir fragent
umb wes willen ich diße not gelitten hann, des antworten ich uch das ich
gestorben bin umb des biederbesten mannes willen von der welt und umb den
öbersten, das ist herre lanczlot von dem lach, der da ist der biderbeste man
den man weiß oder den ich ye erkante. und ich kunde yn nye so viel gebieten
weynende oder schryende mit heißen trehen das er sich wolt erbarmen uber
mich, und das ist mir also sere zu herczen gangen das ich zu mynem ende bin
komen umb myne getruwe mynne.>
sölch rede sprach der brieff. und da er yn hett gelesen das herre gawin
zuhort, da sprach er:< sicherlich, jungfrauwe, ir mögent wol sprechen von dem
das ir gestorben sint das er der gebuerlichst ritter sy von der welt und der
felschte. wann die ungetruwikeit die er uch hatt gethan ist also groß und also
hesselich das yn alle die welt darumb schelten solt. sicherlich, ich bin ein konig,
doch so solt ich es nit in keyner wyse han gethan, noch enhett auch nit
gelitten das ir gestorben werent umb mynen willen umb die best burg die ich
irgent hann.>< herre>, sprach herre gawin,< nuo mögent ir wol wißen und sprechen
das ich yn beloge in dem hoff das er were by frauwen oder by jungfrauwen
die er lieb hette. und ir sprachent ware da ir sprachent das er sin hercz nit
kerte an ein als arme juongfrauwe als die were.>< nu sagent mir
was wir mit dißer jungfrauwen thuon mögen, die man nennet die jungfrauw von
challot, wann ich kan nit wol darzu geraten. sie was eyn edel wip und von
hohem geschlecht und der schönsten jungfrauwen eyne von der welt. laßent
sie uns thun begraben in das gröst mönster zu sant steffan und laßent uns off
ir grab buchstaben schriben die da bezugent die warheit von irme tode, also
das alle die nach uns koment ir gedencken.> und herre gawin sprach, das wolt
er gern thuon und volgen das man ir also tede.
in dem als sie den brieff besahen und auch die jungfrauwe und clageten
das ungelucke, da kamen die andern ritter und knecht von dem pallast und
wolten auch besehen was in dem schiff were. und der konig gebot das man die
jungfrauwen neme und trüg sie uff den pallast. und da hufften sich
da die eyn und die andern und kamen dar mit großer schare, wann sie wuonderten
sich des alle gar. die jungfrawe wart dannen getragen. der konig
erzalt gahariet und ywan die warheyt von der jungfrauwen wie das sie gestorben
was umb des willen das ir lanczlot nit wolt geben syne mynne. und
da erzalten es die eyn den andern wie sie weren alle da von betrubet. und
die rede hett sich also sere gemeret von eim ende zu dem andern das die koniginne
die warheit vernam wie ir gescheen was; und das sagte ir herre gawin
selber:< frauwe, nu weiß ich wol die warheit, da ich uch sagt das lanczlot die
jungfrauwe von challot lieb hett und das er by ir beliben were! wann sicherlich,
hett er sie als lieb gehabt als ich off yn sagte, so wer sie noch nit dot, hette
ir lanczlot gethan als sie wolt.>< herre>, sprach sie,< man belüget manchen
biederben man, das ist schade, wann sie verliesent dick daran vil me dann
mancher wenet.>
da schied herr gawin von der koniginne, und sie beleib ye mer betrubet
dann sie zuvor was gewest. da schalt sie sichselber und sprach:< ach ich unseliges
wip und von krancken synnen> und sprach zu irselber:< vermaledyte
unselige, wie getörste du es gleuben das als biederbe als lanczlot ist gewest
solt ungetruwe syn und das er eyn ander solt lieb gehabt hann dann mich, warumb
hann ich mich verraten und geschant! nu siehstu wol das dir alle die
von dem hoff sint abegestanden in dynen großen nöten und hant dich alle gelaßen
in sorgen groß, das du nit dem tode entgan kanst, du findest dann eynen
der da kempff off dynen tag wiedder den großen mador! an dißen hieinne
hastu gefelet, und ir keyner hilfft dir nit, wann sie wißen wol das das unrecht
myn ist. darumb so laßent sie dich alle und laßen dich bringen zu dem schemlichen
tode. und doch wie das unrecht myn ist, wer myn lieber frunt hie, der
getrüwest von allen den andern, der mich auch zu andern zyten erlöst hatt
von dem tode, ich wüst wol das er mich erlösen solt von dißen sorgen da ich
yczunt inne bin. ach got, warumb weiß der helt nit das groß lyden da myn
hercz inne ist! ach gott, laß es yn in zyten geware werden mit
abenture, anders ich muß schemlich sterben! und hie an verlüset er also sere
das er von ruwen sterben muß, das weiß ich wol, als bald als er es sagen höret
das ich von ertriche gescheyden bin; dann keyn man gewann nye keyn wip als
lieb als er mich gehabt hatt und auch als getruwelich!>
also clagt die koniginne yren ruwen und schant sich und schalt sich
umb ir unwißenheit sere manigwerbe und umb ir mißedat, umb das das sie hern
lanczlot vertrieben hatt den sie mynnen solt und stet han gehalten vor allen
mannen. da det der konig die jungfrauwen begraben das rychlichste als er
kuonde als eyn jungfrauwen von hoem geschlecht und det sie begraben in das
hoeste monster von kamlot und det uber sie legen sere eynen schönen sarck und
sere köstlichen. und off dem sarck stunden buchstaben geschriben die da
sprachen:< alhie lyt die jungfrawe von challot, die umb lanczlots mynne gestorben
ist.> und von dißen buchstaben so waren die eyn von golde und die
andern von lasure gemacht sere rychlich. - alhie leßet sich die rede von
dem konig artus und allen den andern und kömet wiedder zu lanczlot.
nu saget uns die abenture das lanczlot bleib als lang in des clüseners
huß das er viel nahe genesen was von der wunden die im der jeger geschoßen
hatte. eyns tages, nach tercienzyt, da saß er uff syn pfert und wolt spaczieren
in den walt. und schied von der clusen und kam in eynen engen pfat; und
darinn reyt er nit lang das er fand einen sere weydelichen brunnen under zweyn
baumen stan. und by dem bruonne lag ein ritter, der was zu male entwapent
und hett syn wapen by sich geleyt und hett syn pfert an eynen baum gehefft.
da er den ritter sah schlaffen, da gedacht er, er wolt yn nit wecken und wolt
yn ruogen laßen, und wann er erwachte, so wolt er yn fragen wer er were. da
saß er ab und band syn pfert by das ander und leyt sich nyder off die andern
syten von dem bruonnen. und doch so entwart es nit lang das der ritter erwacht,
umb des willen wann die pfert die schlugen sich, und das det yn erwachen.
und da er lanczlot by im gesah, da hett es yn wunder wann das er dar komen
were. da gruoßte ir eyner den andern, und ir eyner fragt den andern were
er were. und lanczlot wolt sich nit endecken, umb das er wol sah das er yn
nit kante. da antwort er im, er were ein ritter von abenture und were von
dem konigrich von ganue.< so bin ich ein ritter>, sprach der ritter,< uß dem
konigrich von logres.>< und von wannen koment ir dan?> sprach lanczlot.
< ich kommen von kamlot, da ich den konig artus ließ mit großer
geselschafft. wann als viel sagen ich uch wol das ir ser viel zornig waren umb
eyn abenture die darinn geschach nuowelichen und der koniginne selber.>< der
koniginne?> sprach lanczlot,< sagent mir, was ist das, wann ich begeren
es zu wißen.>< ich sage es uch>, sprach der ritter.
< des ist nit lang das myn frauwe die koniginne in irer kammern aß mit
großer geselschafft von rittern, von frauwen und von jungfrauwen, und ich aß
auch darinne. da wir das erst geriecht aßen, da kam ein knecht dar gegangen,
der gab der koniginne ich weiß was frucht, und sie gab der zu stunt eynem
ritter zu eßen, und der starb zu stuont da er es geeßen hatte. da kamen die
mere uß, und sie kamen alle darumb dar das sie den wuonder gesehen.
da sie den ritter dot gesahen, da was ir sere viel die da die konigin schulten.
und da begruben sie den ritter, und des wart geschwiegen also das man der
koniginne nit me da von sagte. in der andern wochen da geschahe es das
mador von der porczen des ritters bruder dar kam. und da er synes bruder
grab hett gesehen, da kam er vor den konig, da er wüst das yne die koniginne
gedot hatt, und sprach die koniginne an von dem verretniß. und die koniginn
sah umb sich ob sie keynen ritter sehe hervor treten der sie da von beschüten
wolt; da was keyner so küne der da sie zu beschütten synen hentschuwe dar bott.
der konig gab der konigin vierczig tag frist in der wise, wer es das die konigin
keynen ritter fünde der da off den vierczigsten tag vor sie in den kampff trete
geyn mador, so must sie verderbt werden. und das ist ein ding das die vom
hoff aller meyst zornig sint, wann sicherlich, sie kan keynen finden der vor
sie in den kampff trete.>
< nu sagent mir>, sprach lanczlot,< da myn frauwe also wart an gesprochen,
was keyn geselle von der tafelrunden alda?>< ja es, herre, gnuong>, sprach der
ritter,< alle die funff neffen des konig artus, herre gawin und gaharies und ir
ander brüdere waren alda und herr ywan konig vriens son und segremors
und noch vil biderbe ritter.>< wie mochte das dann syn>, sprach lanczlot,< das
sie das lieten, die großen schande die man der koniginne an det vor yn allen,
das ir keyner was der sie da von beschutten wolte?>< off myn truwe>, sprach
der ritter,< da was nye keyner der ye schyn gedet. und sie hetten recht, wann
sie enwolten nit falsch noch meyneydig werden, in dem das sie wol wüsten
das sie unrecht hett und das sie den ritter gedötet hett. darumb so weren
sie ungetruwe gewest, als mich düncket, wann das sie sich in eyn falsch
gezügniß hetten gegeben mit irem wißen.>< gedenckent ir das mador wiedder
sol zuhoff komen diß dinck zu bewisen?>< ja er zwar>, sprach der ritter,< ich
weiß wol sicherlich das er uff den vierczigsten tag dar komet und sol warten
ob die konigin ymands hab der da vor sie in den kampff dreten sol. und ich
gleuben des wol das sie geschant soll werden zu der stunt, umb des willen das
sie keynen ritter sol finden also küne der umb iren willen den schilt
getör nemen.>< zwar>, sprach lanczlot,< ich gleube, sie thü! wann sie hett
sere übel behalten die groß ere die sie manchem fremden ritter hatt gethan,
solt sie dann nit ymands finden der vor sie trede in den kampff sie zu beschütten.
und ich sagen uch das noch ettlich sint in der welt die ee yren lip in den
dot geben ee dann das sie sie ließen in sorgen, und ich bitten uch das ir mir sagent
wann der vierczigst tag solle sin.> da sagte er es im.< nu wißent>, sprach
lanczlot,< das noch der ritter in dißem land ist der es nöde laßen solt umb des
konig artus ere willen, er solt zu hoff syn off den tag und solt die konigin beschütten
mit allem rechte und von allen sorgen wiedder mador.>< so sagen
ich uch, der jhener der das thuot, mag nit began keyn ere; wann überwindet
er den kampff, so wüsten doch alle die wol von dem hoff das er wiedder recht
und bescheidenheit wer gewest.> alda ließen sie die rede und sagten nit me
da von, wann sie blieben alda biß vesperzitt. da ging der ritter zu synem
pferde und saß daroff und nam urlaub von lanczlot und bevalhe yn zu gott.
und der ritter was ferre von im komen, da sah lanczlot byneben der straßen
herkomen eynen ritter gewapent und eynen knecht mit im. da besah er sie
als viel das es was hector von mares syn bruder. da was er sere fro und ging
im engegen und rieff im also hoh das er es wol möcht hören:< hector, sint wilkomen,
was abenture hat uch herre bracht?> und da hector yn gesah, da
stuond er abe und det synen helm abe und gab im synen gruß wiedder als frölich
das es wuonder was. und lanczlot fragt yn war er wolt.
< herre>, sprach er,< wißent das ich zu kamlot wil faren zu beschutten myn
frauwen die koniginne wiedder mador von der porczen, der sie hat angesprochen
von verretniß wegen.>< ir sollent nyrgent faren biß das ich geneßen bin. und
als der tag sol syn von dem kampff, so sollent ir und ich zu hoff faren mit einander.
und findet der ritter der sie angesprochen hat nit eynen sie zu beschüten,
so findet er darnach nümmer keynen me.> des volgeten sie
bede und saßen off ir pferde und furen in die clusen dainne lanczlot lange was
gewest. und da der guot man gesah das hector kam, da was er sere fro umb
lanczlots willen und auch die wyle das er yn me hett gesehen.
des nachtes hett hector sere gern gewüst wer lanczlot gewuont hette. da
sagt er es im wie das im geschehen was; das hett yn sere wünderlich. da blieben
sie wol acht tag biß das lanczlot genesen was von der wuonden
die im der jeger gethan hett, und das er also gesunt was als er zuvor was gewest.
darnach so schied er von dannen und reyt durch die wiltniß und darnach durch
das lant, er und sin bruder und zwen knecht, als heimlich das man kam kuond
brüfen das er lanczlot were. eyns tags geschah es das im begeinte bohort,
der da alleyn reit lanczlot süchen, besehen wo das er yn finden möcht. und
er was in der wochen gescheyden von leonel synem bruder, den hett er gelaßen
in des konigs huß von norgales; der hett yn by ime behalten, im gesellschaft
zu thun. da sie sich erkanten, da möcht man groß freud han gesehen die der
eyn nefe zu dem andern tede. und bohort nam lanczlot off ein ende und
sprach:< herre, hant ir noch icht gehöret von der koniginne wie das sie ist beclaget
vor dem konig?>< ja ich>, sprach lanczlot,< man hat mir es wol gesaget.>
< herre>, sprach bohort,< wißent das es mir sere lieb ist das sie nymans
findet der vor sie kempffen wolle. nu muß sie ümmer mit gewalt uwern frieden
machen, also das unser eyner mit mador kempffe.>< sicherlich>, sprach
lanczlot,< solt sie mich haßen alles ir leben in der wise das ich nümmer gnade
an ir fünde, so möcht ich doch nit geliden das sie enteret wurde in mynem
leben. wann es ist ein frauwe die mir me eren hat gethan sitherre das ich von
erst wapen begunde zu furen, und darumb wil ich mich abenturen sie zu beschütten
und doch nit als kunclich als ich zu andern zyten hann gethan. wann
ich weiß sicherlich, nach dem als ich hann hören sagen, das ich unrecht han,
und mador sol recht hann.>
die nacht lagen sie uff eyner burg die man nante orphamm, und von dem
tag waren nit me dann vier tag off den vierczigsten tag das der konigin tag solt
syn. da sprach lanczlott zu bohort und zu hector:< ir sollent faren
zu kamlot und sollent da bliben biß dinstag, wann so ist myner frauwen der
konigin tag. und besehent an ir ob ich ümmer friedden künd han, also das
ir kuoment nach mir, so ich den kampff uberwuonnen hann. ist es gottes wille
das ich die ere gewinne, dann so solt ir mir sagen das sie uch gesaget hatt.>
da sprachen sie, sie wolten es gern thuon.
des morgens schieden sie von dannen, und lanczlot verbott yn das sie es
nymans sagten das er zu hoff komen solt.< und umb das ir mich erkennent,
so sagen ich uch das ich zu mal wiß wapen tragen sol und ein barre enbeluong
und da by so mogent ir mich wol erkennen, des die andern nit endünt.> da
schieden sie von lanczlot, und er bleib off der burg mit eym knecht
und det syn wapen bereyten also als er gesagt hett. alhie leßet sich die
rede zu sagen von lanczlot und komet wiedder zu bohort und zu hector, die
mit einander ritten von lanczlot des morgens.
nu sagett uns die abentüre das, da bohort und hector waren gescheyden von
lanczlot, da ritten die zwen als lang biß das sie kamen zu kamlot zu nonezyt;
und das mochten sie wol thun, wann von der burg von orfam, dannen sie rieten,
waren nit dann dryßig engelischen mylen zu kamlot. da sie waren abgestanden
und entwapent waren, da kam der konig und hieß sie wilkuom syn, wann
es waren zwen ritter die er allerliebst hette. also det auch herr gawin und
alle die biederbsten die da waren. wann da die koniginne hort sagen das sie
komen weren, da was ny keyn mensch als fro von irm komen als sie was; und
sprach zu eyner jungfrauwen:< sithere das die ritter sint komen, so bin ich
sicher das ich nit sterben sol, wann sie sint bede als biederbe lüt und gut ritter
das sie nit möchten gesehen das mir es misseging. gebenedit sy gott der sie
herre hatt gefürt in der wyse, wann anders so were mir sere misselungen und
ir were auch sere übel geschehen.>
in dem das sie diße rede sprach zu der juongfrauwen, bohort, der
da sere begert die koniginn zu sehen, kam gegangen. und als bald als sie yn
gesach komen, da stund sie gegen im off und hieß yn wilkuomme syn. und
bohort antwort ir das ir got freud must geben.< zwar>, sprach sie,< an freuden
so kan ich nit gefelen sitherr das uch gott hatt herre gefurt, und ich wonde
wol sere ferre syn von dießen freuden, und ich gleube wol das ich die mit got
und mit uch wiedder gewinnen sol.>< wie ist dem, frauwe>, sprach er, recht als
er da von nit wüst zu sagen,< warumb hant ir alle freud verlorn, gott und ich
helffen uch dann?>< eya, wißent ir nit wie mir geschehen ist sitherre ir von
hindann schiedent?> er sprach, er wüst nit da von.< so sol ich es uch sagen
in der wise das ich uch nit liegen sol von einem wort>, und sagt es im und felt
nye wort daran.< nu spricht mich mador an von verretniß, und ist keyn so
stolcz ritter hieinne der mich des verantworten dorre wiedder yn.>< sicherlich>,
sprach bohort,< ist das uch die ritter abstent, das ist nit wunder, wann
ir habt dem besten ritter abgestanden von der welt umb nichts. darumb
so were es nit wunder das es uch ubel erging als mich duncket, wann ir dünt
sterben den besten ritter von der welt. wann nuo solt ir wol gesehen
was ir verließen daran, das ir verlorn hant einen biderben man; wann were
er yczu hieinne, er ließ es nit umb alle die welt, er kempfft wiedder mador, das
er zuvoran wol wüst das er das gröst unrecht hett von der welt. wann ir sint
nuo darzu kuomen, gelobt sy gott, das ir keynen ritter enfindet der sich an nemen
woll uwer sachen. darumb so mögent ir wol sicher sin das uch alle schande
da von mag geschehen als mich duncket.>< bohort>, sprach sie,< an wem das
ich felen, so felen ich an uch nit als ich wenen, und das weiß ich wol.>< frauw>,
sprach er,< so müß mir got nümmer guot thun ob ir ümmer hilff an mir findent
von dißen dingen! wann sitherre das ir mir benuommen hant den ich meynte
uber alle menschen, mynen herren und mynen nefen, so sol ich uch nit lieb
han noch helffen, suonder schaden wo ich kan oder mag das gethuon.>
< wie ist dem>, sprach sie,< hann ich yn uch benuommen?>< ja>, sprach er,
< in der wyse das ich nit enweiß war das er komen sy. noch nye sitherre das
ich im die meren sagte, ward ich syn geware dann als er dot were.> da wart
die koniginn sere betrübt, so das sie nit wüst was sie thuon solt. und
da sie reden mocht, da sprach sie als hoch das es bohort wol hören mocht:
< ach herre got, warumb wart ich ye geborn sint das ich myn leben enden muß
in also großer betrübniß?> da schied bohort von dannen, der sich wol wolt
rechen mit worten, ob er künde. und da er uß der kammern kam, und sie
sach das sie nymands fand der sie trösten wolt, da begunde sie den grösten
jamer zu stellen als groß und als wunderlich, recht als ob sie vor ir dot ligen
sehe das liebste das sie in der welt hette. und sprach mit schryender stymme:
< lieber truder fruont, nuo mag ich wol gesehen das die von konig bans geschlecht
hetten mich nit lieb dann umb uwern willen, wann sie sint mir abgestanden
dwil das sie sehent das ir mir abestent. darumb so mag ich wol sprechen das
ich uwer übel enbier in dißen nöten.>
die koniginne stalt großen jamer und zerbrach sich nachtes und tages, das
ir betrubniß nye kleyner wart, wann sie wuohs ye mer ye mer. da was der konig
auch sere betrübt das er keynen ritter fant der da wolt kempffen wiedder mador,
wann sie sprachen alle, sie kerten sich nit daran, wann sie wüsten wol das
mador recht hett. da sprach der konig zu hern gawin:< lieber neffe, ich bitten
uch das ir es thunt umb gottes willen und umb mynen willen, das ir in den
kampff tredent zu beschütten myn frauwen die koniginne von dem das sie angesprochen
ist.>< herre, ich bin bereyt das ich uwern willen thü, wann ir solt
mir geloben als eyn konig das ir mir raten wollent getruwelichen; wann wir
wißen wol das die koniginne den ritter dot, das sah ich und die
andern alle. nu besehent ob ich sie des mit eren verantworten möge; wann
mag ich es mit eren gethun, so bin ich bereyt darczu. wann, ob ich es nit mag
thun, ich sagen uch, were es myn muotter, so endet ich syn doch nit, wann ich
weiß den nit lebendig umb des willen ich wolt unrecht thuon.> keyn ander
rede künde er nit gehon an hern gawin noch von keynem in dem hoff. wann
sunder zwyvel, sie waren die yenen die keyn ungetrüwekeit noch keyn unrecht
wolten thun, noch umb den konig noch umb ymands anders willen. da wart
der konig sere ruwig und auch sere betrübt.
des abendes, als der kampff des andern tages solt syn, da mocht man sehen
alle die herren und fursten komen von dem konigrich von logres, wann
sie waren alle mit einander komen besehen was endes die konigin hann solt.
des abendes sprach der konig sere zorniglichen:< fraw, frauw, morn des tages
so mußent ir liden ein schemlichen dott. darumb so wolt ich lieber hann
verlorn alles myn lant dann das ich in mynem leben das sehen sol; wann ich
gewann nye mensch als lieb als ich uch hann gehabt und noch han.> da die
koniginne das hort, da begunde sie ser zu weynen, also det auch der konig.
und da sie lang den ruwen hetten gehabt, da sprach der konig:< frauwe, hant
ir bohort noch hector nit gebeten das sie vor uch in dißen kampff tretent?>
< in truwen herre, neyn ich, wann ich gedacht nit das sie es umb mynen willen
mit icht deten, umb das sie nit von uch enhant und sint von fremden landen.>
< so bitten ich uch>, sprach der konig,< das ir eynen und den andern bittent,
und ist es das uch die zwen felent, so weiß ich nymant noch dann zwen der
uch rat geben möge.> da sprach sie, sie wolt sie bitten und solt nach yn senden,
besehen was sie an yn finden künde.
da schied der konig von dannen als ruwig und als betrubet als er syn mocht,
und die koniginne sant nach bohort das er zu ir mit ir sprechen keme, und
er kam allzuhant. und da yn die koniginne gesah, da viel sie im zu fußen
und sprach zu im weynende:< ach ir edeler ritter von herczen und von muode
und gebriset von also hohem geschlecht als ir sint, gewuonnent ir ye lieb den
man nennet herren lanczlot, so helffent mir ußer dißer not, nit umb mynen
willen, sunder umb synen willen! und thünd ir des nit, so wißent das ich
geschant werden ee morn zu nacht, das ist sicher ware, wann mir sint alle die
abgestanden die zu dißer stunt in dißem hoff sint.>
da bohort die koniginne also betrubet sah und yn also großem liden, da
erbarmet es yn recht sere. da hub er sie bald uff von der erden und
sprach alzu hant:< frauwe, nit sint zu mal trurig, wißent, ist es also das ir biß
morn früwe nit beßer hilff hant dann die myn, so wißent das ich in den kampff
treden vor uch wiedder mador.> da antwort die koniginne:< besser hilff dann
uwer, lieber herre, wannen möcht mir die komen?>< frauwe>, sprach bohort,
< des sagen ich uch nit zu dißer stunt, wann das ich uch han gesaget
das halten ich uch; wann kömet uch anders nymands zuhilff zu dißer stunt,
ich bin der uch helffen sol nach myner macht.> da die koniginne das erhort,
da was sie froer dann vor, wann sie gedacht zustunt das es lanczlot were von
dem das er sagte der ir zu hilff komen solt. da schieden bohort und hector
von der koniginne und gingen in eyn groß kammer, da sie inne pflagen zu ligen
welch zytt das sie zu hoff kamen.
des andern tages zu primzytt da was der pallast vol von fürsten und
rittern die da alle warten das mador keme. und der was auch viel die da alle
forchten das die koniginn nymands solt finden der sie beschütten solt. ein
wenig nach primezytt da kam mador mit großer gesellschafft von rittern die
alle von synem geschlecht waren. da stuond er abe und ging off den pallast,
allgewapent, on synen helm und syn glene und synen schilt, und er was auch
wuonderlich groß und vol also großer tugende das man in alle des konig artus
hoff keynen wüst der da als eyn starcker ritter were als er was. und da er
vor den konig kam, da hiesch er her vor eynen kempffer als er vor hett
gethan. da antwurt im der konig:< mador, die clag ist also off sie komen in
der wyse das, enkan sie noch huot nit finden eynen ritter der sie beschüdde und
verantwuort, so duot man mit irme libe als des hoffes recht ist. nu blibent hieinne
biß zu vesperzitt, und kömet hie züschen nymands der dißen kampff thü
vor sie, so sint ir der ansprach entladen, und sie ist in den schulden.> da
sprach mador, er wolt biß dann beyten und saß mitten in den pallast, also daten
auch alle syn ritter.
der sale was vol zu mal, und das enwas nit wunder; und sie schwiegen
alle stille, recht ob nymans dainne were gewest. da saßen sie nyder in der
wyse biß nach primezytt. ein wenig vor tercienzytt da kam lanczlot zu
hoff, also gewapent das im nit gebrach des einem ritter zuhorte. und kam in
der wyse das er nye ritter nach knecht mit im bracht, und was gewapent mit
eim wapen, die waren zu mal wiß, und an synem schilt hatte er eynen barren
in bellung. da er in den hoff kam, da band er sin pfert an ein stock der da
stuont, und hing synen schilt auch daran. und da er das hett gethan, da kam
er oben off den pallast und det synen helm nit von synem heubt und kam also
vor den konig und vor die fursten. und darinn was auch nye keyner
der da yn kente, on bohort und hector. da er vor den konig
kam, da sprach er zu im also hoch das die andern alle horten:< ich bin komen
zu hoff umb ein wünderliche mere das ich han hören sagen in dißem lande.
und ettlich lüt hant mich verstan laßen das huot diß tages sol komen ein ritter
der da myn frauw die koniginne anspricht von verretniß. und ist das ware,
so hort ich nye von einem als dörechten ritter sagen, wann das wißen wir wol,
heymsch und fremde, das in aller der welt keyn als biederbe frauwe enist als
sie. und umb die güt die ich an ir weiß und erkenne, so bin ich herre komen
und bin bereyt sie zu beschütten, were hie keyner als küne der sie von verretniß
an spreche.>
in dießen reden sprang mador herfür und sprach:< herre ritter, sint das ir
herre komen sint sie zu beschütten, so bin ich bereyt sie zu bewisen das sie
ungetrüwelich und mit verretniß mynen bruder hatt getödet.>< ich bin bereyt>,
sprach lanczlot,< zu bewysen das sie nye ungetruwekeit noch falscheit daran
gedacht.> und mador hut sich nit von dißen reden. darnach da reichte mador
synen hentschuwe dem konige, also thet lanczlot auch den synen, und der
konig nam sie bede. da sprach herre gawin zu dem konig:< sicherlich herre,
nuo mag ich wol gleuben das mador in eyner bösen ansprach ist. wann wie
doch das sin bruoder starb, ich schwüre wol off die heiligen, nach mynem gedanck
das sie nit boßheit nach verretniß daran gedechte. darumb möcht
es im licht bald übel gan, hette der ritter dheyn macht oder byderbekeit an
im.>< in truwen>, sprach der konig,< ich weiß nit were der ritter sy, wann ich
gleube wol das er die ere haben sol, und das wolt ich wol.> da beguond der
pallast ledig zu werden, und da gingen hernyder die großen und die cleynen
ußer der statt uff eynen plan, da man gewönlich pflag zu kempffen, der was
sere weydelich. und herre gawin nam des ritters glene und sprach, er wolt
sie uff den plan tragen; und bohort nam den schilt, und lanczlot saß off und
fuor balde zu dem plan.
der konig dete die koniginne herfur komen und sprach:< frauwe, hie ist
ein ritter der sich gibt in abenture des todes umb uwern willen. dann wißent,
ist das er wirt getödet, so müßent ir auch sterben.>< herre>, sprach sie,< gott
helff den gerechten als werlich als ich nye boßheit darczu gedacht.> da nam
sie yren ritter und saczte yn in den kreyß und sprach:< herczlieber herre, koment
hervor, das unser herre huot müß in uwer hilff syn!> da zog der eyn von
dem andern. da ließen sie lauffen die roß und kamen als hart zuhauff als sie
ümmer kunden mit iren roßen und traffen sich als hart das yn ir schild
noch ir halßberg nit enhulffen, sie stachen ir eyner dem andern ein groß wunden.
mador flog von dem pferde zu der erden, also das er sich
sere qwetschte in dem das er groß und schwere was. da stunt er off sere bald
als der da nit sicher enlag, wann er hett mit dem anriten synen fynt starck
und frumme fuonden. und da yn lanczlot zufuoß gesach, da gedacht er, süchte
er yn zu roß, das es schand were. da stund er auch abe und ließ sin pfert gan
war es wolt. da zoh er sin schwert und warff syn schilt vor sich und suocht
mador. da er yn gesah, da gab er im uff synen helm eynen also harten schlag
das mador sere erschrack. doch so behuot er sich so er beste mocht und gab
lanczlot manchen harten schlag. doch so halff es alles nit, wann ee das es
mittag wart, da hett yn lanczlot also bereyt das er im das blut mer dann zu
zehen enden det ußgan von synem libe. da schlug er yn von eyner syten zu
der andern, das alle die von dem plan gesahen das er das ergste hatt und das
er dot müst syn, ob anders sin wieddersache wolte. da lobten alle die von
dem plan den ritter der mit mador kempffte, wann sie hetten in langer zytt
keynen als byderben man gesehen als sie ducht das der were. und lanczlot
erkante mador wol und wolt yne nit döten, darumb das er ettwann syn geselle
was gewest. und da er gesah das er yn darzu bracht hett das er yn wol dott
schlagen möcht, ob er es het wöllen thuon, da erbarmte es yn und sprach:< mador,
du bist in eyn clag komen da von du bist geschant, ob ich wil, und bist
dot, ob dießer kampff lenger weret. darumb riett ich dir das du von dißer
ansprach ließest, ee dann dir wirß geschehe, und ich thuon es umb dynen willen,
darumb das du mir ettwann gedienet hast. und die koniginne sol dir
vergeben darumb du sie angesprochen hast, und myn herre der konig sol dich
auch qwyt schelten.>
da mador hort die güte die er im bote, da erkant er das es lanczlot was.
da viel er uff syne knye und gab im syn schwert und sprach:< herre, nement
hie myn schwert, wann ich geben mich zu mal in uwer gnade und auch in uwer
gebott. wann wißent das ich es nit vor schande halten, wann sicherlich, mit
dem besten ritter noch mit eynem als biederben manne als ir sint künde ich
nit wiedderstan zu stryten, und das hant ir auch anderschwo bewyset.> da
sprach er zu dem konig:< herre, ir hant mich betrogen das ir
mynen herren lanczlot hant wiedder mich gesaczt.> da der konig hort das
es lanczlot was, da enbeyt er nit biß das sie uß dem kampff kemen, wann er
sprang herfüre und umbgreiff yn also gewapent als er was. da kam herre
gawin und entnestelt im den helme, da mocht man groß freude
gesehen, die grost die keyn man erzelen mocht. die konigin was der ansprach
qwyt die mador off sie hett gethan, und das sie was zornig gewesen uber lanczlot
das was ir leyt, und sie bade yn darfur. eyns tags geschach es das die konigin
zu lanczlot kam und sprach:< ich gleubte eynes dinges von uch; nu weiß
ich wol, hettent ir die jungfrauwe von challot lieb gehabt, sie were nit dot als
man mich ließ verstan.>< wie ist dem, frauw, ist sie dot?>< ja sie zwar>,
sprach sie,< wann sie lyt alhie begraben in sant steffans mönster.>< so helff
mir got>, sprach er,< das ist schade, wann sie was zu viel weydelich, darumb
so ist es mir leyt, so helff mir gott.>
hette lanczlot die konigin vor lieb gehabt, so gewann er sie noch lieber
dann vor und sie auch yn. da daten sie als dörlich das es das meiste teyl in
dem hoff wüst und geware wart und herre gawin und auch syn vier brüder.
eynes tags geschach es das sie alle funff by eynander waren mitten in
dem sale und retten von dißen dingen sere hart, und aggravans dem was es
me leyt dann den andern allen. in dem das sie also retten, da kam der konig
ußer der kammern von syner frauwen. und da sprach her gawin zu synen
brüdern:< swigent, myn herre der konig kompt!> da hort er das agravans
sprach, er schwieg nit in keyn wise.< lieber neffe>, sprach der konig,< wo von
redent ir als hoch?>< ach herre, umb gott, begebent das!> sprach herre gawin,
< agravans ist viel pynlicher dann er solt syn, nit kerent uch daran das zu wißen,
wann uch möcht keyn guot da von geschehen noch auch uwern biederben lüten.>
< in gottes namen>, sprach der konig,< nu wil ich es wißen!>< ach herre>, sprach
gaharies,< das enmag nit syn in keyn wise, wann das er gesagt hat das
ist die meyst lüg von der welt, und darumb so ried ich uch als mynem lieben
herren das ir diß fragen begebent.>
< uff myn trüw>, sprach der konig,< des enthuon ich nit, wann ich manen uch
off den eyde den ir mir gethan hant das ir mir sagent was sach ir vorhanden
gehabt hant.>< das ist groß wuonder von uch>, sprach herre gawin,< das ir als
gar uwers synnes sint! sicherlich, soltent ir auch sere zörnen über mich und
das ir mich stoßen soltent uß uwerm lande, so ensagen ich es uch nit! wann
gleubent ir es, so ist es die gröst torheyt von der welt, und da von so mocht
auch uch noch kuomen das gröst ungluck das in unser zyt ye wart.> da wart
der konig me erfert dann vor und sprach, er solt es wißen oder er
det sie alle verderben.< uff myn truw>, sprach herre gawin,< ir mögent es von
mir nit wißen, ob gott wil, wann an dem letsten so hette ich uwern haß da von,
und unser ist auch keyner, es würd im leyt>, und ging zuhant von dem sale.
also det auch gaharies. und der konig rieff yn zu manchen stunden, wann
sie wolten nit wiedder komen und gingen dannen als ruwig als sie syn mochten.
und sprachen under yn zweyn allweynende, das diße rede ye wart angefangen,
das erbarm got!< wann wirt es der konig geware und das er dann anhebet
mit lanczlot zu kriegen, so wirt der hoff zustöret und geschant. wann dem
lanczlot kömet dann zu hilff alle die macht von ganuen und noch von manchen
andern landen.> also gingen die bruder dannen also betrübet das sie nit wusten
was sie thun wolten. und der konig, der da was belieben by synen dryn neffen
in dem pallast, leyte sie in ein kamer an eynen garten und spart die töre nach
im und sprach:< off die truwe die ir mir schuldig sint, sagent mir das ich uch
fragen sol.> und fragte agravans zu erste, und er sprach, er sagt es im nit,
das er es die andern fragt; und sie sprachen auch, sie sagten es im nit.< dwyl
das ir mir es nit sagen wollent, so solt ir mich dot schlagen, oder ich schlagen
uch dot.> da lieff er zu eim schwert das da lag off eim bette und zog von
scheiden und kam zu agravans und sprach, er schlug yn dot, oder er must im
sagen das er also sere begerte zu wißen. da huob er das schwert wiedder berg
und wolt yn da durch hauwen. und da er gesahe das er also enbrant was, da
sprach er:< ach herre, nit schlagent mich dot, ich sage es uch lieber>,
und sprach:< ich sagte herren gawin und mynen andern brudern das sie meyneydig
weren das sie als lang verschwigen hetten die schande und die unfuor die
uch herre lanczlot thuot.>< wo von dut mir lanczlot schande, wann vor im
gehuote ich mich nye! und ich han yn alwegen also sere geeret und also lieb
gehabt das er in keyner wyse myn schande meren solt noch keyn ding zubringen
das mir ein unere wer.>< herre>, sprach agravans,< er duot uch schande mit
der koniginne, die er lieb hatt, und hat auch dick by ir geschlaffen.>
da der konig das hort, da wart er bleich und verwandelt syn farbe und
sprach:< das ist wunder.> da beguonde er zuo gedencken und gesprach nye
wort in eyner langen wyle.< herre>, sprach mordret,< wir han es uch verborgen
als lang als wir kunden, aber an dem letsten so muß doch die warheit ußkumen
und das wir es uch sagen; und als lang als wir es uch haben verholn, so sint
wir meyneydig gewesen. nuo qwyten wir uns und sagen es offenbare das es
also ist. nun besehent wie das ir diße schmacheit rechen mögent.>
von dißen sachen was der konig sere betrubt und so sere ruwig
das er nit wust was er thun solt. und da er reden mocht, da sprach er:< gewuonnent
ir mich ye lieb, so thuont als viel das ir sie by einander findent. und
rechen ich es dann nit als ich es rechen sol von eim verreter, so wil ich nuommer
kron getragen.>< herre>, sprach gwerehes,< so müßent ir uns raten, wann
das ist ein ding das da sere zu forchten ist das man lanczlot döten solt. wann
er ist mit synen henden also starck und also küne und auch als wunderlich,
und sin geschlecht ist also geweltig in allen landen, die da herre koment.
das sollent ir wißen: wurde lanczlot gedöt, des konigs bans geschlecht beguonde
kriegen wiedder uch also sere das die geweltigsten von baronen hetten
syn zu schicken. und auch ir, es were dann gottes wille, so mochten ir sere
bald erschlagen werden, in dem das sie me ylen solten lanczlot zu rechen dann
das sie sichselber behüten soltent.>< daran kerent uch nit>, sprach der konig,
< wann alles das ich uch gesagt hann das thünt und nement es ware, also das ir
sie by ein findent. darumb manen ich uch uff den eyd, den ir mir schwurent
da ir gesellen wurdent von der tafelrunden, das ir es thuot.> und sie
sprachen, sie solten es thuon dwyl er also enbrant were. daroff gelobten sie es
im alle dry. da gingen sie uß der kameren in den pallast.
allen den tag was der konig sere trurig und was vil unfrölicher dann er zu
andern zyten pflag zu sin. das sah man wol an im das er sere zornig was.
zu nonezyt kam herre gawin und gaharies all dar. und da sie den konig
gesahen, da erkanten sie wol an synem angesicht das man im hett gesagt von
lanczlot und der koniginne. und herumb so gingen sie nit zu im, wann sie
gingen ligen off ein fenster von dem pallast. und es was sere stille in dem pallast,
wann da was wenig ritter die ein wort sprechen wann der konig zornig was.
in dem so kam ein ritter darin gegangen also gewapent und sprach zu dem
konige:< herre, ich sol uch mere sagen von dem torney von karahes: die von
dem konigrich von saralois und die von dem vertriben lande die hant den
torney verlorn.>< was unser ritter keyner da?>< ja herre, lanczlot von dem
lach was da und gewann die ere von beyden syten.> der konig schlug sich
nyder, da er diße mere hett gehort und begund zu gedencken. und da er lang
also hett gedacht, da hub er syn heubt off und sprach, das es ir ein teil wol hören
mochten:< ach gott, was schadens ist diß das also ein byderbe man sich also
beherbergt hat in verretniß!> und da ging er in syn kamer und leyt sich
gedencken und ruwen. wann wurde lanczlot begriffen in dißen
dingen und gedöt, so wurd als groß bedrubkeyt als ye wart noch eyns ritters
dot. aber er wolt lieber sterben, syn schande würde dann gerochen! da
sante er nach synen dryen neffen das sie vor yn kemen. und da sie vor yn
kamen, da sprach er:< ir herren, lanczlot sol komen von dem torney, gebent
rat wie das man yn begriffen mög in dißen sachen die ir mir endecket hant.>
< off myn truwe>, sprach gwerehes,< ich weiß es nit.>< noch ich>, sprach mordret.
< in gottes namen>, sprach agravans,< so sol ich es uch wisen, wyl irs nit wißent:
herre, thünt noch hint zu nacht verstan alle uwer diener das ir morn in den
walt ryden wollent, und thuont sagen allen uwern rittern das sie mit uch koment,
one alleyn lanczlot, der blibt auch gern, das weiß ich wol. wann
als bald als ir in den walt synt, so get er ligen by die koniginne, und wir sollen
bliben das wir uch die warheit laßen wißen.> der konig volgt des rates wol
und was im sere lieb,< wann hüdent uch wol das syn nymands, biß ir es gedünt,
gewar werde des offsaczes.> zu dem rade kam herre gawin, und da er gesah
das sie also heymlichen retten, da sprach er zu dem konig:< herre, got gebe
das von dem rade guot geschehe! wann sicherlichen, ich gedencken nit dann
übels darczu und uch mer dann eynem andern.> und zu agravans sprach
er:< eya lieber bruder, ich bitten uch das ir keynes dinges beginnent, ir mögent
es dann gehanthaben, und besehent das ir nit von lanczlot sagent, ir wißent
es dann sicherlich! sicherlich, er ist ein byderbe man und auch ein beßer
ritter dann ir sint!>< gawin>, sprach der konig,< geent von uns, wann ich gleuben
uch nummer mer. wann ir hant übel gefarn geyn mir das ir myn schand
wüstent und liedent sie und ließent mich des nit geware werden.>< sicher>,
sprach herre gawin,< myner verretniß gesahent ir nye.> da ging er uß der
kammern und kam zu gahariet und sprach:< agravans hat dem konig gesagt
das wir im nye sagen wolten. darab so muoß yn groß ubel geschehen.>< nuon
thuon sie wol>, sprach gaharies,< ich keren mich nit daran; als eyn byderman
als lanczlot ist wirt nummer von mir besaget von solcher boßheit. nuon
laßent agravans wol thun von im und von dem das er angefangen
hatt. komet im gut da von, so nem er es, und komet im keyn leyt da von,
so mag nymans sprechen das es unser schult sy.>
da schieden sie von dannen und kamen in die stat. und da begeynte yn
lanczlot, bohort, hector und leonel und groß gesellschafft von rittern und
auch knechten. und da sie sich gesahen und die eyn die andern erkanten,
da warn sie sere fro.< herre lanczlot>, sprach gaharies,< nu bitten
ich uch das ir hynacht die nacht by mir herbergen wollent in myner herberg
mit uwer geselschafft. und wißent das ich es me umb uwern willen thun.> und
er det es gern. da kerten sie wiedder und kamen alle in herrn gaharies herberg
allgewapent. und die ritter und knecht gingen mit, zu entwapen lanczlot,
als sie von dem torney waren komen. nach vesperzytt, da es eßenszytt was,
da gingen sie in des konig artus hoff alle miteinander. da wuondert lanczlot
sere, da er dar was komen, das im der konig nit zusprach, wann er im also gütlichen
pflag zuzusprechen, wann er kert sich anderschwo hien da er yn komen
sah. da nam er sichs doch nit ane das der konig zornig was über yn, wann er
gedacht nit das der konig die meren gehört hett, die man im doch erzalt hett.
da saß er by die andern ritter und was nit als frölich als er pflag zu syn, wann
er sah das der konig zornig was und betrübet, als yn ducht, und was auch also.
des abendes nach dem eßen, da die tafeln waren offgehaben, der konig
sagt den rittern das sie des andern tages mit im solten faren jagen in den walt
vor kamlot. da sprach lanczlot zu dem konig:< herre, ich thuon uch geselschafft
mit den andern, ist es uch lieb.>< lieber herre>, sprach der konig,< ir
mögent wol bliben zu dißer zytt, wann ich han ander ritter genung das ich
uwer gesellschafft wol enberen.> da brufft lanczlot wol das der konig zornig
was off yn, wann er wüst nit warumb das were. da was es im ser leyt, und
er hett es gern gewüst, mocht es sin gewest. des abendes, da es nacht
wart und schlaffenszyt was, da schiet lanczlot von dannen mit großer geselschafft
von rittern. und da sie waren in die herberg komen, da sprach lanczlot
zu bohort:< hant ir gesehen wie zornig das der konig was zu abent geyn mir?
ich gleuben nümmer keyns dinges, ist er nit zornig uff mich von ettlichen
sachen.>< herre>, sprach bohort,< wißent das er mere hat gehört von uch und
der konigin. nu besehent was ir thun mögent, wann nu hebet sich ane ein
krieg der nymmer ende gewinnent.>< ach>, sprach lanczlot,< wer was
der der dem konig das getorst gesagen?>< herre>, sprach bohort,< hatt es
dheyn ritter gethan, so hatt es agravant gethan; und was es dheyn wip, so
hatt es morg die übelheyt gethan.> die nacht retten die zwen
neffen sere von dißen dingen. des andern morgens, da es tag was, da sprach
herre gawin zu lanczlott:< herre, ich und gahariet sollen faren in den walt;
wolt ir mit uns faren?>< neyn ich>, sprach lanczlot,< wann ich bin nit wol
by mirselber.>
herre gawin fur dannen zuhant mit gahariet synem bruder und furen dem
konig nach. und die konigin, als schier als der konig von dannen was komen,
nam iren botten und sante yn nach lanczlot das er zustunt keme, sie solt yn
besprechen. da lanczlot den botten ersah, da wart er sere wunderlichen fro
und sprach das er hinweg ging, er solt im nachvolgen. da det er sich ane und
bereyt sich und bedacht sich wie das er heimlich dar möcht komen, und beriet
sich mit bohort. und bohort batt yn umb got das er nit darinn ging,< und
wißent das uch da von nit me dan zorn komen kan, dann myn hercz focht sich
nye mer vor uch dann nuo>. und lanczlot sprach, er ließ sin nit in keyne wise,
er ging dar.< herre>, sprach bohort,< sitt das ir das wollent, so sol ich uch
wisen wo das ir dar gan sollent aller heimlichst. alhie stet ein baumgart, der
geet biß an der konigin kamer; geent hieinn, da findent ir den heimlichsten weg
den man gan mag und den ich weiß, und bitten uch das ir in keyner wise nit
enlaßent, ir tragent uwer schwert mit uch.> und lanczlot det also als yn bohort
gewiset hett. da macht er sich in eynen cleynen pfat von dem baumgarten,
der da ging biß an konig artus huß. und da lanczlot by den torn
kam, agravans, der yne uberal verspehen thet, der wüst wol das er kam, wann
ein knecht hett im gesaget:< herre, alhie herre komet myn herre herre lanczlot.>
und er sprach zu dem knaben das er schwiege. und agravans kam zu
eim fenster das gein dem garten stund und sah das lanczlot sere bald zu dem
torn ging. agravans der hett groß gesellschafft by im von rittern. da leite
er sie zu dem fenster und wysete sie yne und sprach:< sehent ir yne da? nuon
hüdent uch das er uns icht entgang!> und sie sprachen, er mocht yn
nit entgan,< wann wir wollen yn nackent und sunder wapen begriffen.> und
lanczlot huote sich hie vor nit und kam zu der türe von der kammer, die man
zu dem garten wert off schloß. da kam er darinn und ging von kammer zu
kammern biß das er kam da die konigin was und beyte syn sere friedelichen.
da er darinn kame, da beschloß er die thüre sere fast, also als es got wolt,
wann er solt da nit erschlagen werden. da det er sich uß und ging
by die konigin ligen. aber er hett nit lang da gelegen das die jhenen die off
yn warten kamen an die töre von der kammern. und da sie die gespert funden,
da wurden sie alle erfert, wann da sahen sie wol das sie gefelt hetten an dem das
sie willen hetten. da sprachen sie zu agravant:< wie sollen wir darinn komen?>
da wysete er sie das sie die türe brechen, wann sie sahen wol das sie anders
darinn nit komen mochten. da stießen sie als lang an der türen das es die
koniginne horte. und da sagt sie es lanczlot und sprach:< herre lieber frunt,
wir sint verraten.>< wie ist dem>, sprach er,< was ist das?> da hort er vor der
türe groß gerüff und viel lüte die da wolten die tören off brechen mit gewalt,
wann sie darinn nit kuomen enkunden.
< ach lieber herre>, sprach die konigin,< nun sint wir geschant und dot! wann
nuon sol myn herre geware werden wie unser zweyer leben ist gewest, und diß
hatt agravans, herrn gawins bruder, alles gethan.>< ist das war>, sprach lanczlot,
< frauw, nuo schwigent, wann sicherlich, er hat umb synen dott geworben,
wann er sol der erst syn der darumb sterben sol, ob ich mag.> da stunden
sie beyde off und bereyten sich das beste das sie mochten.< ach frawe>, sprach
lanczlot,< hant ir hieinne keynen halßberg oder ander wapen, da ich mynen
lip mit wapen moge?>< ach>, sprach sie,< frunt myner, neyn ich, wann es ist
wol unglück also das wir sterben mußen. und das ist mir leyder umb uch
dann umb mynen willen, wann es were zu viel groß schade das ir darumb sterben
soltent. doch wolt es got das ir dar von mochtent komen gesunt, so weiß
ich wol das der nit enlebet der mich törst in den dot geben dwyl das sie uch
leben wüsten.> da lanczlot das hort, da ging er zu der tören wert, recht als
der sich nit forcht, und rieff zu den die an der tören stießen:< ir bösen, valschen
ritter, beydent myn, ich wil uch die türen off thuon, besehen were herfür woll
komen.> und ein ritter, der da taradius was genant, der haßte lanczlot
in den dot, der kam vor den andern und ging darinn zu im. und lanczlot
hett syn schwert off gehaben wedder berg und gab im also hart eynen schlag,
wann er det alle syn macht darzu das im der helm noch die hub nit enhalff,
er spielt yn von einander biß off die schultern; da viel er zu der erden und lag
dot. und da die andern das gesahen, da was ir keyner, er trede hindersich,
also das er alleyn bleib stan off der tören.
da lanczlot das gesah, da sprach er zu der konigin:< frauwe, dißer krieg
hat ein ende; ob ir wöllent, so mag ich hinweg gan, und das laßen
ich nit umb keynes mannes willen der da lebet.> da sprach sie:< ich wolt ycze
das ir werent in beheltniß, wie das es mir gan solt.> da besah lanczlot den
ritter den er dot hett geschlagen, das er bynnen die tören gefallen was, und zog
yn zu im wert und sparte die töre fast. da zog er im den helm und den halßberg
uß und die andern wapen und bereyt sich zu stunt das besten des er kunde.
da sprach er zu der konigin:< frauwe, dwyl das ich gewapent bin, so mag ich
wol sicherlichen gan, ist es gots wille.> und sie sprach das er hinweg ginge, ob
er kunde. da ging er zu der tören wert und det sie off und sprach, sie
hielten yne daling lenger darinne. und sprang heruß under sie mit geraufftem
schwert und schluog den ersten der im begeynte also hart das er yn det zu der
erden sturczen, in der wise das er nit off kunde komen.
da die andern das gesahen, da traten sie alle hinder sich, die besten und
die künesten die alda waren. und da er gesahe das sie yn alle ließen gan, da
ging er zu dem garten wert und ging zu syner herberge und fand bohort in
eyner kamern, der sere forcht das es lanczlot nit zu synem willen möcht wiedder
komen. wann es was im wol in syn hercz gevallen das yne die von des konigs
geschlechte verspehet solten han, in der wyse das sie yne begriffen möchten.
und da er synen herren gesah gewapent komen, der da ungewapent hinweg
was geschieden, da gedacht er wol das er gestritten hett. da kam er entgegen
im und fragt yne:< herre, warumb hant ir uch gewapent?> und er erzalte
im wie das agravans und gnetereß yne hetten verspehet und wolten yn
begriffen han by der konigin, und sie hetten viel ritterschafft by yn.< auch
hetten sie mich wol gefangen in dem das ich mich nit huot dar vor, wann ich
han mich sere gewert und han als viel gethan mit der gottes hilff das ich ir undanckes
bin dannen komen.>< ach herre>, sprach bohort,< nuo ist es
viel böser dann es vor was, wann nu ist diß dingk endecket das wir als lang verholn
hann. nu ist der krieg an gehaben der nümmer ende genymmet in uwerm
leben, wann der konig hatt uns lieber gehabt biß herre dann keyn ander ritter
die im nit zuhorten. dwyl das ir im als viel hant gethan das ir yn geschant
hant mit synselbs wyp, darumb müßent ir besehen wie das wir thun sollen,
wann ich weiß wol das der konig furbas unser fynt sol syn. und die koniginne,
die man umb uwern willen in den dot geben sol, so wolt ich wol, möcht es gesyn,
das man darzu radt gebe das sie da von erlöset möcht werden und das sie yren
lip behalten möcht, das were myn radt.> zu dem radt kam hector von mares;
und da er geware wart das es darzu komen was, da was er sere betrübt und
sprach:< herre, dwyl das es darzu ist komen, so ist das das best das ich darzu
gedencken kan umb uwern willen und myner frauwen der koniginn
willen, das ist das wir faren in den walt hieby, da uns der konig, der yczu da ist,
uns nit finden möge. und als es darzu komet das myn frauwe zu dem tode
verurtelt wirt, des sint sicher das, wann das man sie uß füren sol das man sie
verderben wil, so sollen wir komen und sollen ir helffen, es sy yn lieb oder leyt,
nach unser macht, die sie zu dem tode wenen bringen. und als wir
sie by uns haben, so mögen wir sie mit uns furen und mogen uß diesen landen
faren und mögen sie mit uns furen in das konigrich von bennuit oder in das
von ganuoen. und mogen wir als viel gethun das wir sie gesunt dahin mogen
bringen, so forchten wir den konig nit noch syn volck eynen kauff.>
des volgte bohort und lanczlot und daten ritter und knechte uff siczen,
und der waren wol achtundzwenczig byderber ritter, und schieden also von
dem hofe. und kamen ußer der stat und fuoren zu dem walt wert, da sie yn
aller dickst funden, umb des willen das man ir nit geware würde biß nacht.
da nam lanczlot eynen knecht und sprach zu im:< gang endelichen geyn kamlot
und vernim uns mere von der koniginne was mann mit ir thun wille. und
ist es das man sie töden wille, so soltu es uns balde sagen. wann umb forcht
noch umb pyn noch umb arbeit die wir liden mögen ir zu helffen, so ensol es
nit gelaßen werden, sie soll vor dem tode behuot werden nach unser macht.>
da schied der knecht von synem herren und saß uff syn pfert suonder beyten
als der synes herren gebot wolt leisten, und fure syn straße die er wol wüste
geyn kamlot und det als viel das er zu des konigs artus hoff kam als bald als
er kuonde. - und alhie leßt die rede von yne zu sagen und kömet wiedder
zu den dryen brüdern hern gawins und zu syner gesellschafft, also als lanczlot
von yn was gescheiden.
nu saget uns die abentür das in der wyse das lanczlot von der koniginne
was gescheiden und das er was komen in den garten und das er entgangen was
den die yn by der konigin wolten begriffen han, die da blieben vor der kamertören.
da lanczlot hinweg was, da namen sie die koniginne und
taden ir vil me unere und schmacheit dann sie billich solten und sprachen, nu
weren sie der warheit gewar worden, nu mochte sie nit da von komen, sie müst
darumb sterben. so taden sie ir vil schmacheit an, und sie was also betrübet
das es wunder was, und schrey herczlichen sere das es die bösen ritter wol möcht
erbarmet han die sie gefangen hetten. zu nonezyt kam der konig von der
wiltniß. und da er abgestanden was, da kamen im die mere das lanczlot
by der konigin funden were und das sie gefangen were. da er das horte, da
was er sere betrübet und fraget ob lanczlot gefangen were.< herre>, sprachen
sie,< neyn, wann er hatt sich also wuonderlichen geweret das nye keyn man das
getede das er gethan hat.>< dwyl das er nit hie bliben ist>, sprach der
konig,< so sollen wir yn finden in syner herberge. nuo thünd sich lüt bereyten
und gend in syn herberge und fahende yn, und als ir yn gefangen hant, so bringent
mir yn, also das ich richten möge von im und auch der koniginne mit einander.>
da beguonden sich zu wapen in dem sale wol vierczig ritter. das endaden
sie doch nit von ynselber, wann darumb das es yn der konig gebotten hatt mit
sinselbs munde. da sie alle bereyt waren, da furen sie zu lanczlots herbergen
wert. und da sie dahin kamen, da funden sie sin nit. da was ir keyner von
allen den rittern, er wer sin fro, wann sie wüsten wol, hetten sie yne funden
und hetten yn mit gewalt fahen wollen, das sich ein groß krieg und ein groß geschlege
gehaben hette. da kerten sie wiedder zu dem konig und sprachen,
sie hetten gefelet an lanczlot zu dießer stunt, wann er were lang hinweg und
hett alle syn ritter mit im gefurt. und da der konig das hort, da sprach er,
es wer nit guot; dwyl das er sich nit an lanczlot gerechen mocht, so solt
er sich rechen an der konigin in der wyse das man ümmer da von solt sagen.
< lieber herre>, sprach der konig jons,< was wollent ir thun?>
< ich wil>, sprach der konig,< das umb diße ungetruwekeit und umb diße
mißetat, die sie zu mir getragen hatt, das also von ir geracht werde das alle
frauwen sich an ir kestigen. ich gebieten uch>, sprach er zu dem konig jons,
< zu aller erst, umb des willen das ir ein konig sint, und auch den andern fursten
die hieinne sint, off den eydt den ir mir hant gethan das ir under einander besehent
was todes das sie liden solle, wann sie mag dem tode nit entgann; und
sprechent irselber das sie nit sterben solle, so sol sie sterben.>< herre>, sprach
der konig jons,< es ist nit recht noch gewonheit in dißem lande das man nach
nonezytt urteil gebe, sunderlichen uber man oder wip zu döten und noch me
uber ein als hochgeborn frauwe als die konigin ist. aber morn früwe, ist es
dan das wir es thuon müßen das wir urteil geben uber sie, so sollen wir es thun.>
also begaben sie die rede, und der konig was also sere betrübt das er des abendes
nye eßens noch tranckes enbeiß, und wolt nit in keyner wyse das man die
koniginne vor yn brechte.
des morgens, zu primzyt, da sprach der konig zu den fursten die da waren
und zu agravant und zu morderet und zu allen den andern das
sie sagten was man von recht thuon solt. und sie gingen sich beraten und
fragten morderet und agravant was man mit der konigin thun solt. und
sie sprachen das sie von recht den dot solte liden, wann sie het zu viel missethan
das sie off des konig artus bette, der ein als biederbe man ist,
hatt eynen ritter laßen ligen,< und hie mit, sunder zwyvel, hat sie den dot verdienet>.
des volgten sie alle, wann es der konig wolte. und da herre gawin
gesah das das urteil dar zu traff das die konigin solt sterben, da kam er zu dem
konig, wann in keyn wise mocht er die betrübkeit gesehen das er sehe sterben
die frauwe die im die gröst ere hett gethan von der welt alle zyt. und sprach
zu im:< herre, ich geben uch off alles das ich von uch han zu lehen und gedienen
uch nümmer als lang als ich leben, ist es, das ir diße ungetruwekeit lident!>
der konig antwort im nit und gedacht anders. und herre gawin schied von
dannen also betrübet das es wunder was, und ging in syne herberge und stalt
großen jamer als het er alle die welt vor im dot sehen ligen. und der konig
gebot synen knechten das sie in der wiesen vor kamlot ein groß fuoer mechten,
da man die konigin yn werffen solt,< wann anders sol keyn koniginne nit sterben
die da ungetruwekeit hat gethan geyn yrem herren>. da mocht man
hören groß geschrey durch die stat von kamlot, und stalten groß jamer als
die konigin ir muoter were gewest; und die machten eyn groß füre den es der
konig gebotten hat. und da es also groß was das es die von dem pallast wol
möchten sehen, da gebot der konig das man die frauwe vor yn brecht. da
bracht man sie geleyt, und sie kam sere schryende, gecleydet mit eim cleyde
von zindal und einem mantel desselben, das was alles rot. da was sie also
weydelich und also schön das man yn aller der welt nit yren glichen fand. da
sie der konig gesah komen, da erbarmte es yn also sere das er sie nit mocht
gesehen. da gebot er das man sie hinweg fuorte und das man ir dete als das
urteil von dem hoffe gedeilet hett. und sie leyten sie uß dem pallast und furten
sie durch die stat also.
da die koniginne uß dem pallast ging, das sie die von der stat gesahen,
da mocht man gehört han das volck schryen zu allen enden, alt und
jung, arm und rych. und sprachen:< ach suße frauw, von guter art und
hübscher dann keyn ander frauwe, wo wollent arm lüt nuo gnad
finden? ach konig artus, das du umb din ungetruwekeyt hast geworben nach
irm tode, es muß dich kurczlich berüwen, und die verreter müßen kurczlich
dar umb sterben.>
sölch rede sprachen alle die von der stat und gingen nach der konigin
schryen und ruoffen, recht als sie unsinnig weren. und der konig gebot agravant
das er neme vierczig ritter und det sich die wapenen und det sie das felt
hüten, ob lanczlot keme, das er die konigin nit beschütten mocht.< herre>,
sprach er,< wollent ir dann das ich dar fare?>< ja ich>, sprach der konig.< so
sendet dann bald nach gahariet mynem bruder das er mit uns fare.> und
gebot es im der konig. aber er sprach, er endete es nit, doch so trauwet im
der konig als viel das er gelobt, er wolt mit faren. und da ging er syn wapen
holen, also daten die andern die agravant hatt ußgenomen. und da sie alle
waren gewapent und ußer der stat kamen, da besahen sie das ir waren wol achczig.
da sprach gahariet zu agravant:< gedenckent ir das ich herre komen
sy das ich stryten wolle mit mynem herren hern lanczlot, wer es das er keme der
koniginne zu hilffe? wißent das ich nit mit im anheben zu striten, wann mir
were lieber das er sie hett alle syn leptage dann er also schemlich solt hie sterben.>
und also fuoren die zwene, reden von lanczlot, biß das sie by das füre
kamen das also groß was.
und lanczlot, der da was in dem wald, und als bald als er gesah synen
knecht wiedder komen, da sprach er:< was meren ist in des konig artus hoff?>
< herre>, sprach er,< böse mere, wann myn frauwe ist verurteilt zu dem tode,
und sehent ir nit das füre das da bereit ist umb yren willen?>< ist das ware?>
sprach lanczlot.< wol uff bald>, sprach er,< wann der sie wenet sterben der
muß zu erst darumb sterben. nuon gebe got, ob er ye keynes sunders gebett
erhort, das ich agravans da finde der mir diß alles gemacht hatt> da
besahen sie under yne wie manger das ir weren. da funden sie das ir wol zwen
und dryßig waren. ir yglicher nam synen schilt und syn glene und saß uff
syn pfert und furen da hien da sie das fure sahen als bald als sie ümmer kunden.
und da die in der wiesen das gesahen das er kam, da sprachen sie alle:
< fliehent balde, lanczlot der komet der koniginne zu hilff!> und lanczlot
der kam vor allen den andern und racht sich dar wert da er
agravans gesah und rieff yn an:< ir felscher verreter, ir sint zu uwerm tode
komen!> da stach er yn als hart das im der halßberg nach der schilt nit enhülffen,
er stech yn durch synen lip mit syner glenen und dete yn fallen, als
der da sere starck was, und det yn von dem pferde zu der erden fallen. und mit
dem das er viel so brach lanczlot syn glene in zweye.
und bohort kam gefaren als bald als er ummer mocht und rieff zu gneteres:
< ir sint dot, ob ich mag!> da stach er yn, das im nit helffen mochte, er stach
yn zu der erden also das im keynes arczes not enwas. und die andern lachten
ir hende an ir schwert, und das geschlege begunde sere groß zu werden. wann
da gaharies gesach die erschlagen, nit enfragent ob er zornig were, wann er
wond sicherlich wol das sie alle dot müsten syn. und da kerte er sich geyn
melanden dem swarczen, der da lanczlot sere bystuont zu helffen die koniginne
zu beschütten. und gaharies stach yn darnydder als hart das er in das
fure viel. und darnach legt er die hant an das schwert, als der da von großer
biederbekeit was, und schluog eynen andern ritter darnyder vor lanczlot.
und da lanczlot das gesah, der doch gaharies sere ware nam, da sprach er:
< lebet dießer lang, er duot uns liden an, in dem das er von großer macht was;
darumb ist es beßer das ich yn erschlagen, ob ich mag.> da fuor er
uber yn mit geraufftem schwert und gab im eynen als harten schlag off syn
heubt das er es im spielt biß off die schultern, das er dot nyder viel. das doch
groß schade was, wann er was zu viel ein biederbe man und ein guot ritter, und
er hett lanczlot zu mal lieb gehabt, me dann keyn andern fremden ritter.
da des konig artus lüde das gesahen, da erschracken sie recht sere das
gahariet gefallen was, wann die im nach volgten gehielten sie darnach
als kurcz, und von allen den achczigen entgingen nye me wann dry, die flohen
in die stat, und der was morderet eyner, und die andern zwen waren gesellen
von der tafelrunden. und da lanczlot gesah das des konigs lüte keyner me
alda was der im keyn ding weren möcht, wann die eyn waren geflohen, die
andern lagen dot, da kam er zu der koniginne und sprach:< frauw, was thuon
wir nuo mit uch?> und sie sprach, sie were syn sere fro das ir got die hilff hett
gesant.< herre, ich wolt, möcht es syn, das ir mich detent in beheltniß da
der konig keyn macht inne hette.>< frauw>, sprach er,< so sollent ir off siczen
und sollent mit uns faren in die wiltniß; alda sollen wir zu rade werden das
wir das beste thuon.> und folgte sie es gern und saß off, und furen zu dem gewiltniß
wert da es aller dickest was. und da sie in der wiltniß waren, da sahen
sie noch dann da herre komen irer gesellen dry. da sahen sie ob yn keyner
yrer gesellen gebrest. da fragten sie war die dry ritter komen weren.< in
truwen>, sprach hector,< ich sah ir dry sterben die gahariet schlug
mit syner hant.>< wie>, sprach lanczlot,< ist gahariet by dißen dingen gewest?>< wes fragent ir>, sprach bohort,< ir hant yn doch erschlagen!>< in
gots namen>, sprach hector,< ir erschlugent yn doch.>< off myn truwe>, sprach
lanczlot,< wir gewinnen des halb nümmer frieden mit konig artus noch mit
herren gawin umb das gaharies dot ist! es ist mir sere leyt! nuon hebet
sich ein krieg under uns und dem konig, des nümmer ende wirt in unserm
leben.>
des was lanczlot sere betrübt das gahariet dot was blieben, wann er hett
yn lieber dann keynen andern ritter in der welt. und bohort sprach zu lanczlot:
< herre, wir müßen besehen wie das wir myn frauwe die konigin behielten
da wir des koniges nit sorg dörfften han.>< möchten wir als viel
gethuon das wir sie bringen möchten>, sprach lanczlot,< in ein festen die ich
gewann da ich nuowelichen ritter was worden. ich gleube wol das wir den konig
artus nit sere forchten wolten, dann die burgk ist sere wuonderlichen starck
und stet also das man sie nit beligen mag. und weren wir daselbst, ich enböt
ferre und nahe den rittern den ich ettwann gedienet han, und der ist auch viel
in der welt die da lehen von mir hant. und hett ich die alle in myner hilff,
und weren wir dann in der burg da von ich uch gesaget han, so möchten wir
wol schaden eynem byderben manne, were er nahe by uns geseßen.>< wo ist
die burgk da von ir sagent?> sprach bohort.< sie stet>, sprach er,< by der stat
die man nennet langrevan und ist geheißen joijeuse garde; wann in dem punt
das ich sie gewann, da ich nuwelich ritter was worden, so pflag man sie zu heißen
dollorosegarte.>< ach got>, sprach die koniginne,< weren wir yczu da, wann
es ist ein guot burg das man der nit sorg darff han dann von verretniß.>
diß volgten sie alle und machten sich off die hohen straßen von der
wiltniß, und sprachen under yne das der nach yn nit so viel enkünde komen,
sie wolten sie wol alle dot slagen. da ritten sie als lang biß das sie kamen zu
eyner bürg, die stuont in der wiltniß und was geheißen chalet. und alda was
ein herre, eyn sere byderbe greve, und der was von sere guter ritterschafft und
auch von sere großer macht. der hett auch lanczlot lieber dann keynen
menschen den er leben wüste. da er wüst das lanczlot kam, da was er sere
wünderlichen fro und enpfing yne sere herlichen. und dete im alle die ere
die er kunde und gelobt im zu hilff wiedder alle die welt, wer es not, und wiedder
den konig artus und sprach auch:< herre, ist es uch lieb, ich geben uch und
myner frauwen der koniginne diß burg in uwer hant. und das solt ir wol billichen
nemen als mich düncket, wann sie ist starck und sicher, und wollent
ir hie verliben, so dorffent ir nit forchten alle die welt noch alle konig artus
macht.> und lanczlot danckt im sere das er es im als wol bot, wann er sprach,
er wolt zu der stunt in keyne wise da bliben.
des andern tages, als bald als sie den tag gesahen, da schied lanczlot dannen
mit aller syner gesellschafft. und der grefe, der da was geheißen dagnis, der
gab lanczlot vierczig syner ritter und det sie schweren off den heiligen das sie
lanczlot hülffen biß in den dott wiedder alle die die im übel thun wolten.
und da schieden sie von dannen und ritten als lang biß das sie kamen
by vier cleyn mylen nahe by die burg, die da was geheißen joijeuse garde. und
da sante lanczlot eynen botten vor dahien, das er sagte das sie kemen. da
die von der burg des geware worden, da kamen sie gegen yne und waren sin
als recht fro als ob gotselber da keme. und sie enpfingen yn viel herlicher
dann sie den konig artus hetten getan. und da sie geware worden das er da
bliben wolt und warumb das er dar was komen, da schwuoren sie im
das sie im helffen wolten wiedder alle die welt. und da er diß sicher was, da
befalhe er das man allen den rittern von dem lande zuhauff gebüte. und da
kamen der als viel dar und daten ir kost komen und spyseten die buorg als wunderlich
das sie nit baß möcht sin gespiset gewest. - alhie leßt es die rede
und komet wiedder zu konig artus und zu syner gesellschafft und zu morderet
synem nefen.
alhie saget uns die abenture das, in dem da der konig gesach morderet
wiedder komen und das er floh durch die stat von kamlot mit als cleyner
gesellschafft, da hette es yn wuonder was es syn möcht. da fragt er die zuvor
an kamen, warumb das sie flühen.< herre>, sprach eyn knecht,< ich sol uch
böse mere sagen und schedelichen allen den die hieinne sint. wißent vor ware
das die ritter die myn frauw die konigin solten han in das fure geworffen, der
sint nit me dann dry bliben, sie sint alle dot geschlagen, und agravant ist verbrant.
und der dryer ist morderet eyner, aber ich weiß nit wer die andern
zwen sint.>< ach>, sprach konig artus,< so ist lanczlot da west?>< sicherlich
herre>, sprach der knecht,< er was da! noch hatt er mer gethan: er hatt die
koniginne hinweg gefürt, die er von dem tode erlößt hatt, und ist zu dem wald
wert gefaren.> der konig wart als zornig das er nit wüst was er thun solt.
in dißen reden da kam morderet und sprach zu dem konig:< herre, es ist
uns ubel gegangen, wann lanczlot fert hinweg, der uns alle geschant hatt, und
fürt mit im die koniginne.>< farent im bald nah>, sprach der konig,< wann
sie sollen uns nit also entgan.> da det er sich die ritter wapen und die knecht
alle die da by im waren. da saßen sie uff das baldest das sie kuonden und fuorn
uß der stat, all bedecket mit wapen, und hielten nit off biß sie in den walt kamen.
da furen sie off und nyder und suochten ob sie die irgent künden finden, wann
es kam also das sie der nye keynen kunden finden. und der konig sprach das
sie alle umb ußfüren durch alle straßen, dann solten sie die baß finden.< in
truwen>, sprach der konig caradus,< des enraden ich nit, wann furen sie von ein
und lanczlot keme zu yn, so erschlechte er sie alle, in dem das er viel getruwer
ritterschafft hat und die da starck und biederbe sint.>< was duon wir dann?>
sprach der konig.< ich sol es uch sagen>, sprach er.
< sendet uwer botten zu allen uwern schifflüten, das ir keyner als küne sy
das er lanczlot über füre nach ymands von syner gesellschafft. also müßen
sie bliben in dießem lande, es sy yn lieb oder leidt. und als er dann bliben
ist und wir wißen wo er bliben ist, und dann faren wir über yn mit solchem volck
das er uns wol werden mag. dann mögent ir uch und ander lüt
rechen, und das ist myn radt, und also mögen wir yn baß gewinnen dann in
keyn ander wise.> da rieff der konig synen botten und sante sie zu allen den
pforten von synem lande zu logris und gebot yn allen das nymands lanczlot
überfurte noch keinen man von syner geselschafft. und da er das hett gethan,
da furen sie wiedder zu der stat. und da der konig kam off den plan da die
ritter dot lagen, da sahe er neben siech und sah agravant vor im dot ligen,
synen nefen, den lanczlot dot hett gestochen durch den lip mit syner glenen,
also das man das ysen sach zu der andern syten ußgan. als bald als yne der
konig sah, da wart er also sere betrubet das er sich nit gehalten kunde off dem
sattel, wann er viel nydder über yne und kam von imselber. und da er sprechen
mocht, da sprach er:< ach lieber neffe myner, wie hasset uch der so sere der uch
also gestochen hat! sicherlich, das sol er wißen das er mir groß betrübkeyt
in myn hercz hat gesant, also das ich nit enweiß ob mir das ummer uß mynem
herczen kuomme das er myn geschlecht also von eynem als biederben ritter
genydert hatt.> da det er im den helm uß dem heubt und besah yn als ruwelich
das er nit mer betrübet möcht syn, und darnach kuoste er im syn augen
und synen muont, der im sere kalt was. und also dot als er was, so det er yn
nemen und bat syn ritter früntlich das sie yne trügen in die stat. und der
konig stalte zu viel großen ruwen und ging suchen off und nyder biß das er
gwerehes fand synen neffen, den bohort hett erschlagen, und er hett auch ein
glenen durch den lip gan. da mocht man yne gesehen zu viel großen jamer
stellen, und schlug syn hende zu hauff, die noch zu mal gewapent waren; wann er
was auch noch zu mal gewapent, on synen helm und syn hube, die er abe hatt gethan.
da was er sere betrubt und sprach, er hett nuo zu viel gelebet, da er mit
der glenen dot gesah den ritter den er also lang gezogen hatt und den er also
lieb hatt als sichselber. und in dem das er also sere betrubet was und das
er yn hett thun legen off synen schilt, da det er yn tragen in die stat. darnach
ging er suchen ob er syner fründe keynen mer enfünde. da sah er vor im ligen
gahariet, den lanczlot erslagen hett. und das was der nefen
eyner die der konig me gemynnet hett vor allen den andern, sunder hern gawin.
da der konig artus gesah jhenen den er also lieb pflag zu han, da was keyn
ruwe der dem glichen möcht. da lieff er dar und umbgreiff yne, recht als er
lebendig were, und er hett yn gedötet mit dem umbgriffen das er det. und
da viel er in onmacht und det also das da nymands off dem plan enwas, er weynet
das er da vor yn sterben solt. er bleib als lang ligen biß das eyn mensch wol zwo
mylen möcht gegangen han. und da er wiedder zu imselber kam, da sprach
er also lut das es alle die alda waren mochten horen:< ach got, nuo han ich zu
viel gelebet, ach dot, soltu mer uß bliben, da halt ich dich fur böse! ach gahari
lieber neffe, sol ich ümmer von ruwen gesterben, so sterben ich umb
uwern willen; wann ich gesah nye man von uwern glichen, und mir wart nye
keyns menschen dot als leyt als mir der uwer ist! ach lieber neffe, wie übel
wart das schwert ye geschmydt das uch also sere gewundet hatt, und groß leyt
muoß er han der uch also sere schlug, wann er hat mich und myn geschlecht
sere genydert.> da kuost er im syn augen und synen muont und syn antlicz,
als blutig als es was, und was also sere betrübet das es alle die wunder hett die
da waren. doch was alda nymands off dem plan, er wer ser betrübet, wann
sie hetten gahariet alle sere lieb.
in dißem betrübniß und in dißem schryen da kam herre gawin ußer der
stat und wond sicherlich das die konigin dot were und das man umb yren willen
diße große betrübniß hette. da er by den plan kam und da yn die von der
stat gesahen, die yn zu erste erkanten die sprachen:< ach herre gawin,
wollent ir gesehen uwern großen ruwen und uwer groß betrübkeit, so geent uff
den pallast, da sollent ir sehen die großt betrubkeit uwers geschlechts die ir ye gesahent!>
da wart er betrubet von dißen meren und antwuort yne nye wort
von dem das sie im sagten und ging alles die gaßen abe und schlug syn heubt
nyder. doch gedacht er nit das diß groß jamer umb syne bruder were, wann
man hett es im nyet noch gesaget, wann er wonde das es umb die konigin were.
er ging durch die gaßen und sah zu der rechten syten und zu der lincken, das
alt und jung und aller menglich sprach also als er kam:< gent und besehent
uwern großen ruwen!>
da herre gawin diße mere hort die im yderman sagte, da wart
er viel me betrubet dann zufuor, wann anders glichniß det er nit darzu dann
das er zornig und betrubet kam in den pallast. und da er darinn kam, da
sah er das die von dem pallast alle also betrübt waren, recht als ob alle die
fursten von der welt alda vor yn legen. und do der konig hern gawin gesah
komen, da kunde er sich nit enthalten, er sprech also hoch das sie es alle wol
mochten hören:< gawin, gawin, sehent alhie uwern großen ruwen und auch
den mynen! wann alhie lyt dot gahariet uwer bruder, der beste von allem
mynem geschlecht! sehent wo er lyt, also blutig als er was!>
da herre gawin das horte, da hett er nit als viel macht das er geantworten
kunde noch das er recht gestan mocht. wann das hercz ging im zu mal abe,
also das er in den pallast darnyder viel, recht als er dot were, und lag sere lang
in onmacht, und die herren waren also betrübet das sie gedachten das sie nümmer
fro wurden. da sie hern gawin sahen also da ligen, da lieffen sie dar das
sie yn uff hüben und das sie yn hielten under yren armen und schruwen ober
im herczlichen und sprachen:< ach got, wie groß schade ist alhie an allen enden!>
und da herre gawin hett lang in onmacht gelegen und das er wiedder kuomen
was, da hub er sich off und lieff sere bald da er gahariet dot sah ligen, und nam
yn dem konig und umbgreiff yn zu küßen. und mit dem da er yn küßen beguonde,
da wart er also sere betrübet in synem herczen das er sich nit gehalten
enkuonde, wann er viel zu mal uber yne und lag lang in onmacht. und da er
wiedder zu imselber kam, da saß er by yne, und da er yn sah also sere
gestochen, da sprach er:
< ach lieber bruder, der arme sy vermaledyt der uch also schlug, wann er
hat mich und myn geschlecht sere gekrencket und er hatt sich nit viel daran
gebessert; wann sicherlich, von keynem als byderben manne als ir warent
so möcht sich keyn man gebeßert han. lieber bruder, wie was uch der so sere
gehaß der uch so sere schluge! ach, wie mocht der das an synem herczen
gehan der als eynen byderben ritter dot schlug als ir warent! lieber bruder,
ir warent ein bluome under allem uwerm geschlecht, wo hant ir verdienet das
ir solt sterben in solcher betrübkeit! lieber bruder, unser herre got hatt uch
doch vollenbracht an allen guten tugenden die dheyn byderb man
solt an im han. ir warent wol wirdig das ir möchtent gehabt han alles das
lant das under dem trone ist zu bewaren. in welcher maßen mag man solch
ungetruwekeit thuon eynem ritter von also guter byderbekeit als ir warent und
von solcher byderbekeit und tugend, das man den dot schlecht. herczlicher
lieber bruder, ich mynte uch vor allen mannen und nit darumb das ir myn
bruder warent, suonder umb die groß tugend die ich an uch gesehen han. wie
mocht das gluck geliden das ir also jemerlich gehandelt sint! es hat uch doch
also suße und also gut und also fruntlich gethan das ich uch so lieb hatte, und
es hatt uch gehaben in das öberste rat! lieber bruder, das hat es gethan das
es mich döt von ruwen umb uwern willen, und sicherlich, es hat sere recht.
wann dwyle das ich uch dot gesehen in also großem ungefelle und in also großer
betrübniß, so geren ich nit lenger zu leben dann das ich uch rechen möge an dem
falschen ritter der uch diß hat gethan.>
diße rede sagt herre gawin und hett es noch me gesaget, wann er enhett
der macht nit, wann das hercz wart im als kranck das er nümmen gesprechen
enmocht. wann er saß lang also das er also betrubet was als keyn man möcht
gesin. da sah er neben sich und sach agravant und gwerehes vor dem konig
dot ligen off yren schilden, da mit mann sie dar hett getragen. und da er sie
gesach und das er sie erkante, da sprach er also hoch das es wol horen mochten
alle die da waren:< ach ich armer, nu han ich zu lang gelebet das ich myn fleisch
und myn blut also jemerlich verhauwen sehen in also großer martel!> und
da lieff er zu yn und ließ sich uber sie vallen und umbgreiff sie und kuost sie also
blutig als sie waren und viel in amacht uber sie dick und mannig werbe. und
er det also viel umb den großen ruwen den er in synem herczen hett, das die herren
die da waren forchten das er under yren henden stürbe. der konig, der da
also ruwig und betrubt was das er nit wüst was er thun solt, fragt die fursten was
radtes das sie im geben,< wann laßen wir gawin lang hie ligen, so
förchten ich das er von ruwen sterbe>.
< herre>, sprachen die fursten,< wir rietden wol das man yne hinweg
thete gan und das man yne thet ligen ferre von den luten in eyn kammer und
das man sin thete hüten biß das sie begraben weren, wann on zwyvel, blibet
er alhie, er mag von ruwen sterben.> des volgte der konig wol, und namen
hern gawin der in onmacht lag und trugen yn in eyn kammer; und er was also
siech und also ungesunt das man synem atheme nit geprüfen kunde, und allen
den tag und die nacht lag er also das er nye wort gesprach noch gut noch böse.
des nachtes was so groß betrubkeyt in der stat zu kamlot das
nyman darinn was, er were sere betrübet und schru recht sere.
die ritter, die da dot waren, wurden entwapent und wurden begraben, yglicher
nach syner wirde als richlich das es wuonder was. und agravans und
gwerehes thet man machen zwen sercke als weydelichen und als rychlichen
als man koniges kinden solt, und man legt eynen by den andern in des guten
sant steffans monster zu kamlot. und zwüschen den zweyn so det der konig
machen einen der viel schoner was dann der andern keyner, und darinn legt
man gahariet uber syn beyde bruder. und da man yne begruob, do mocht
man groß schryen und betrubniß sehen. und alle die erczbischoff und bischoff
von dem lande kamen alle dahien und alle die andern guten lüte und daten den
rittern als groß ere als sie mochten. und sunderlich hern gahariet daten sie
großer ere dann allen den andern, und das daten sie darumb das er ein sere
byderbe man was gewest, und daten synen sargk uber die andern legen und daten
off den sargk schriben:< hie ligt gahariet des konigs neffe, den lanczlot von
dem lach erschlagen hatt.> und daten auch off die andern zwen schriben
die yene die sie duchten die sie erschlagen hetten, nach yren besten künsten.
da die erczbischoff, bischoff und die andern pfaffen hetten die herren begangen
als sie solten, da ging konig artus wiedder in synen pallast
und saß zwuschen die herren, also betrübt und als zornig das es wunder was,
und was also betrubt als hett er sin konigrich halb verloren gehabt, und also
waren alle die andern ritter. der sal wart überall vol fursten und herren, und
doch was es als stille als were nymands darinn gewest. und da sie ein lange
wyle also gesaßen, da sprach der konig also hoch das es alle die dainne wol
mochten hören:< ach got, warumb hastu mich also lang gehalten in also großen
eren und wirdikeit und mich nuo in also kurczen stunden also sere hast genydert
mit rechtem ungevelle, das nye mensch in der welt verlose so viel als ich han zu
dißer zytt!
das ist rechter verlust und rechter schade der mir ist zukomen, wann als
es geschiecht das eyner verlüset syn lant mit verretniß oder mit gewalt, das
ist ein ding das man wol wiedder gewinnen mag zu manchen stunden. wann
es darzu kümet das ein man verlüset syn frunde der er nit wiedder gewinnen
mag, das ist ein groß verlust; dann ist der schad als groß das man es nümmer
mer gebeßern mag in keynerley wyse. lieben herren, diße verlust
ist mir nit zukomen umb die gerechtikeit unsers herren gottes, als ir wol sehen
mögent, wann umb lanczlots hoffart von dem lach. wann wer mir dieße
groß verlust geschehen von gottes wegen, so hetten wir sin in ettlicher maßen
ere, so möchten wir es lichtiglichen liden. aber es ist uns geschehen von dem
den wir erhaben han und dem wir als groß ere dick gethan han und den wir
her vor geczügt hann, recht als were er von unserm geschlecht gewest. nuo
sint ir myn manne und hant mir geschworn und hant lehen von mir. darumb
so manen ich uch uff den eydt den ir mir geschworn hant das ir mir ratent
als uwerm herren das myn schmacheit gerochen werde und das ir ere und wollust
da von han mögent, und das die schande hant die uns diß schmacheit
gethan hant.> da schweyg der konig lang, und sin öbersten berieten sich.
doch so sprach der ein zu dem andern das er antworte.
da sie lang geschwigen hetten, da stuont der konig jons off und sprach zu
dem konig:< herre, ich bin uwer mann und sol uch billichen raten zu uwern
eren und auch nach unsern eren. uwer ere ist sunder zwyvel das ir uwer schande
und schmacheit rechen sollent nach uwer macht. wann der nach des landes nuczen
und bestem thun solt, ich gleuben nit das ymands gestriten oder
gekriegen künde wiedder des konigs bans geslecht von benuick. wann wir
sehen schinbarlichen das sie unser herre hat erwelet ußer allen geschlechten die
wir wißen, und sint von guten luten und von großer macht und von guter ritterschafft
und von geweltigen landen und von gutem geschlecht. wann nach
mynem gedanck so ist nymans in der welt der yne geschaden möge, werent
ir nit! darumb bitten ich uch das ir nit mit yn kriegent, duncket uch das ir
es nit vollenbringen mögent, wann sie sollen sere ubel zu uberwinden sin.> darnach
so huob sich ein groß gerüffe in dem pallast, und schulten den konig sere
von dem das er hett gesagt und sprachen, er hett es gesprochen umb zagkeyt
und umb forcht willen.< sicherlich>, sprach er,< ich gesprach es nye umb des
willen das ich sorg hett in mir, wann ich weiß wol, mögen sie mit friedden und
gesuntheit in ir lant komen, sie sollen uwer macht viel cleyner achten dann ir
wenent.>< herre jons>, sprach morderet,< ich enhort nye als von eim byderben
herren, als ir eyner schynet syn, also bösen radt geben! wann
volget mir der konig, so enleßet er nit in keyne wise, er fare dar und füre uch
mit, es sy uch lieb oder leyt.>
< morderet>, sprach der konig,< ich faren gern mit, wann das er wil, und
bin bereyt darczu.>< ir strydent umb wünderliche sachen>, sprach madors
von der porten,< wann wöllent ir den krieg anfahen, so dörffent ir nit ferre nach
volgen. wann als ich hort sagen, so ist lanczlot noch diß syt meres mit aller
syner geselleschafft und ist off eyner burg die er gewanne da er zu erst beguonde
abenture zu suchen, und ist geheißen rosegart.>< die burg weiß ich wol>,
sprach morderet,< wann ich was eyns alda gefangen und hett des todes
sorge, da mir lanczlot dannen halff und andern gesellen die auch da
gefangen lagen.>< off myn trüw>, sprach der konig,< die vesten kennen ich
wol. nuo fragen ich uch ob ir gedenckent ob er die konigin dahien hab bracht.>
< sicherlich>, sprach mador,< ich sagen uch das sie da ist und lanczlot und alles
das geschlecht so groß als es alhie zu hoff was. und off myn truwe, ich radten
nit das ir in dießem monde dahien farent mit gewalt yn zu schaden, wann die
vesten ist so starck und die darinne sint die sint als guote luot und als biederbe
ritter das sie cleyne forchtent ymans. und als sie gesehent uwern schaden
und das sie uch groß schmacheyt an thün, das thuon sie gerne.>
da der konig das hort, da sprach er:< off myn truwe, mador, das die burck
veste und starck sy, da sagent ir mir ware, und von der großen hoffart von
denen die darinne sint, da liegent ir nit an. wann ir wißent wol und alle die
darinn sint das sitherre der zyt das ich zu erst die krone trug, so begunde ich
nye keynes krieges, ich keme sin wol zu eym ende mit mynen eren und auch
des konigrichs. darumb so sagen ich uch wol das ich es nit laßen in keyner
wise, ich beginnen mit den zu kriegen die mich so sere geschant hant und geschatt
an mynen fründen. darumb so gebitten ich uch zu erst, den die hieinne
sint, darnach so sol ich auch gebitten den die nit hieinne sint, wie ferre
das sie geseßen sint, die da lant und lehen von mir hant, das sie mit yrer macht
bereyt sint in mynem lande, und wir wollen von huot über vierczehen nacht
von hindann faren. und darumb das ich nit enwil das ir hinderstent, so wil
ich das ir zu den heiligen schwerent dißen krieg zu hanthaben biß das unser
schande gerochen sy und das des konigrichs ere wiedder gemeret
werde.> da wuorden die heyligen dare bracht, und den eydt schwuoren alle die
in dem pallast waren, die richen als wol als die armen. und da sie hatten geschwurn
dießen krieg zu hanthaben, da sante der konig syn botten wyt ferre
und auch nahe in alle syn lant und gebott allen den die von im lant hetten das
sie off den tag den er darczu gesaczt hett zu chamlot weren; von dannen wolt
er faren mit aller syner macht zu der vesten die da ist geheißen rosegart.
da bereyten sich die eyn und die andern das sie füren in das lant das da
beschlossen was mit der hombren. diß volgten wol die wysen und die dörechten
und gedachten wol das sie vollenbringen solten das sie angehaben
hetten.
also wart der krieg anegehaben der da sitherre dem konig zu großem schaden
kam und zu großem unglücke des konigs artus geschlecht; wie das sie
fuoran ein wenig guot gehabt hetten, doch so wuorden sie an dem letsten geschant,
also als es diß schrifft bezüget. wann ein mere, die als balde ferre leuffet, die wird
lichticlichen verstrewet in die welt. des andern tages, als diß angehaben was,
da bracht ein edelknecht die mere zu rosegart, der da in dem hoff gewest was
mit hector von mares. und da er dar kame zu den die sin sere begerten das
sie mere möchten vernemen von dem hoff, da sprach er das der krieg angefangen
were, der da nümmer da hindann verliben möcht.< wann die fürsten
und die ritter von der tafelrunden, die da von der placzen waren geflohen,
haben uwern dot geschwuoren, und darnach so hat er enbotten und gesant nach
allen den die da lehen von im hant und lant.>< ist das ware>, sprach bohort,
< ist es yczu also ferre komen?>< ja herre>, sprach der knecht,< ir sollent schier
gesehen den konig artus und alle die macht von dem konigrich von logres
und von manchen andern landen.>< sicherlich>, sprach hector,< sie koment
übel herre, und sie hant sere ubel den krieg angehaben, das sie nye keyn ding
gedaten das sie mer berüwen mochte als sie diß sol thuon, ist es das ich leben!>
da lanczlot das horte, da nam er boten und sant sie in das konigrich von
sorolois und in das von dem lande von forayne und allen den den er gedienet
hatt, das sie im zuhilff kemen zu synen nöten wiedder den konig artus, der da
eynen krieg gegen im hatt angehaben. und diß thete er umb des willen das
er yn auch gedienet hatt sere dick zu andern zyten, wann es der gemynste und
der beste ritter was von der welt, und hatte me biederbekeyt begangen
dann keyn ander man. da kamen im also viel guter ritter und knecht als er
eyn gekronter konig were gewest. so hett man nit gedacht das er als groß
ritterschafft und als groß volck zu hauff solt bringen als er det zu rosegart. wann
alhie leßet die rede von im und von syner gesellschafft und komet
wiedder zu konig artus.
nu saget uns die abenture das off den tag als syn lüt bescheiden waren zu
chamlot, da kamen sie, und ir waren also viel das man in langer zyt nye hett
gesehen als groß ritterschafft by einander als zu der zyt was zu hauff komen.
da was herr gawin genesen, der da sere siech was gewesen, also das er des tages
als sie zu dem konig waren komen sprach:< herre, ich riede das man uß dißen
rittern die hie sint neme als viel ritter als man des andern tages erschlug da sie
der konigin zu helffen kamen, und das ir sie seczt in die tafelrunde an jener stat
die da dot sint, also das wir in der zale sint als wir pflagen zu sin, das ist huondert
und funffczig ritter. und ich sagen uch, dünt ir das, uwer gesellschafft
ist desta beßer in mancher hande wise und wirt auch viel me geforcht.> und
der konig volgte es wol und sprach es wol zu thun. da rieff er allen den besten
und gebot yn off yren eydt das sie ußerwelten alle die besten ritter die
sie wüsten, also viel als ir gebreche, und solten nit ansehen armut, sunder biederbekeit.
und sie sprachen, sie wolten es gern thuon. und sie traten off
ein ende und besahen zu erst wie viel das ir gebreche von den jenen von der
tafelrunden. da funden sie das ir wol zwen und siebenczig gebrach. da
namen sie als viel der andern und saczten sie an der stat die da dot waren und
die by lanczlot waren. aber sunder zwyvel, da was keyner der da dörste
siczen uff dem sorglichen seß. wann off lanczlots seße saß eyn ritter, der
was geheißen helyans, und das was der beste ritter von allem ißlande und
eyns koniges sone. uff bohorts stat saß eyn ritter, der was geheißen belmot
und was des konigs sone von den fremden inselen, und der was ein gut
ritter; wann umb bitten willen syner frunde gab man im bohorts stat.
in hectors stat so saß ein ritter von schottenlant, der was starck
und mechtig von frunden und von wapen und starck von dem libe und von hohem
geschlecht, und der was geheißen vadeham der schwarcz, und der was der unertigst
und der bösest den man wüst. in gahariets stat saß ein ritter, der was
des konigs neffe von norgales, der was ein jung man und ein guot ritter und von
hohem geschlecht und was einer der besten den man finden mocht; der was
wol wirdig von biederbekeit das er in gahariets stat seße; der ritter was geheißen
caheres von norgales. und da sie das hetten gethan mit des koniges radt
und herrn gawins, da besaczt man die tafeln, da aßen die eyn und die andern.
des tages saßen an der tafelrunden und an des koniges tafeln sieben konig,
die alle syn manne waren. und des tages da bereyten sich alle die jhene die
zu dem strytt solten faren.
des morgens sere früwe, ee dann die sonne uff was, da fuoren der tusent
von konig artus hoff, die da ylten lanczlott boßheit zu thuon, ob sie möchten,
und des konigs bans geschlecht von bannuick. und der konig selber, als
bald als er hett meß gehört in dem großen mönster von chamlot, und saß off
mit synen fursten und schieden von dannen und furen des tages biß an eyn
vesten, die hieß lambort. und er lag des nachtes by der burg in eim gezelte,
das was sere schöne und sere ryche. und also so schluogen ir viele ir gezelt
off, im gesellschafft zu thuon.
des morgens rieten sie als lang irre, und wert biß das sie ein halbe myle
nahe da by kamen by die burg rosegart. wann sie wol gesahen das die uff
der burg sie nit forchten und das man sie nit beligen mochte, es were dann von
ferrens, da machten sie ir hütten off dem waßer, das da was geheißen die hombre,
mit yren gezelten, wann es was ferrer von der burg dann eyn armbrust
mit dryen schüßen möcht geschießen. allen den tag machten sie ir hutten
und ir gereytschafft und hetten ir ritter vor yn gewapent, wer es das
die von der burg kemen zu stryten, das sie alle enpfangen wurden als man
eynen fynt billich enpfahen soll. in der wyse so hetten sich die da nydder
geschlagen. die von der burg, die da waren von großer macht und wißheit,
die da hetten ein groß teyle irer lüte yczu von der nacht da vor bestalt in eim
buosch nahe da by, das sie die von dem here eyns ersprengten als
es zytt were, und das die von dem busch kemen zu eyner syten und die von
der burg zu der andern syten, die von der burg karten sich nit an sie da sie
die sahen, wann sie sprachen under yne, sie wolten sie ligen laßen und das sie
mit frieden yren leger mechten und das sie in frieden weren die erste nacht; aber
des andern tages so wolten sie über sie faren, ob sie möchten. die da des andern
tages waren ußgefaren und gesant, der waren wol funffczig guter ritter,
die waren alle küne und starck, und bohort und hector geleyten sie. und
die von der burg hetten yne zu eynem zeichen gegeben das, als bald als sie gesehen
ein rott fannen uff dem höchsten von der burg, dann solten sie uß dem
busch ryten und solten sich zustunt slagen under des konig artus volck. und
die von der burg solten mit zu derselben stunt ußfaren, in der wyse das sie die
von dem here wolten zu beyden syten über ryten.
allen den tag so sahen die von dem buosch zu der burg wert ob sie das rot
zeychen irgent sehen, und sie sahen sin nit; wann lanczlot wolt nit das man
sie über riette des ersten tages, wann er wolt sie den ganczen tag laßen rasten
und die nacht, das er sich nye gerurte. und darumb so waren die von dem here
vil deste sicherer dann sie vorhin weren gewest, und yglicher sprach, und hett
lanczlot dheyn volck gehabt, so hett er nit gelaßen, er were ußgefaren zu dem
here, umb des willen das er nit ein ritter was der da synen fynt ließ gerne ungesucht,
das wüsten sie wol.
da lanczlot gesah das die burg was beseßen von konig artus, in der wise
als von dem liebsten manne den er in der welt wüst und der im me eren hett
gethan, und er bekant yn vor synen dötlichen fynt vil baß dann ein ander,
da was er also sere betrübet das er nit enwüste was er thuon mocht. nit darumb
das er sorg hett vor im, suonder darumb das er den konig lieber hett dann
keynen menschen der im nit zuhorte. da nam er ein jungfrauwe und fuort
sie in ein kammer zu eim heimlichen rade und sprach:< jungfrauwe, ir sollent
gan zu dem konig artus und sollent im sagen von mynen wegen das mich sere
wundere das er hab eynen krieg wiedder mich angefangen, ich wonde
im nit als viel missethan haben. und spricht er das es umb der konigynne
willen sy, umb des willen das ich im schande hab gethan, als man yn hat verstan
laßen, so sagent im von mynen wegen das ich bereyt bin mich des zu entretten
geyn den zweyn besten rittern die in synem hofe synt, das ich des sicher
unschuldig bin. und umb die ere und den guten willen yn zu ersüchen den
ich han verlorn mit bößem uffsacz, so bittent im diß von mynen wegen das
ich mich gebe in die gewonheit synes hoffes, ist es syn wille! und
spricht er anders das es sy umb syn fründe die da dot syn, so sagent im das
ich des todes nit also schuldig sy, wann dieselben die da erschlagen wurden
die machten es ynselbs. juongfrauwe>, sprach lanczlot,< ich will es wol das ir
mynem herren dem konig sagent das ich mich nit also verwarnet weiß, ich wil
mich wol mit al geben in synes hoffes gewonheit, und nach dem als ich mich
bitten zu beschutten wiedder ander lut, so senden ich uch dahien das ir es besuchent.
jungfrauwe, wil er dißer ding aller keyns thuon, so sagent im das
ich syner stercke warten muß gar ruwig, von dem zorn der zuschen mir und im
ist, das sin nymans gleubet. und des sol der konig sicher syn das, nach dem
als der krieg angehaben ist, das ich den mynen helffen wil nach aller myner
macht und vertriben die syn mit allem dem das ich vermag. und sagent im
sicherlich das ich yne halten vor mynen herren und vor mynen frunt, das er
mich doch nit ist komen gesehen als ein frunt, suonder als ein dotfynt. und
doch so versicher ich yn wol das sin lip nit sorg darff han vor mir, wann ich
wil yne beschutten allwegen nach myner macht wiedder alle die im übel
wöllen thun.
das sagent im, jungfrauwe, von mynen wegen!> und sie sprach, sie wolt
es wol werben also das man sie nit schelten solt darumb mit recht. da schied
die jungfrauwe von dannen und kam zu der porten und det als viel das sie
heimlichen uß kam, und kam recht zu vesperzyt in das here, recht zu der zyt
als des koniges volck und der konig selber zu dem eßen waren geseßen. da
sie dahien was komen, da enfand sie nymans der sie hinderte, wann sie gedachten
alle wol das sie dare gesant were umb ein botschafft zu werben. darumb
so namen sie die jungfrauw und geleyten sie zu dem konig.
die jungfrauwe erkant den konig wol under allen den herren, darumb macht
sie sich zu dem konig und sagt im alles das lanczlot im hett enbotten. und
herr gawin, der darnach by dem konig was geseßen, der hort die botschafft.
der sprach zu erst, ee keyner von allen den gesellen ein wort sprech von dißen
dingen, und sprach, das es alle die fursten von dem hoff horten:< herre, ir sint
bereyt uwer schande zu rechen und uwern schaden den lanczlot uch hat gethan
an uwern frunden; und da ir von kamlot schiedent, da schwurent ir des konigs
bans geschlecht zu tylgen. und diß han ich uch geseyt das ir nuo sint in gutem
punt uwer schande zu rechen. wann anders so werdent ir geschant, und alles
uwer geschlecht das wirt genyddert da von, also das wir nümmer
ere gewinnen in keynen enden da wir syn, wer es das ir uch nu mit hern lanczlot
sünen soltent oder wöllent.>
< gawin>, sprach der konig,< es ist yczu als ferre komen das lanczlot nümmer
friedden gewinnen kann geyn mir umb alles das er gethun oder gesagen
kan. und weiß doch keynen in aller der welt dem ich belder ein großer mißetat
vergeben solt; wann sicherlich, er hatt me umb mynen willen gethan dann
ye keyn fremder ritter gedete. wann zu letst so hat er mir es zu viel thüre
verkeuffet, wann er hat mir benummen myn nehsten mag und die allerliebsten
die ich hett, sunder uch. und darumb so mag keyn friede nit werden under
uns zweyn als lang als ich leben, und das geloben ich uch als eyn konig.> da
kerte er sich zu der jungfrauwen und sprach:< ir mögent uwern herren sagen
das ich des nit enthun und das er sicher sol syn eynes dötlichen krieges all myn
leben, und das er nümmer friedden gewinnet gein mir umb keyn ding das da
gescheen möge mit alle syner macht.>< sicherlichen>, sprach sie,< das ist schade,
und viel me umb uwern willen dann umb anders. wann ir sint biß herre gewest
der mechtigst und der verforchtste eyner der da lebet, und das
ir nuo zu uwerm tode geleydet werdent! ob die wysen lüte hant gelogen und
sint betrogen daran die da dick hant hören sagen von uwerm tode? wann
da ist keyn zwyvel ane, wann die wareseger, die da etschlich teil wüsten von
dem das hernach gescheen sol, die sprachen das des konigs bans geschlecht alle
zyt ir fynde uberkomen solten. und herre gawin, ir soltent der wisest syn,
sicherlich, so sint ir der törechst von allen den andern, viel mer dann ich wonde;
wann ir stent nach uwerm tode, das mögent ir schynbarlichen wißen.
nu besehent und gedencket uch nit des das ir sahent in dem abentürlichen
pallast in des richen koniges pechors huß, in dem das ir den stryt sahent von
den lewen und von dem leoparden? gedenckt uch wol des wunders das
ir da gesehen mochtent und das betütniß das uch der clusener sagte, diß krieg
enwer nummer angefangen als lang als ir es hettent gewern mögen nach uwer
macht. wann uwer großes ungluck und uwer groß torheit die thuot uch diß
anheben, das sol uch noch sere leyt werden, mochtent ir es dann gebeßern.>
da karte sich die jungfrauw zu dem konig und sprach:< herre, dwyl das ich
keynen friedden an uch kan han dann zu kriegen, so gang ich wiedder
zu mynem herren und sagen im das ir im enbotten hant.>< jungfrauw>, sprach
der konig,< gend hinweg und sagent es im, das ist mir lieb.>
da schied die jungfrauw von dannen und kam wiedder zu der bürg da man
ir beyte. und da sie vor iren herren kam, da erzalt sie im wie das
sie in keyner wise keynen friedden mocht an im gehan an dem konig. und
des was er sere betrübt und zornig, und das was nit umb das er yn forcht, sunder
das er yn lieb hett mit recht großer liebe, also das er in keyn wyse wolt synen
zorn gehabt han, möcht es syn gewest. da ging er in eyn kammer und begund
sere zu gedencken und ersüffczen, also tieff das im die trehen zu den augen
abflüßen all syn backen nyder. und da er lang also hett in der wyse gewest,
da geviel es das die koniginne dar zu im kam und sah yn also betrübt das sie
ein lange wyle vor im was ee dann er sie gesehe. und da sie gesahe das er also
in gedencken saß, da sprach sie yn ane und fragt yn warumb das er also betrubt
were.< frauwe, darumb das ich keynen friedden kan gehan mit konig artus.
doch so forchte ich syn nit das er mir icht künde geschaden, dann ich sagen
es darumb das er mir alle ere und alles guot hat gethan, das es mir leyt were das
es im mißeginge.>< herre>, sprach sie,< ir müßent warten und besehen syn
macht; doch was gedenckent ir zu thun?>< ich gedenck wol>, sprach er,< das
wir morn stryten sollent mit den von dem here, den gott die ere geben sol gar
schwechlichen, wann umb keyn ding das er zubringen möge, so sol es nit bliben,
er müß kurczlich von dißer vesten ziehen. und sitherr das es also komen ist
das ich nit frieden kan gehan gein yne, ich bin der eyner der ir nümer keynes
geschonet, sunder alleyn des koniges lip, wann dem, sicherlichen, enthuon ich
nit, so ich weiß das er es ist.> alda ließen sie ir reden.
da ging lanczlot ußer der kammer in den pallast und saczt sich under
syn ritter und dete glich das er viel frölicher were dann er in synem herczen
was. und gebot das man die tafeln deckt und das man yn also richlichen
dienen wolt als sie weren in des konigs artus hoff oder me. des nachtes da
wart yn gedienet und ere geboten zu rosegart, das man nit viel baß mocht
gedienet hann. und da sie geeßen hetten, und die da aller heimlichste
waren zu hern lanczlot, die fragten yn:< herre, was wollen wir morn thuon?
gedenckent ir nit uß zu faren uber die in dem here zu tercienzyt? sicherlich,
wo wir lenger beyden, sie sprechen das wir nit volckes enhan und das wir
zagen syn und bößwicht syn. und es wer beßer gewest, als wir gedencken,
das wir yn begegent weren über ir halßberg, ee dann sie mit also großer ruowge
hetten geherbergt.>< nu laßent das gewerden>, sprach lanczlot;< in dem das
wir nit uß gefaren syn, so sint sie deste sicherer dann sie zuvor waren und
das sie uns mynner forchtent dann sie zuvor daten. wann sie gedencken, dwyl
das wir nit uß sint gerant, das wir nymands han hie inne; wann
ob got wil, ee vesperzyt morn so sollent sie wol wißen ob ich alleyne hieinne
sy und solle es sie beruwen, mag ich, das sie es beguonnen hant. wann sunder
zwyvel, wir wollen morn frü von hindann faren uber sie. darumb bitten
ich uch das ir besehent das uwer harnasch bereyt sy morn fruo, also das wir
riten mogen als wir wollen und als wir unsern besten staden gesehen.> des rates
volgten sie alle, wann da behagete es yn baß dann zuvor, also das sie mochten
zuhauff komen mit des konigs artus volck. und das gab yne groß kuonheit
das sie lanczlot und bohort solte wisen und furen, die byderbsten ritter die
man finden kuont in der welt.
die nacht waren sie in großer arbeit ir wapen und yren harnasch zu bereyten
und zu besehen das yn nit gebreche, und hielten sich die nacht also
stille das die in dem here sere von yn retten. und der eyn sprach zu dem
andern:< wir wißen wol das dainne als wenig lüt ist das wir die vesten lichticlich
gewinnen mögen.> und der konig sprach, er mocht nit anders gleuben,
es were gnung lüt darinne.< sicherlich herre>, sprach mador von der porczen,
< ich sagen uch das dainne groß volck ist und wünderlich guot ritterschaft.>
< wie wißent ir das?> sprach herre gawin.< herre, ich weiß es also wol das ich
uch geben myn heubt abzuslagen, sehent ir sie nit ußfaren ee morn zu nacht
und mit swerten schlagen uber uns, das der biederbste von allem dißem here
sol synes libes sorge han, ist es sach das er sich nit wol kan beschütten.> in
der wise so retten sie in dem here die nacht sere viel von den von der
burg. und da es schlaffenszyt was, da daten sie iren leger wol bestellen zu
hüten zu allen syten also wol und also richlich das man yne wenig geschaden
mocht on groß gewalt und macht von volck. des andern tages, als bald als
die von der burg bereyt waren und das sie sehs stryde bestalt hetten, da taden
sie stecken an das höhst von der burg das rot zeichen. und als bald als syn
die von der burg geware wurden, da wisten sie es bohort und hector. da sprach
bohort alczu hant zu synen gesellen:< ir herren, alhie han wir nit zu beyten,
wol uff bald, ich sehen an dem zeychen wol das myn herre ist off gesessen mit
syner gesellschafft und sollent zu stunt ußziehen. nu ist nit anders zu thun
dann wir zustunt in das here slagen, also das in unserm komen wedder hütte
nach gezelt alda verlibe, es werde alles zu der erden geschlagen.> und da
sprachen sie, er solt syn sicher syn das sie alle ir macht darzu thuon wolten, also
das sie ir fynde schenden möchten. da fuoren sie alle ußer dem walde da sie
inne gelegen hetten und ließen lauffen ir roß alle mit einander. und sie ritten
auch das heimlichste das sie mochten; wann sie kunden es nye so heimlich gethun,
die in dem here wurden es gewar, wann sie horten die pfert wol komen.
und da sie die von dem here gesahen, da rieffen sie:< zu wapen, die fynde sint
hie!> und das rieffen sie als hoch das es die von der burg wol horten. da
sprach ir eyner zu dem andern das ir gesellen hetten sich in das here geschlagen,
wann da solt kein beiden lenger syn, wann das sie die von dem here ersprengten
zu der andern syten zu. und da furen sie ußer der burg und daten
also als sie zu radt warn worden. da gebot lanczlot das man die porte off
thete, das sie mit gemach mochten ußfaren.
und bohort, als bald als er uß dem gewiltniß kam, da fure er in das here.
da begeynte im off eim roß des konigs jons bruoder, sere rychlich gewapent.
und als bald als sie sich gesahen und erkanten, da ließen sie lauffen der eyn
zu dem andern, und des konigs jons bruder dem brach syn glene. und bohort
stach yn also das im der halßberg noch der schilt nit enhalff, er stach im in
den lip ysen und holcz und valte yne zu der erden also verirret als der da zu
dem tode arbeit. und die andern die nach im kamen slugen in das here und
schlugen die gezelt und die hutten nyder und begunden die lut dot schlagen
und alles das zu der erden das sie fuonden.
da huob sich das gereuff und das gerüffe als groß in dem here das es wuonder
was zu hören. da lieffen zu wapen alle die jhenen die da bloß waren. und
da herre gawin das gesah, da hiesch er im syn wapen sere bald dar bringen,
und sie brachten sie im zustunt. und auch der konig det sich wapen und alle
die andern fürsten und herczogen und ander ritter, als die da nit sicher waren
umb das groß gerüffe das sie horten zu allen syten in dem here. und als bald als
der konig waß off geseßen und die andern die da by im waren, da sah er das
syn gezelt wart darnyder geworffen und der trach der off dem pinnapel stuond,
und auch so begunden alle die andern gezelt darnyder fallen die da by stunden.
und das alles theten bohort und hector, die da anders nit engerten
wann das sie den konig in synem gezelt funden.
da herre gawin das gesah, den wuonder den sie daten, da wisete er es den
konig und sprach:< herre, gesehent, es ist bohort und hector die uns allen den
schaden thünt.> da ließ herre gawin lauffen gein hector und traff yn als hart
off synen helm das er nit wüst was er dete, und hett er sich nit also hart gehalten
an synes roß hals, er were zu der erden gevallen. und herre gawin, der
yn also sere haßet das es wunder was, da er das gesah das er also verirret was, da
wolt er yn nit begeben als der da wol stryten kunde, wann er gab im eynen
andern schlag, also das er sich ließ sincken vorn off den sattel.
da bohort herrn gawin gesah, der da hector als nahe hielt das er yn sere nah
zu der erden bracht hatte, da mocht er sich des nit enthalten, er keme hectorn
zu hilff, wann er hett yn sere lieb. da kerte er sich zu hern gawin mit gereufftem
schwert und gab im eynen schlack mit aller syner macht also hart das er im
das schwert zweyer finger tieff in syn heubt schlug. wann der schlagk was
groß und weich sere, also das herre gawin also verirret was das er nit
wust war das yn syn roß truog.
also wart der stryt angehaben vor des koniges artus gezelte; wann bohort
und syn gesellschafft die weren alle erschlagen worden, hette lanczlot und
die von der burg gethan die yn zu hilff kamen. und da die ein mit den andern
stryten begunden, da möcht man schleg han gesehen und die lüt erschlagen,
mit großer betrübkeit, und bewyseten wol in kurczen stunden das
sie dotfynt waren. wann der wart des tages als viel wuont und dot geschlagen
das da keyn so hart hercz in der welt was, es solt es erbarmet han. wann
über alle die in dem stryde waren und des tages wapen fuorten, so waren die
biederbsten herre lanczlot und gawin. und das buoch saget uns das herre
gawin was also sere zornig von gahariets tode das er des tages mer dann drißig
ritter dot schlug, one die er sere gewunt hette und viel andern schaden den
er des tages gethan hett. wann suonder zwyvel, er geließ nye off allen den tag
biß vesperzyt, und er hett es wol gehert biß nacht, hett bohort gethan, der
begeynte im nach vesperzyt in dem strydt. und als bald als sie sich gesahen,
da furen sie zuhauff und begunden under sich den grösten stryt den keyn
man ye von zweyn rittern gesah, also das man gar schiere hett gesehen were
der sterckste und der best were gewest, wann die ritter die da by yne waren
gestatten yne nit des, wann sie schlugen also zwüschen die zwene. alda so
hub sich der stryt also groß und also wuonderlich da von das manch man synen
lip verlose und zu dem tode kam des tages. doch so möchten die von der
burg sere bald verlorn han, hetten die vier gesellen gethan, lanczlot, bohort,
hector und leonel. doch so fuor leonel wunt von dannen von eyner wuonden
die im herre gawin stach off syner schultern an der lincken syten.
wan als bald als es nacht was, des konigs artus ritter die machten sich
zu yren herbergen das baldest das sie mochten, als die des tages groß arbeit
hetten gehabt und großen schaden. also daten auch die andern, wann sie
fuoren in ir vesten. und als bald als sie in ir burg kamen, da besahen sie wie
viel das sie lüt verlorn hetten in dem stryt. da funden sie das
yn wol hundert ritter gebrach, suonder die knecht, die da nit in dheyner zale
waren. und von allen den hetten sie nit zuhilff wann zehen ritter die sie des
tages gefangen hetten und hetten sie mit yn gefürt mit rechter gewalt in die
burgk. und da sie alle waren entwapent, da gingen sie eßen, die ein wunt,
die andern gesunt. des abendes nach dem eßen, da retten sie sere von hern
gawin, und sie sprachen das er der best ritter were von der welt von synem
wesen. und ir keyner was des tages als byderbe gewesen als lanczlot und
bohort. und die von dem here, da sie waren in yren herbergen, da besahen
sie wie viel das yn irer ritter gebreche; da funden sie das ir wol zwey
hundert gebrachen, des sie sere zornig waren. und des abendes, da sie hetten
geeßen, da begunden sie reden von den von der bürg und sprachen, da wer
nit groß volck off, das wüsten sie zuvoran wol, und weren auch byderbe ritter.
und gaben des tages den priß und die ere hern lanczlot und gawin, wann sie
waren die byderbsten in dem stryte gewest. und da es schlaffenszyt was,
da gingen ein teyl schlaffen, die andern wachen, wann ob die von der bürg
kemen, das sie sie nit fünden schlaffen noch unbereyt, wann sie waren alle bereyt
sich zu beschütten.
des abendes nach dem eßen da sprach lanczlot zu synen gesellen:< ir herren,
nuo hant ir gesehen und gehört wie die von dem here künnent schlagen
mit schwerten, und sie hant uns huot versucht und wir sie. wann gelobt sy
got, sie endörffen sich des nit zu viel freuwen von der winnunge die sie hant
gehabt, wie wol das sie me lüt hant gehabt dan wir und wie wol das sie byderber
heißen dann wir. es ist uns doch wol gegangen, gelobt sy gott, das wir uns
als mit kleynem volck entschütt haben vor irer macht. nuon besehent was
wir morn mögen thuon und wie das wir uns hie vort beschütten mögen vor yne,
wann ich wolt wol, möcht es syn, das wir diß kriegs ein ende mochten gemachen,
also das wir syn ere mochten han als wol als wir zu dißem anbeginde
hant gehabt. und wer es uch lieb, ich wolt wol das wir morn frü renten als
wir huot fruowe daten und das wir zu hauff kemen mit den in dem here. oder
wer es uch lieber das wir blieben, so blyben ich mit uch und dete uwern willen.>
und sie volgten alle das sie des morgens wolten ußfaren wann sie
wolten lieber arbeyten dann rasten.< nu besehent>, sprach lanczlot,< dwyle
das ir uß wolt faren, were der erste solle syn.>< in truwen>, sprach bohort,
< ich sol der erste syn der da ußfaren sol; wann nymant sol vor mir ußfaren.
wann als bald als es tag ist, so wil ich ußfaren zu stryten mit den in dem here.>
und hector sprach, er wolt nach im ußfaren und wolt den andern stryt furen.
und konig pellis son sprach, er wolt den dritten stryt hann mit den die er von
synem lande hett bracht, der waren wol zweyhundert biederber ritter. und
der konig von sorolois und herczog von daroel, ein guot ritter, hiesch
den vierden stryt; und man erleubt es im gern, wann er was ein sere gut byderman
und kunde wol stryten. darnach daten sie als viel die von der bürg das sie
sieben bactaliel hetten, und yglicher stryt hett zu dem mynsten hundert ritter.
und an dem letsten stryt, da man aller beste hilff han wolt, ob es not det, da
saczten sie mit gemeynem radt lanczlot.
also bestalten sie alles ir ding des abendes und saczten ir heubtlüte und ir
geleytslüte in yglicher syten die sie aller best duchten und darczu nücz syn.
des abendes besahen sie die die da wunt waren. und da bohort gesah das
syn bruder leonel also wuont was und das es herr gawin hett gethan, da was
er nit ein wenig zornig, wann er hett yne zu viel lieb. da sprach er das es die
in der bürg wol hören mochten, er solt yn rechen, kem er zu dem der yn gewuondt
hette, es were gawin oder morderet syn bruoder. des nachtes so rasten die in
der bürg die da wuont waren, wann sie waren sere müde. des andern tages,
als bald als es tag was und das sie sich an hetten gethan, da lieffen sie
zu yren wapen. und da sie bereit waren und off gesaßen, da furen sie ußer
der vesten die eyn und die andern sere ördelichen und als stilliclichen als sie
kunden, also das das here ir nit gewar würde, noch das treten von den pferden
nit hörten. wann sie enkunden das nye so heimlichen gethuon, die von dem
here sehen sie vor der buorg abe ryten. und als bald als sie sie gesahen herabe
komen, da rieffen sie:< zu wapen, zu wapen!> und da sprungen sie off, die
da in dem here ungewapent waren, und namen ir wapen und gingen
uß den gezelten zu male bereyt und saßen off, das best das sie kuonten, zu
enpfahen die sie da kuomen sahen mit also großer macht. und die von der
burg hetten ir lüt bestalt das beste das sie kuonten, also hetten auch die andern
gethan. da kam es das herre gawin den ersten stryt fuort, und er kam vor
allen den andern von syner gesellschafft. und da er gesah das bohort den
ersten stryt fuort, da was er syn nit zornig, wann er hassete yn vor aller der
welt.
da sie byeinander nahen begunden, da ließen sie lauffen ir eyner
zu dem andern, also hart als sie es ymmer an yren pferden mochten gehan,
und traffen sich als hart das yn die schilde noch die halßberg nit enhulffen.
wann ir eyner stach dem andern durch den lip und vielen auch beyde zu der
erden, also das keyner enwas der sich kunde offgeheben, und das enwas nit
wunder, wann ir yglichem gesah man das ysen hindann uß gan. darnach so
kamen zwo bettaliel zuhauff und ließen lauffen die eyn zu den andern und
schlugen uff einander als recht wunderlichen hart, in dem das sie sich also sere
hasseten, das man mocht die huondert gesehen vallen, der da keyner enwas der
da mocht off gestanden syn. wann das meyst teyle waren dot, und die andern
waren dotwuont. also viel das ungluck off des konigs artus here. wan in
dem vorstryt da was von dem lande von forayne eyn ritter off lanczlots syten,
der det als viel wuonders von wapen zu der zyt, das umb synen willen so verlorn
des konig artus lüt den stryt. und da die von der burg den plan hetten ledig
gemacht, da lieffen sie dahin da bohort und gawin lagen. da namen sie die
und hetten gern hern gawin mit gewalt hinweg gefurt, in dem das da keyn
beschütniß nit enwas. wann die von dem here wurden syn geware und daten
als viel das sie yne da musten laßen. doch so taden sie als viel das sie hern
bohort trugen off synem schilt also wunt als er was in die burg. da gesah man
nye als großen ruwen han noch wip noch man als die koniginne
hett da sie yne also wuont gesah als er was. da sant man bald nach dem arczt
das er im das ysen uß züge. und da sie die wunden gesahen, da sprachen sie,
als man gesehen mocht, sie solt sere sörglich zu heylen syn; doch sprachen sie,
er wurde gesunt in kuorczer stunt, ob man der wunden mit fliß ware neme. und
von den, die da versamet waren in der wießen by dem waßer von der
hombre, der strytt ward angehaben sere fruowe und der wert biß vesperzyt, und
das was in solcher zytt als in dem summer. nuon gesah nymant also großen
stritt als der was des tages, wann ir waren viel dott und wunt zu beden syten.
des tages so furte der konig artus wapen und was als byderbe das da keyner
in der welt was von synem wesen der es also wol und byderbeclichen mocht
gethan han als er det des tages. und noch so sagt uns die schrifft das da keyn
ritter was, noch alt noch jung, in syner gesellschafft, der es als wol von imselber dete
als von den wapen und mit aller ritterschafft als er det. und umb syne byderbkeit
und umb des glichniß von syner macht und syner byderbkeyt und da daten
es syn lute als wol das die von der burg den stryt verlorn hetten, hette lanczlot
und hector gethon, die da off hielten die gröst bürden von iren finden. und
thaten sie dick den plan rumen mit den slegen die sie yne gaben, es were yn
lieb oder leyt. und sunder zwyvel, sie machten das des konigs artus lüde
das felt verlorn des tages. die zwen, sunder zwyvel, lieden des tages manch
gestöß und taden als vil des tages das yne nye wapen gancz enblieben da sie
von dem stryt schieden. das was yn auch sere gut und halff yn gare sere des
tages das ir eyner allwegen by dem andern bleib, also das der eyn schluog zu der
rechten syten und der ander zu der lincken syten, und ir eyner halff dem andern
allen den tag uß sorgen und nöten also wunderlich das nymand konde by sie
komen, ir weren sere viel mit einander. des tages zu nonezytt kam es, da der
stryt aller dickst was, das der konig lanczlot begeynte und sah das er dar nyder
schluog was im zu kam. und da der konig, der yn wol erkant an den wapen
die er furte, gesah den wuonder den er dreyb, da sprach er:< sicherlich, und
lebet der lang, er dilget mir alles myn volck.> da fuor er über yne mit geraufftem
schwert als der da was von großer kuonheit. doch sah yn lanczlot wol
kumen. da bereyt er sich nit den konig zu schlagen, wann das er
sich bedecken wolt, wann er hett den konig sere lieb, also das er des herczen
nit mocht gehan im übel zu thun. und der konig hatte synen schlag gefaßt
und traff yn mit also großer macht das er synem pferde den hals abe schluog
und falte lanczlot und syn roß mit einem schlag. doch so hett lanczlot keyn
wunde von dem schlag, wann der konig hatt an im gefelet. und da hector,
der da nah by im was, das gesah, da was er nit wenig zornig wann zu viel sere,
wann er forcht das lanczlot wunt were. da ließ er zustunt lauffen zu dem
konig und gab im mit synem schwert eynen großen schlagk off synen helm also
wuonderlich das der konig nit enwüst ob es nacht oder tag were.
hector erkant wol das es der konig was, und er haßte yne biß in den dot
und kam mit eim andern schlag und schlug yn mit aller syner macht, also das
der konig sich nit mocht behalten, er viel ußer synem sattel off die
erde by lanczlot. da hector das gesach das er da lag, da sprach er zu lanczlot:
< herre, schlagent im das heubt ab, so ist des kriegs ein ende!>< ach hector>,
sprach lanczlot,< was sagent ir, ob gott wil, ich ensol im keyn leyt thuon, wann
er hatt mir gut und ere gethan mit allem dem das er vermocht, darumb so sol
im keyn leyt geschehen von mir. wann ich sol yn beschütten mit allem dem
das ich kan oder mag an allen den enden do ich bin. und nit gedenckent das
ir im keyn leyt thünt als lang als ich hie bin, wann es were verlorn arbeyt,
wann wißent das ich yn beschütten wiedder uch und ander lüte, ob es not
thet.>
mit dißen reden so behilt lanczlot dem konig syn leben, sunder zwyvel,
wann hector het yne erschlagen, dwyl er syn wol macht hett. und da lanczlot
selber dem konig hett uff geholffen und das sie waren gescheyden von dem
stryde, der da sere groß des tages was gewest, der konig kam in syn here
und sprach, zuhörende allen den die da warent:< hant ir gesehen was lanczlot
hut hat gethan umb mynen willen, das er myn macht hett und
möcht mich wol hann getödet, hett er wölt? aber er wolt nye hant an
mich gelegen! off myn truwe, nu hatt er überkomen alle die ritter die ich
ye gesah, noch von den ich ye hort sagen von güte und von hübscheit. nu
wolt ich, als helff mir got, das der krieg nye were angehaben, wann er hat huot
myn hercz me verwuont mit güte dann alle die welt het mit macht oder mit
stercke gethan.> diße rede sprach der konig in synem heymlichen radt, da
von herre gawin sere betrubt was da er das horte, wie wol das er wunt was.
und da lanczlot was in syner burg mit alle synem volck, die yene die yn pflagen
zu entwapen die funden, da sie yne entwapent hetten, viel kleyner wunden
und manchen stoß, da mit manch ander ritter wer bekümert gewest.
und also was auch hector, der des tages manchen schwertes schlag
enpfangen het. und da sie entwapent waren, da gingen sie bohort gesehen
wie es im ginge oder ob er genesen mocht kurczlichen, und fragten synen meister
ob er sere wunt were. da sprach er, die wuonde wer als groß und als dieff das
es wunder were, wann er solt ir schier genesen, als er gedecht. in
der wise so lag der konig artus zwen monat und mer vor der vesten zu rosegart.
und die von der buorg fuoren uß dick und manch werbe zuhauf mit den
von dem here das sie gnung verlorn ires volckes und irer ritter, wann sie enhetten
nit als viel lüt als die von dem here hatten.
inwendig der zyt geschah es das syn der babst leo geware wart das der
konig artus syn wip begeben hett und das er sie töden wolt wo das sie im werden
künde. und da er hort sagen das er sie nit by hern lanczlot habe funden
in der missetat, wann es ligen dick und manig werbe zwey by einander die
doch einander nit schinden, da gebot er den erczbischoffen und den bischoffen
von dem lande das sie alles das lant das konig artus hett in den ban theten
und das sie im den gesangk verschlügen, wer es das er die koniginne nit in gutem
frieden wolt wiedder nemen und wolt ir thuon als man eyner konigin billichen
thun solte. da der konig das gebot hort, da was er sere zornig, und doch
so hett er die konigin als lieb mit also großer liebe das er lichticlich zu überbitten
wer gewest. und sprach, keme wol die koniginne wiedder, so solt doch der
krieg nit begeben werden der zwuschen im und lanczlot were, wann er hett
yn als ernstlich angehaben das er in keyner wise nit da von ließ nach syner
macht. da kam der bischoff von glonetiestre und der erczbischoff und sprachen
zu ir:< frauw, ir müßent wiedder by den konig uwern herren, wann also
hatt es der babst gebotten; und er sol uch geloben, zusehende aller syner fursten,
das er uch fort me sol halten als eyn konig ein koniginne billich halten
sol, noch uch sol von den reden die von uch und hern lanczlot gesagt syn
nümmer keyn mensch gewennen in keyner stat da ir sint.>< herre>, sprach sie,
< ich sol mich beraten und sol uch zustuont mynen willen sagen.>
da sante die konigin nach lanczlot, bohort, hector und leonel in ein
kamer. und da sie waren komen, da sprach sie zu yne:< ir herren, ir sint die
den ich gleuben vor allen den von der welt und den ich baß getruwen. nuo
bitten ich uch das ir mir radt gebent zu mynem nuocz und zu mynen eren, als
uch duncket das es aller best sy. mir ist ein mere komen das mir
billich wol behagen sol und auch uch. wann der konig ist eyner
der best von aller der welt, als irselber gesagt hant alle zyt, der hat mir enbotten
das ich wiedder zu im kumme, er wol mich als richlich und als erlich halten
als er ye gedete und auch me. so duot er mir groß ere das er mich des anesüchen
thuot, und er ensiecht nit an das ich gar sere missetan han geyn im. und ir
sollent auch winnuong daran han; wann sicherlich, ich komen nümmer hinuß,
er hab uch dann dießen zorn vergeben; ob es nit mit all mocht gesyn, so muoß er
uch doch friedden geben als lang biß das ir und alle uwer gesellschafft in uwer
lant mögent faren, also das ir, als lange als ir hie in dißem lande sint, nummer verliesent
das eynes sporen wert sy. nu besehent was ich möge thuon, wann wollent
ir, ich faren by yn, und wollent ir es nit, ich bliben by uch!>< frauwe>,
sprach lanczlot,< det man das myn hercz begert und das ich aller liebst sehe,
so blibent ir; wann sicherlich, ich sol mich uwer übel getrosten als ir hinweg
sint von mir! doch so ist mir lieber das diß gang nach uwern eren dann nach
mynem willen. so wil ich das ir by mynen herren den konig farent, also sol
es auch syn! wann furent ir nuo nit dar, die wyl das er es uch bütet das er
uch wiedder wölle nemen, so ist nymans, er möcht wol schinbarlichen sehen
uwer schande und myn groß ungetrüwekeit. darumb wil ich das ir dem konig
enbietent, ir wollent morn zu im kumen. und ich sagen uch das, wann das
ir von mir scheident, so sollent ir gefürt werden als richlich nach unser macht
als ye keyn koniginne gefürt wart. und diß ensagen ich nit, frauwe, umb des
willen das ich uch als lieb habe als ye keyn ritter in unserm leben ye keyn frauwen
gewanne, suonder darumb uch zu eren und umb uwer schand zu bedecken.>
da begunden im die trehen die augen nyder fließen, und sie begunde auch sere
herczlich zu schryen.
da bohort verstunde das lanczlot volgte das die koniginne wiedder zu
dem konig faren solt, da sprach er:< herre, ir hant des dinges zu bald gevolget.
nuon gebe got das uch viel guot da von geschee, das wolt ich wol, und ir hant
gesaget das ir in uwerm herczen hettent. wan ich forchten sicherlich das ir
nye ding getadent das uch also sere wurd beruwen darnach als uch diß beruwen
wurd. nu sollent ir faren zu gaulen, und myn frauwe die koniginne blibet
in dißem lande in der stat, das ir sie noch spade noch fruowe, noch ein zyt
noch die ander gesehent. und ich erkennen uwer hercz als wol und die groß
begirde die ir zu ir hant, das ich sicherlichen wol weiß das ir nümmer eynen
monat da gewest hant, ir woltent alle die welt dar geben han, wer
sie in uwer gewalt alhie, das ir dißer gabe nye hettent hinwegk also
bald gegeben. wann sicherlichen, glaubent ir mir ye keyns dings, so gleubent
mir des das ir noch von ruwen sterbent, ir hant dann ser viel anders zu gedencken.
und das sagen ich uch nuo, ee dann myn frauw hinweg sy gefaren
und fuor irselber, darumb das ich gern sehe, wer es uch lieb, das ir sie behieltent.
und ich forchten das uch noch viel wirser da von geschehe dann ir wenent;
und keme uch also groß leyt da von, ir mochtent wol darumb sterben,
da von uwer geschlecht sere genyddert und gekrencket were und unser lant
geuneret were allezyt und ümmermen.>
da bohort das gesprochen hett, die andern zwen volgten syn wol und begunden
lanczlot sere zu schelten von dem das er die koniginne wiedder wolt
geben, und sprachen:< herre, was forchtent ir den konig der myn frauw wil
wiedder han? nit engebent sie im wiedder! sicherlich, ir hant yn yczu baß
uberkumen dann er uch, und ir sollent yn yczu mynner forchten dann er uch!
darumb herre, umb got, nit gebent sie im wiedder, wann behaltent sie hie!>
und er sprach, er solt sie im wiedder geben, was im darumb geschehen möchte,
und solt er sterben umb yren willen.
alda so nam die rede ein end; wann sie ließen die rede, da sie horten das
lanczlot sprach das er es in keyn wyse ließe, er gebe sie im wiedder. und da
die koniginne gesah das sie urlaub hette, da kam sie zu dem bischoff von glonetiestre,
der ir in dem pallast gebeit hatt syn zytt, und sprach zu im:< herre,
ir mögent faren zu mynem herren dem konig wann ir wollent, und gruoßent
yn von mynen wegen und sagent im das ich in keyner wise nit hinuß enwil,
er laße dann hern lanczlot faren in gaullen zu mal qwyt mit syner gesellschafft,
in der wise das er noch alle syn gesellen nit verließen des wert von eynem sporen.>
da der bischoff das horte, da lobte er gott mit gutem herczen, wann da
gesah er wol, als yn duchte, das der krieg eyn ende haben solte, in dem das er
wol gedacht das yne der konig gern ließ faren. da bevalhe er die koniginne
zu got und alle die andern von dem pallast. da saß er off und fuore zu dem
konig artus und erzalte im die mere die er von dem pallast bracht. und da
der konig hort das im lanczlot die konigin als gern wolt wiedder geben, da
sprach er, das es alle die horten die da by waren:< also helff mir got, were es also
von lanczlot und der koniginne als man mir saget, er ist nit als übel dran mit
dießem krieg das er mir sie in dißem mond ümmer wiedder gegebe, wer es das
er sie mynte als man mir sagte. und darumb das er myn bethe als williclichen
hat gethan, so wil ich recht alles das thun des mich die konigin gebeten hatt,
wann ich soll yn scheyden thun von dißem lande, in der wise das er
nümmer sol finden der im schaden sol des wert von eim sporen, ich solle es im
zwieveltig wiedder keren.> da gebot der konig dem bischoff das er wiedder
fure zu der buorg wert und sagte der koniginne von des konigs wegen das lanczlot
mit frieden in sin lant möcht faren, und der konig selber, darumb das er
im sin beth also gütlich hett gethan, wölle yn thuon füren zu gaullen
mit sinselbs schiffen. und der bischoff saß off und kam wiedder zu der koniginne
und erzalte ir die rede die ir der konig enbotten hette. also wart das
zu beyden syten bestalt das man die koniginne solt wiedder geben yrem herren
und das lanczlot solt faren ußer dem konigrich von logres und solt mit aller
syner geselschafft faren in das konigrich von gaullen, in das lant des sie recht
herren sint.
des nachtes waren die in dem here frölich, da sie gesahen das der krieg
solt ein ende haben. wann das meyste teyl forcht das das ergst über sie keme,
were es das es lenger weren solt, und darumb so waren sie vil frölicher dann
sie vor pflagen zu syn. und die von der burg waren betrübet und zornig, als
wol die armen als die rychen. und wißent ir warumb das sie also betrübet waren?
darumb das sie sahen das bohort, hector, leonel und lanczlot als betrübet
waren; und waren also betrübet, recht als alle die von der welt vor yne erschlagen
legen.
alle die nacht so was groß betrübkeyt in dem pallast zu josegarte, und
noch kleyn noch groß enbißen nye eßens des nachtes, wann die betrübkeit wert
biß an den andern tag in der wise. und als es tag was, als es got wolt, da
sprach lanczlot zu der koniginne:< frauw, huot ist der tag das wir scheiden
sollen und das ich uß dißem lande scheiden muoß. ich weiß nit ob ich uch
ümmer me gesehen. hie ist ein fingerlin das ir mir gabent da ich uch zu erst
erkant, das han ich biß herre gehalten. nu bitten ich uch das ir es
furbaß tragent umb mynen willen als lang als ir lebent, und ich sol den tragen
den ir an uwerm finger hant>, und sie thede es sere gern. da nam sie den und
gab im den den sie hatte. also retten sie mit einander, und da gingen sich
bereyten alle die ritter von der buorg das rychlichst und das erlichst das sie
ümmer kunden.
des tages so waren die vier neffen bereyt als rychlichen als sie ye in irme
leben waren gewest. und da sie waren off geseßen und alle die andern von
der burg, da kamen sie mit eim huffen zu dem here wol mit funffhuondert pferden,
alle überdecket mit syden tüchern. da kamen sie basunen und machten
die grösten freude die ye keyn man mocht gesehen; und der konig kam entgegen
yne mit großer geselleschafft. und da lanczlot den konig gesach, da
stuont er abe und nam die frauwen mit dem zaum und gab sie dem konig und
sprach:< herre, hie ist myn frauwe die koniginne, die geben ich uch wiedder
die da lang dot were umb der bösen verreter willen die in uwerm hoff synt,
hette ich gethan do ich ir zu hilffe kam und sie beschutte. und das endet ich
nit umb keyn guot die sie mir ye getet, wann das ich sie erkante vor die
biederbste frauwe von aller welt. wann es were groß schade und
zu viel groß verluost, wer es das die verreter von uwerm hofe, die sie zu dem
tode hatten verurteilt, yren willen hetten vollenbracht als sie es off hetten
gesaczt. darumb was es viel beßer, also helff mir got, das sie in yrer ungetruwikeyt
dot synt dann das sie alleyn zu unrecht were getot.> da gab er sie
dem konig wiedder, und er nam sie sere betrüblich von den reden die er im
gesagt hatt. und lanczlot sprach zu dem konig:< herre, hett ich myn frauwe
lieb gehabt in der wise als uch die ungetruwen verreter von uwerm hoff ließen
verstan, ich hett sie uch noch nit in eim mond wiedder geben. wann ir sehent
wol das ir sie mit gewalt nit möchtent hann gehabt, in dem das die veste also
starck ist das wir uwern leger nit forchten des wert von eim sporen. wann
sie was also bewarnt mit guten lüten und mit guter ritterschafft das wir sere
wol mochten sicher syn, und auch also gespiset das wir sie wol möchten gehalten
hann zwey jare.>< herre lanczlot>, sprach der konig,< ir hant
als viel gethan das ich syn uch danck sagen, und das ir hant gethan, möcht
uch wol ettwann fruommen.>
da kam gawin her vor und sprach zu hern lanczlot:< ir hant als viel gethan
umb mynes herren willen das er es uch zu dancken hat, wann noch so
bittet er uch eynes andern dinges.>< was ist das>, sprach herre lanczlot,
< sagent mir es, ich thun es, ob ich mag.>< er bittet uch>, sprach herre gawin,
< das ir im ußer synem lande farent und das ir nit darinne funden werdent als
lang als er lebet.>< ist das uwer gebot, herre?> sprach herre lanczlot zu dem
konig,< ist uch lieb das ich also thu?>< dwyl das es gawin wil, myn neffe, so
ist es mir lieb. darumb so laßent mir myn lant hie dißsytt und farent in
uwer lant da yensytt, das da rych und schöne ist.>< lieber herre>, sprach
lanczlot,< als ich in mynem lande bin, sol ich dann versichert syn für uch, oder
wes sol ich von uch warten syn, friedden oder krieges?>< ir sollent es sicher
syn das ir an dem krieg nit felent als lang als ich als viel macht han als ich iczunt
han. dann wann ir in uwer lant koment, so sol es nit bliben, ir sollent viel
großern krieg hann dann ir biß herre hant gehabt. und der krieg sol als lang
weren biß das gahariet myn bruder gerochen wirt, der da der best ritter was
von mynem geschlecht, den ir erschlugent verreticlichen, der sol gerochen werden
an uwerselbs lip, und ich neme nit alle die welt vor uch, ir müstent uwer
heubt verliesen.>
< herre gawin>, sprach bohort,< laßent uwer treuwen syn, wann ich sagen
uch sicherlich das myn herre uch kleyne forchtet. und thünt ir als viel das
ir nach uns komet in das konigrich von gaullen oder in das von
bennuick, ir sollent sicher syn uwer heubt ee zu verließen dann myn herre
und soltent auch balder in angst syn, kement ir zu hauff, dann er. und sicherlich,
von dem das ir gesagent hant das myn herre uwern bruder erschluog in
falscheit, wollent ir das bewisen als ein biederber ritter das es war sy, so wil
ich mynen herren verantworten und beschütten geyn uwerm libe also, werde
ich verwuondt in dem kreiß, das myn herre in der sorg sy und ich in dem schaden,
und mag ich uch aber zu eim bößwicht und zu eim felscher gemachen,
das man uch thü als eim falschen ansprecher. und sicherlich, wer
es uch lieb, so were es beßer und beqwemlicher das es zwuschen uns zweyen
gerochen wurde dann mit sechczig andern mannen.> herre gawin bot zustunt
synen hentschuoh und sprach zu dem konig:< herre, dwyl er sich darzu gebotten
hat, so sol er es nit hinder stan, wann ich bin das bereyt zu bewisen wiedder
synen lip das mit verretniß und mit boßheit lanczlot mynen bruder gahariet
erschluog, den besten ritter uß mynem geschlecht.> bohort sprang herfür und
sprach, er wer bereyt das zu wiedder sprechen. alda wer dießer kampff bestetigt
worden zu beyden syten, hett es der konig gewölt, wann herr gawin
begert anders nit dann das lip wiedder lip gesaczt were. aber der konig versagt
zu beyden syten die hentschuoch und sprach, der kampff solt nit vorsich
gan in der wise; were das beste kunde gethuon als sie dannen weren gescheyden
das er es thete, und lanczlot möcht wol sicher syn das er nit so bald in syn
lant kem, er solt größern krieg finden dann erselber wönte.
< sicherlich herre, diß kriegs werent ir nit als wol zu ende komen als ir nu
sint, were ich uch als schedelichen gewest als behulffelichen ich uch bin gewest
des tages da galehans, der herre von den verren inseln, uwer geschwuorn man
wart, in der wise das er uwer macht hett uch lant und ere zu nemen und
hett uch von dem felde geworffen. alda thete ich uch behalten alle ere, da
ir sere nahe warent das uch alle schand solt geschehen syn und enterbet das
ir uwer kron musten han verlorn. und hett er uch des tages also gethon als
er wol macht hett, were ich nit gewest, sicherlichen, ir erließent mich des kriegs
wol. und diß hann ich uch nit gesagt darumb das ich uch forchten, wann
ich sagen uch es umb die lieb die ir zu mir haben soltent, werent ir als guot eyn
herre als ir billichen soltent syn und als es recht were.
wann sicherlich, nach dem wann da wir by unsern fursten synt
und nach yne gesenden und das wir unser vesten und lant gespisen,
so sollent ir sicher syn, koment ir dar, das wir uch ser übel enpfahen sollent,
und gefuort nye keynen weg der uch so sere berüwe als der muß thuon; wann
ich weiß wol das ir darnach nümmer frieden noch ere gewinnent. und ir,
gawin, das ir auch yczu als böß sint uns zu schaden, sicherlich, ir sollent syn
nit thun! wann gedencket uch nit das ich uch nam ußer dem torn zu rosegart,
des tages da ich uch halff uß karades gefengniß des großen, den ich erschlug,
der uch hat gelegt als zu dem tode? da trugent ir keynen haß uff mich,
werent ir als gut und von als guter art als ir billich soltent syn.> da sprach her
gawin:< herre lanczlot, ir getadent mir nye keyn guot, ir habt mir es thüer
gnuong und zu viel thuer verkaufft an dem letsten. wann ir hant mir als betrüblich
genomen die ich also sere lieb hett, da von das unser geschlecht sere
genyddert ist und ich da von sere geschant bin. und darumb so mag
keyn fried zuschen mir und uch gesyn noch nümmer enwirt als lang als ich
leben.> da sprach lanczlot zu dem konig:< herre, ich sol morn faren ußer
uwerm lande, in der wyse das umb allen den dinst den ich uch ye gethet, sitherre
ich zu erst ritter wart, so enfuren ich nit mit mir des uwern des wert von
eynem sporen.>
alda nam die rede eyn ende, und der konig kam wiedder zu dem here und
furt die koniginne mit im. alda hub sich das hochgezyt und die freud als
groß, recht als gotselber hernyder wer kuomen. da sie frölich herwiedder kamen,
da furen die von der burg hinweg sere zornig und trurig, wann sie waren
zu viel sere betrubet von dem das sie yren herren nit als frölich sahen als er
pflag zu syn. und da lanczlot in die vesten kam, da gebot er das yderman
syn harnesch und syn wapen bereyt, also das sie ungehindert weren; wann er
wolt morn früw faren zu dem mere das er uberfaren möcht zu gaullen
wert.
des tages so nam lanczlot eynen von synen knechten, der waß geheißen
canoins. und sprach zu im:< nym mynen schilt in der kammern und trag
yn zu kamlot in des guten herren sant steffans mönster und laß yn alda in
eyner stat da er bliben mög, also die yn furbaß sehent das sie gedencken der
wunder die ich in dißem lande han begangen. und weißt du warumb ich das
thun? in den eren und darumb so laßen ich yn hie das ich zu erst die ere von
ritterschafft gehabt han in dißem lande. darumb so mynnen ich das lant
und die stat me dann keyn ander und sol es lieb han als lang als ich leben. darumb
wil ich das myn schilt da sy, wann ich weiß nit ob mich glück ummer in
diß lant gefure, nach dem das ich von hindann gescheyden bin.>
der knecht lieff in die kammer und nam den schilt, und darzu so sant lanczlot
mit im dar wol vier seumer, geladen mit guot, umb des willen das er wolt das
man allezyt vor yne bethe in der kirchen und das sie ir closter auch da mit
besserten. des waren die von der kirchen sere fro, und es was auch sere wol
behalten. und da die jhenen die das guot brachten dar waren komen, da enpfing
man sie sere frölichen, und da sie lanczlots schilt sahen, da waren sie sere
fro als alle des andern des sie brachten. da daten sie yn zu stunt hencken
in die mitte des monsters an eyn ketten von silber als rychlich, recht als es gewest
were eyn heilig man und das es were zu großer hochgezytt. und da schruwen
das meyst teyl von den die den schilt gesahen von dem das lanczlot das lant
zu male solt laßen. - doch so saget uns die abentür nit mer da von und
kumet wiedder zu lanczlot und aller syner gesellschafft.
an dießem ende so saget uns die abentüre das des andern tages,
nach dem als die konigin wiedder geben wart dem konig, da schied lanczlot
und syn geselschafft von josegarde; und das was ware das er die vesten gab
eynem ritter, mit urlaub des konigs, der im lang gedienet hett, in der wise das
er alle rent und nücz offheben solt als lang als er lebete. und da lanczlot uß
der vesten kuomen was, da besahen sie wie viel ir wol möchten syn. da fuonden
sie das ir wol vier huondert waren die da alle gut ritter waren, on juongherren
und knecht, so zu pferde, so zu fuße waren; der waren one zale, die yne alles
nach volgten.
da lanczlot uff das mere kame und das er in das schiff was komen, da begunde
er besehen das lant und das ryche da er als viel freude und wollust innen
hatt gehabt und da man im als viel eren hat gethan das nye keyne ritter als
groß ere gewann als er hett gehabt. da begunde er syn farbe verwandeln und
sere ersuffczen, und die augen begunden im trehen sere herczelich. und da er
ein lang wile hett also gewest in der wise, da sprach er sere guotlichen da es
nyman horte dann bohort:< ach du süßes und du mynnicliches lant vol aller
tugende und wollust, in dem da myn hercze und myn leben und myn geist
blibet mit all! gebenedit systu von dem muonde den man nennet jhesu crist,
und gebenedit sint alle die dainne blibent, es sint fynde oder fruonde! fridden
mußen sie haben, freud gebe yn got viel größer dann ich han gehabt, und ere
geb yn gott wiedder alle die yne schaden wollent! und sicherlich,
also sollen sie alle haben, wann nyman mag syn von also gutem, sußem lande
als sie sint, er were dann ein beßer man dann keyn ander. umb mich selber
sagen ich es, wann ich han es besucht! und als lang als ich ye darinne gewonet
han, so geschah mir alles gut und alles gluck hundert werb volliclicher dann dann
wer ich in keyme andern lande gewest!> dieße rede sprach lanczlot
da er schied von dem lande von logres. er sah das lant ane als lang als er
es gesehen kunde. und da er es nümmer gesehen kuonde, da kam er zu bohort
synem nefen und beguonde den grosten jamer und ruwen zu stellen, das es keyn
mensch off ertrich hett gesehen, es müst yn erbarmet han. und das wert als
lang biß das sie an lant solten faren. und da sie an lant kamen, da saß er
off mit syner gesellschafft und rieten als lang biß das sie kamen in eynen walt.
da saß herre lanczlot ab und gebot das man die gezelt off schluge, wann er
wolt den abent und die nacht alda bliben. und sie schlugen sie zu stunt off
die darczu gesaczt waren.
die nacht lag lanczlot alda. des andern tages furen sie als lang biß das
sie kamen in das konigrich von bennuick. und da die von dem lande wüsten
das er kumen solt, da furen sie im entgegen und enpfingen yne mit großen eren
und mit großen freuden als den der ir recht herre was. des andern tages, nach
dem als sie kuomen waren und das er messe hett gehöret, da kam er zu bohort
und sprach:< gebent mir ein gabe die ich uch heischen solle, und nit versagent
mir die, wann ich würd des also sere betrubt.> und er antwort:< ir dorffent mich
nit bitten umb keyn ding noch uns alle, sunder gebittent uns frylich, wann wir
wollen es nit laßen umb unser leben zu verlieren noch umb keyn ding noch
umb keyn gelid, wann wir wollen es behendiclichen thuon.>< so bitten ich uch>,
sprach er zu bohort,< das ir die kron und die ere von dem konigrich von bennuick
zu uwerm gemache nement, und ich wil das ir gekronet werdent nuo off
aller heyligen tag. und ir, lieber neffe>, sprach er zu leonel,< ir hant das
konigrich uwers vatters, das ist das konigrich von gaullen. und ir
sollent gekronet werden off den selben tag. und dieße hochgezytt und diße
freude sol syn in der stat von bennuick in dem konigrich von gauwlen, umb
des willen das mir es der konig artus gab, darumb verlore ich nummer
rede. dann hett er mir alles syn rych geben, ich gebe es im alles wiedder
in dißer puont als es yczu ist, umb des willen wann ich nit von im wolt zu lehen
han.> und sie sprachen, sie wolten es gern thuon; dwyl das er es wolt, so solten
sie alles thun das er gesprochen hett, und vielen im bede zufuoße und enpfingen
von im diße herschafft. und von dem tage das er sie darinn saczt, so was nit
dann ein monat und zwen tag biß aller heiligen tag. da syn die von dem
lande geware wurden das des tages die zwene brüder solten gekronet werden,
der eyn zu bennuick, der ander zu gaullen, da mocht man gesehen groß freude
uber alles das lant. doch mochten wol sprechen alle die von dem
lande das lanczlot der rychste were von yn allen und der biederbste. dann
sere kam kunde man freud gehan an herrn lanczlot, und doch so gebare er
frölicher dann im in synem herczen were.
des tages, da aller heiligen tag was, da warent da alle die besten und die
höhsten dißsyt des meres, die alda herschafft hetten, und von dem konigrich
von schottenlant und von ißlande und von sorolois und von logres und von
dem konigrich von veroynen. und da kamen lanczlots manne umb die güte
von der ritterschafft die sie an im hetten gesehen. wann da was keyn so ferre
lant, sie weren wol mit im gefaren im gesellschafft zu thuon, wann das sie gedacht
hetten das es im lieb were gewest. und des tages da die zwen brüder gekrönet
wurden, da het lanczlot mere hörn sagen das sich der konig artus bereyt das
er mit krafft und macht wolt komen uber lanczlot. und er keme, sunder
zwyvel, als bald als der winter hinwegk were, wann er hett ein teyl syner gereytschafft
thun machen, und diß alles were von hern gawins wegen.
und da er das hort, da antwort er dem der im diße botschafft bracht:< wilkuomm
sol er syn, sicherlich, wir sollen yne wol enpfahen, ob gott will! wann unser
bürg sint vollen starck von muren und von andern sachen, und unser land sint
wol gespiset von kost und sint wol bestalt mit guoter ritterschafft. der konig
mag frylich komen, wann er endarff nit sorg han des todes, in keyner stat da
ich by bin, als lang als ich yn erkennen mag! aber herre gawin, der also
wiedder uns ist, er solt syn nit thun und der also wirbet nach unserm tode nach
aller syner macht, so sagen ich uch das er nümmer ungeleczt von hindann
komet, ob ich ümmer kan oder mag. noch er begunde in synem leben keynes
krieges des er sich also sere berüwe als er sich diß soll thuon, ist es das er herre
komet!> also sprach lanczlot zu dem der im die mere von dem krieg bracht
und sagt im wol das der konig baß solt enpfangen werden dann er selber wenet.
und derselb sprach das syn der konig nye begunden hett und hett herre gawin
gethan. - und also leßt sich die rede von lanczlot und kömet wiedder
zu konig artus und zu gawin.
nu saget uns die abenture das allen den tag bleib konig artus in dem konigrich
von logres und was also fro das es wuonder was, wann er gesah keyn ding
das yn sere erzörnen mocht. indem das er also fure in synem lande von eyner
stat zu der andern und das er bleib off synen vesten, huot hie, morn dort, da es
yn aller weydelichst ducht syn, da mante yne allczyt herre gawin das er wiedder
an huob zu kriegen mit hern lanczlot und das er über yn füre mit gewalt von
lüden. da gelobt er im als ein konig das als bald als die ostern vor kemen, so
wolt er enbitten synen mannen allen die da wapen furen möchten,
die müsten mit gewalt faren uber lanczlot. und er wolt sich arbeyten und
solt er darumb sterben, er wolt die burgk bennuoick vertilgen und die von gaul
in der wyse das er nümmer eynen steyn off dem andern in den muren
wolt gelaßen. diße rede sprach der konig zu hern gawin umb des willen das
er yne von tag zu tag mante, und gelobte im das des er im nit gehalten kuonde.
wann da sie dar kamen, da funden sie lüte die es wieddersprachen, also das sie
der stat nit mit all kunden gethun.
nach den ostern, in der nuwen zyt das die kelte von dem winter was hinweg
gegangen, da gebot der konig allen synen mannen zu hauff und dete sin schiff
bereyten uber mere zu faren. und die huffung geschach in der stat zu logres.
und da sie dannen solten faren, da sprach gawin zu synem oheym:< herre, wem
laßen wir die konigin?> da begund er zu gedencken wem er sie befelen mocht.
und morderet, hern gawins bruder, kam her vor und sprach:< herre, ich wil
bliben und will sie bewaren baß dann ein ander. so ist sie also sicher, und ir
mogent auch deste me sicher syn dann ob ir sie einem andern befelent.> der konig
sprach, er wolt das er bliebe und das er sie behüten und bewaren solte als sinselbs
lip.< herre>, sprach er,< ich geloben uch sicherlich das ich sie behüten
wil als myn selbs libe.> und der konig nam sie by der hant und sprach das
er sie behüt und bewarnt, als ein gehult man und neffe synem herren syn wib
billich behalten und bewaren solt. und er nam sie in der wise. die frauwe
die koniginne die was sin sere betruobt das sie im gegeben was zu behuten und
zu bewaren, wann sie wüste wol als viel boßheit an im das sie wol gedacht
das noch zorn und liden da von keme. also det es auch, wann es geschach
da von größer liden dann sie gedacht.
der konig gab morderet den schlüßel von allem dem schacz, umb des willen,
wer im geltes nöt in dem lande von gaullen, das er es im sente als viel als er sin
bedörffte. da gebot er den von dem lande das sie mit all deten was er sie hieß,
und det sie schweren off den heiligen das sie keyn ding enließen, sie deten alles
das er wolt. und sie daten im den eydt, des sich der konig sitherre sere beruwen
muost, wann er engalt syn sere off dem plan von salebiers, da morderets stryt
was, also das diß buoch noch schinbarlichen erzelen sol. darnach kam
es das der konig artus ußer dem lande von logres zog und fuor als lang biß das
er off das mere kam. und doch so geleyte yn die koniginne, es were im
lieb oder leyt. da er in das schiff solt gan, da begunde die koniginne großen
jamer zu stellen und sprach allschryende da sie der konig küßen
solt:< herre, unser herre got müß uch geleyten dar da ir nuo hin farent und müß
uch herwiedder senden umb sin milte barmherczikeit gesunt und byderbe.
wann sicher, ich hatte nye größer sorg umb uch dann ich iczunt han umb uwer
faren und umb uwer wiedderkomen. wie es mit dem wiedderkomen sy, myn
hercz saget mir das ich uch nümmer me gesehen noch ir mich, des förchten ich
in allem mynem herczen.>
< frauw>, sprach der konig,< ir sollent, ob got wil, uch nit forchten also sere,
wann mit großer forcht mögent ir nit gewinnen.> da trat der konig in das
schiff, und da wurden die mastbaum off geracht und die segel wurden off gehencket,
und furen hinweg. es weret nit lang das sie der wint hatte ferre von
dem lant geworffen, also das sie in das hohe mer kamen und hetten sere guten
wint, starck und wol tragende, also das sie sin nit besser begerten, und kamen
schier an lant. des lobten sie unsern herren got von dem das sie also zu lande
waren komen mit gesundem libe, und alles ir ding brachten sie wol zu lant.
und darnach gebott der konig das sie alle ir ding uß dem schiff trugen und das
sie ir gezelt off schlugen by dem staden, wann er wolt da rugen; und sie daten
als yne geboten was. des nachtes da lag der konig in eyner wießen sere nahe
by dem waßer von dem mere. des morgens, da sie dannen schieden, da besahen
sie wie viel ir wol möcht syn. da fuonden sie das ir wol vierczig tusent
waren, so ritter so knecht, der keyner enwas, er wer gnung werhafftig. darnach
furen sie als lang biß das sie in das konigrich von bennuoick kamen. und
da sie dar kamen, da funden sie die vesten nit unbewarnt, wann der was keyns,
lanczlot hett es thun beßern und befestigen zu mal von nuwem uff. da sie
also gefuren durch das konigrich von bennuoick, da fragte der konig sin
lüte war das sie keren wolten.< herre>, sprach herre gawin,< wir sollen faren
vor die statt von gannuen, da der konig bohort und konig leonel und lanczlot
und hector wonent mit allen iren lüten, und kunden wir die stat gewinnen und
burg, so möchten wir unser fynde lichticlichen schenden.>< sicherlich>, sprach
herre ywan, konig vriens sone,< das were groß dorheit das wir zu erst furen zu
der vesten, wann da wonet die bluome von aller ritterschafft von dißem lande.
darumb wer es beßer das wir zuerst die vesten und die buorg verdilgten die hie
umb ligen, also das wir der hie umb kein sorg dörfften han als wir sie in der stat
beligen.>< ach herre ywan, nit kerent uch daran>, sprach herr gawin,< sicherlich,
hie ist nymands in dißem lande der also gedörstig sy, der uns uber fare
uß der vesten als lang als wir hie in dießem lande sin under yne.>< und laßent
uns dann gannuen beligen faren>, sprach der konig,< dwil ir es radent!>
und darnach so fuor der konig geyn gannuoen mit aller syner
geselschafft. und da er dar by kam, da begeynte yme ein alte jungfrauwe,
die reyt off eyner wißen zeltenden gurren, und die was sere rychlichen gecleydet.
und das alt wip gesach den konig und erkante yn wol und sprach zu
im:< konig artus, sieh da die stat die du wilt beligen! und sicherlich, das ist
groß torheit das du gleubest bösem, falschem rade, wann von dießen dingen
die du hast angehaben gewinnest du nümmer ere. wann du kanst der stat
nit gewinnen und muost hinweg faren und solt nit schaffen zu mal, und das sol
die ere syn die du hie gewinnen solt. und ir, herre gawin, der dem konig diß
geraten hatt und umb uwers radtes willen ist der krieg wiedder angehaben,
wißent das ir also wunderlich werbent nach uwerm schaden das ir nümmer
wiedder koment in das konigrich von logres. darumb so mögent ir wol sprechen,
sicherlich, das die zyt zu nahen beginnet das uch gelobet wart in des
konigs pesteoners huß, da uch schande gnung geschach.>
da sie das hett gesprochen, da fure sie sere balde zu der stat wert
und wolt nye verstann keyn rede die ir der konig noch herre gawin sagten.
und sie fur in die stat von gannuen und fuor recht zu dem meysten pallast, da sie
lanczlot fande und die zwene konig, die da sere groß gesellschafft von rittern
by yne hetten und von byderben luten. und sie was abe gestanden in dem hoff
hie nyden. und da sie was komen in den meysten pallast, da kam sie zu den
zweyn konigen und sprach zu yne, der konig artus der were by einer halben
mylen nahe by der stat von gaullen, und man mocht yre lüte iczu me dann
tusent alda gesehen hann. und sie sprachen, es schadet yn nit, wann sie weren
wol bestalt wiedder sie, also das sie sie nit enforchten, wann sie wüsten wol das
der konig artus nah daby was und das er die stat beligen wolt; wann ir ding wer
alles wol bestalt wiedder sie von allen sachen, das sie yn nit forchten. da fragten
sie herrn lanczlot was sie thuon möchten, konig artus wolt sich nydder schlagen
vor die stat, ob sie solten sich wapen und uber sie faren oder nit, ee sie sich nydder
geschlugen.< nit enkerent uch daran>, sprach herre lanczlot,< laßent sie yczu
thuon wie das sie wöllent, und morn zu primezytt so wollen wir uns wapen und
wollen faren über sie. dem gott dann die ere gibt der hab sie ym, wann sicherlich,
ich wil nit das unser fynde lang by uns ligen, ist es das wirs gebeßern mögen.>
des volgte der konig bohort und die andern alle, und lanczlot thet zustuont
ruffen in die stat das die ritter alle morgen ee primzyt bereyt weren, also das
sie one hinderniß möchten faren über die von dem here. des was das meyst
teyl fro, wann sie sahen lieber den krieg dann den friedden.
die nacht so waren in guotem frieden die von der stat und auch die von dem
here, und sie waren sere fro; noch zu beyden syten was nye keyn schucze also gedorstig
der da eynem menschen ubel dete all die nacht, recht als ob sie eynen friedden
hetten geschworn off den heiligen. also ruweten sie, die von ußen und die von
innen, die nacht. des andern tages, als bald als es tag was, da stunden sie off
und namen ir wapen das beldest das sie mochten, wann die von der
stat begerten recht sere das sie die zyt gesehen das sie zu hauff kemen. und
da sie bereyt waren, da kamen sie vor den pallast und hielten alda in der gaßen
und beyten biß das sie ußfuren.
des tages stunt lanczlot frü off, also daten auch die zwen konige.
und da sie waren gewapent und das sie hetten überschlagen wie viel volckes
das sie hetten, da funden sie das sie in bynnen hatten wol czwenczig bethaliel,
der da keyne enwas, sie were wol bestalt von rittern und von knechten. und
saczten in yglichen stryt eynen ritter, eynen als biederben als sie ducht das yn
not were. und in den letsten stryt saczten sie den konig bohort und den konig
leonel, die zwen brüder. und in den vorstryt saczt man lanczlot und hector,
die zwen ritter die man sere forcht. und recht als die von der stat zwenczig
stryt hetten gesaczt, also viel saczten auch die von dem here, wann sie hetten
ir speher die yne die mere trugen was sie deten in der stat. und sagten
yn auch das lanczlot und hector den vorstryt solten han. und die zwen
konig solten den letsten han, und die solten als byderbe gut lüt han und der
als viel das es wuonder solt syn zu sehen.
der konig artus gebot das man als viel lüt seczt in den vorstryt das es die
in der stat wunder solt han. und sie daten als yne der konig gebotten hett,
und darnach bestalten sie ir volck das beste das sie mochten. und umb den
ersten stryt zu geleyden, so saßten sie mit eim gemeynen rat hern gawin und
hern ywann gein hern lanczlot und hector. und da es darzu kam das sie einander
nahen beguonden, die zwo parthy die den vorstryt han solten, da kam herre
gawin und herre lanczlot zu hauff und ywann und hector. und ir eyner
traff den andern also hart das sie bede zu der erden stuorczten, herre lanczlot
und gawin und auch ir roß, und brachen beyde ir glenen. und hector stach
ywan darnyder als nytlichen das er by den arm hett gebrochen mit dem fallen.
also vergaderten sich die in dem vorstrit zu beyden syten, yglicher synem
herren zu hilff. und da hub sich ein groß geschlege da sich die andern zwen
hetten darnydder gestochen, das man gnung ritter mocht gesehen darnyder
fallen. wann lanczlot der was off gestanden und was off syn roß geseßen
und nam sin schwert in die hant und begunde groß schleg umb sich zu geben.
und des koniges lüt hetten hern gawin off geholffen, es were den andern lieb
oder leyt. also kamen sie zu hauff zu beyden syten, ee dann man tercz lüten
begunde. alda hub sich in der wiesen vor ganuen der stryt sere
groß und sere wuonderlich, da von manig biederbe man des tages starb und manig
biederbe ritter. wann da der konig bohort und der konig leonel in den stryt
waren kuomen, da mocht man des konig artus lüte betrübt gesehen han umb
den wunder den sie an dem konig bohort sahen und den er dete des tages. wann
sunder zwyvel, im begeynten nit viel ritter, er stech sie alle dot oder dotwuont
oder also das sie sich nit behelffen enkunden. also hetten die von dem here
zu mal verlorn, hette der konig artus gethan der da sere byderbe was in dem
strytt. und stalt sich also sere zu were umb das er syn ere behalten möcht,
im und auch synen lüten, das da nyman enwas von syner maßen der es des tages
als wol dete als er; und er det als viel in dem stryt das er der von der stat
viel erschlug, und erselb wundet den konig leonel in das heubt und schlug imselber
ein groß wuonde darinn. da forchten sich die von der stat recht sere,
da sie yn wuont gesahen in dem heubt, das der stryt zuorging ee
vesperzyt. und die furen wiedder in ir stat, und das was den von dem here
sere lieb, wan sie forchten sich sere das das ergste off sie keme, wann die von der
stat hetten sere guot ritterschafft.
also kamen die von der stat wol vier werbe zu den von dem here zu stryten
in eyner wochen. alda wart manig ritter erschlagen von beyden syten. doch
so verlorn die von dem here me dann die von der stat, wann lanczlot und bohort,
hector und leonel, die waren zu allen zyten byderbe von irem libe; die
hatten den andern sere geschadet und hetten ir manchen erschlagen. und das
was das des sich die von dem here aller meyst erferten, wann sie sahen die vier
alle zyt so wol bereyt wiedder yre finde, yne zu schaden, also das sie in alle dem
stryde nit dan die vier allczyt gesahen byderbe als sie ducht. und das halff die von
der stat recht sere und schedigt die von dem here; wann die von der stat waren
zu vil sicher umb der dry neffen willen, und die von dem here waren zu vil onmechtig.
- alhie leßt sich die rede von yn zu sagen und kömet wiedder zu
morderet, dem der konig das lant hett bevolhen, und zu der koniginne.
alhie sagt uns die abentüre das, da der konig die koniginne morderet hett
bevolhen und das er was gefaren uß dem lande von logres umb das er mit heres
krafft über lanczlot faren wolt, also als es die abenture erzelt, morderet der
da bleib siczen in allem dem land. da enbot er nach allen den fursten in dem
lande und begunde groß höfe und groß hochczyt zu halten. und
gab groß gaben sere dick und manig mal und det als vil in kurczer stuont das er
an sich gewann alle die vesten und die höchsten von dem lande, also das er keyn
ding gebieten kunde in dem lande, es were on wieddersprechen zustunt gethan
als wol als hett es der konig selbs gebotten. da was er als viel by der
konigin nachtes und tages, das er sie als lieb gewann das yn wol ducht das er
sterben müst, solt er nit synen willen han mit ir. und doch getorst er es ir
nit sagen in keyner wise, doch so hett er sie als lieb das keyn mensch den andern
als lieb mocht gehan sunder sterben.
da bedacht er sich von einem großen verretniß, da von sitherre alle zyt
geredet ist und noch sol gerett werden als lang die welt gesteet. wann er dete
brieff machen mit eim falschen ingesiegel, gemacht geyn des konig artus siegel,
und die brieff wurden gesant der koniginne und wurden gelesen vor den fursten
von dem lande die da waren, und sie lase ein bischoff von ißlande. und in dißen
brieffen was geschriben:< an uch herren und fursten von dem konigrich
von logres und von ißlande und von schottenlant und allen den andern
landen die mir undertenig waren und gehorsam enbiete ich mynen gruoß als
der da dotwuont geschlagen ist von lanczlots henden und alle myn volck erschlagen!
darumb erbarmet mich uwer mer dann keynes andern volckes
umb die groß getrüwekeit die ich han an uch funden. ich bitten
uch mer umb des landes nuocz und umb uwern friedden und des landes dann
umb mynen willen das ir morderet, den ich hielt vor mynen neffen, aber one
zwyvel, er was nit myn nefe, konig machent und kroenet yn vor eynen konig
zu logres, wann ir gesehent mich nümmer mer. wann lanczlot, on zwyvel,
hat mich dottwunt geschlagen und gawin mynen neffen erschlagen und noch
manchen biederben ritter. und bitten uch off den eydt den ir mir gethan
hant das ir myn frauwe die konigin, die ich als lieb hett, im zu eynem wybe
gebent. und thünd ir es nit, so möcht groß lyden da von komen; wann, nach
mynem tode, wüst lanczlot das sie nit mannes enhett, so keme er über
uch und vertriebe uch alle und nem sie zu wybe on uwern danck. und das
were ein dingk des myn sele sere betrübet were von dem das er sie zu wybe
und zu synem gewalt solt han.>
alle diße rede wurden erzalt in den falschen brieffen, also das sie vor der
konigin gelesen wurden. und da morderet, der alle diß verretery gemacht
hett also verdeckt das syn nymands gewar was worden dann der knecht der
diße brieff het bracht, da er diße rede hort, da det er recht als er sere zornig
were von dißen meren, das er sich ließ fallen zwüschen die herren und det recht
als er in onmacht were gevallen und begunde den grösten jamer zu stellen von
der welt. aber von der koniginne, die da wonde das es ware were, da mocht
man viel absagen das sie großen jamer und groß betrübniß begunde zu stellen,
das da nymands enwas der es gesah, es müst yn erbarmen. die betrübkeit huob
sich in dem pallast an allen enden, und stalten als großen jamer und schryen
das nyemands gehören enkund. da die meren ußkamen in dem lande und in
der stat von logres das man sagt gemeynlich das der konig dot erschlagen
were und alle die mit im weren, da mocht man gesehen die stat zornig und betrubt
und groß jamer stellen arm und rych. wann es was der beste gemynste
man von der welt, wann er was yne alle zyt guot und süß gewest in
allen sachen.
noch mocht ich me davon sagen: diße betrübniß wert wol acht gancz tag
als wunderlich das da nymands enwas in der stat, noch arm noch rich, der da
viel rast hett, sie were dann sere kleyn. diße betrübniß mocht doch nit lang
weren, wann ir wart ein wenig geschwigen. morderet kam zu den von dem
lande gar mechtig und fragt sie was sie thuon wolten von dem das yne der konig
enbotten hett. und sie sprachen, sie wolten sich beraten. und da kamen sie
zu hauff in dem hoff, und da sie gnuong gerett hetten, da funden sie in irem rade
das sie morderet wolten eynen konig machen und wolten im die konigin zu
eynem wyb geben und wolten yn in alles das lant seczen und wolten syn man
bliben. und das solten sie billich thun umb zweyerley sachen. zum ersten,
das sie es der konig geheißen hett und gebeten und das sie gesahen
das nymand under yn als wirdig was als er als sie ducht.
da kamen sie zu morderet und sprachen, sie weren also zu rade worden
das sie thuon wolten alles das sie der konig gebeten hett. und morderet danckt
yne sere und sprach:< dwyle das uch diß lieb ist das es geschehe in der wise
als es der konig gebeten hatt, so enist anders nit, ist es uwer wille, dann das ir
es die koniginne fragent und das sie mir dießer bischoff gebe der hie ist.> da
sprachen sie, sie wolten sie thuon herfür gan. da lieffen sie in ein kammer da
sie inne was also betrübt das es wunder was und sprachen:< frauw, die herren
von uwerm konigrich die beyten uwer in dem pallast und bitten uch das ir dare
wollent komen zu yn zu hören was sie uch sagen. und wollent ir des nit thuon,
so kuoment sie herre zu uch, ist es uch lieb.> da sprach sie, sie wolt dahien
gan, dwyl das sie es wolten, und stund off und kam in den sale. und da sie
die herren gesahen komen, da stunden sie entgegen ir off und enpfingen sie mit
großen eren. und ir eyner, der aller bast claffen kunde, sprach:< frauw, wir
hant nach uch gesant umb ein sach, dann gott gebe uch glück und den
uwern, wann sicherlich, das sehen wir gern, und ich sol uch sagen was es ist:
der konig artus, uwer herre und auch unser, der ist dot, das wißen wir wol,
der ein als biederbe herre was und hielt uns in friedden. nuon ist er verschieden,
das ist uns leyt, und diße herschafft ist nuo verstört uber alles ertrich und ist
beliben on bewarer und one meyster. darumb were es uns wol not das wir
eynen daran seczten der da wirdig were zu halten und zu hanthaben diß lant
und diß rych als hoch und als gut als es ist, und das ir dem wurdent geben zu
wybe und zu frauwen. wann on zwyvel, es mag nit anders gesyn, dann dem
got die ere gibt von dißem rych, er hab uch zu wybe. diß sint wir zu rade
worden in der wise und umb des rychs not, und darumb dorffen wir wol das
wir eynen gesucht hann, eynen byderben man und gut ritter, der das rych gehanthaben
künde, und haben besehen under uns wer uch zu wybe haben soll. und
wir sollen alle syn man werden und thuon im manschafft und erben yn von allem
dießem lande. frauwe, was sagent ir darczu?> die koniginn was betrubt
umb diße sache und wüst nit wie sie solt antworten und sprach doch mit schlechten
worten zu dem der ir von den sachen gesagt hatte, sie wolt keynen herren
nemen.
< frauw>, sprach er,< es mag nit also syn, ir mögent syn uch nit beschütten,
wann in keyn wyse laßen wir das lant on herren. wann es möcht nit gesyn,
keme uns dheyn krieg off den halß, es müst uns mißelingen, und darumb muoß
es syn mit gewalt das ir thünd unsern willen von dißer sachen.> und sie sprach,
sie wolt ee das konigrich laßen stan und wolt gan ußer dem lande als eyne die
da vertrieben were, ee dann sie ümmer keynen herren geneme.< und wißent
ir>, sprach sie,< warumb ich es sagen? ich sagen es darumb das ich nümmer
keynen als byderben herren künde gehan als ich gehabt han, und darumb so
verbieten ich uch das ir mich diß nit mer ansuchent, wann ich enthuon es nit
und sagen es uch nümmer dangk.>
da rieffen die andern zu mit reden und sprachen:
< frauwe, uwer versagen hilfft uch nit, es muß syn das ir thünd das man uch
saget, und das mag nit da hindann bliben in keyner wise.> da sie das hort,
da was sie zehen stunt mer betrübt dann vor und sprach:< ir herren, sint das
ir mich als kurcz haltent das ich uwern willen thü, nuo sagent mir wer der sy den
ir mir geben wollent, wann es mag der syn, ich volgen es nit in keyn wyse.> sie
sprachen:< frauw, es ist morderet, dann wir wißen under uns keynen ritter
der des rychs sy als wirdig zu halten noch des konigrichs als er ist, wann er ist
ein byderman und ein stolcz gut ritter.>
da die koniginne horte diße rede, da was sie als sere betrubt das sie
ducht das ir hercz zuspalten solt; wann sie getorst es nit schin thun umb des
willen das die da vor ir stunden des nit geware wurden. da bedacht sie sich
anders diß ußzurichten dann sie wonden. und da sie lang hatte gedacht, darnach
sprach sie:< sicherlich, lieben herren, von morderet sagen ich uch nit anders
dann das er ein byderman ist und ein gut ritter, und ich bescheiden uch des
nit zu thun, ich geloben es uch auch nit, wann gebent mir als lang frist biß das
ich mich beraden möge hie züschen morn primezytt, so sol ich uch myn antwurt
sagen von im oder von eim andern.> morderet sprang herfür und sprach:
< frauw, ir sollent noch lenger ziel han dann ir geheischen hant. sie sollen
uch ziel und frist geben noch acht tage, aber in der maßen das ir yne gelobent
das ir zu der zytt thünt alles das sie uch heißen von dißen sachen.> und sie
gelobt es yne als die anders nit begeret dann das sie von yne keme.
alda nam die rede ein ende, und die konigin ging in ir kammer mit einer
jungfrawen alleyn. und da sie was in irm heymlichen rade, sie beguond großen
jamer und großen ruwen zu stellen, recht als sie alle die welt sehe vor ir dot
ligen, und clagete sich also sere und wande ir hende. und da sie das
lang hett getriben, da sprach sie zu eyner jungfrauwen die da by ir was:< geent
hien und heißent mir herrn labort komen!>, wann er was ir nehster neffe und
was ein ritter von großem lobe. und sie sprach, sie wolt es gern thun. und
labort was eyner dem die konigin baß getruwete dann keynem manne, on alleyn
lanczlot. und da er dar für sie kam, da gebot sie der jungfrauwen das sie
ußging. da det sie es zustunt, und die koniginne sparte die töre von der kammern
selber. und da sie alleyn was by dem dem sie als wol getruwet, da begund
sie sere großen ruwen zu stellen und sprach zu im all weynende:< lieber neffe,
gebent mir radt!
gebent radt dißer armen unberaden koniginne die ye in diß rych noch in
diß lant kam!> und da er sie als herczelich hort schryen, da beguonde
er auch großen ruwen zu stellen und sprach:< frauw, warumb zurbrechent
ir uch als viel, sagent mir es was uch ist, wann mag ich uch helffen, ich thun es,
das geloben ich uch als ein ritter!> da sprach sie zu im also weynende:< lieber
neffe, ich han allen den ruwen den ein wip gehan mag in dißem rych. wann
diße von dißem lande wollent mir geben zu manne den verreter morderet der
da, sunder zwyvel, was des konigs artus son mynes herren. und were des
noch nit, dannoch ist er falsch und ein verreter und ungetruwe, also das ich syn
in keyne wyse nit enwil, wann mir wer lieber das man mich thet brennen.
wann ich sol uch sagen was ich gedacht han zu thuon, und daroff gebent mir
rat nach dem als ir hören sollent. ich wil den torn von dißer stat thun spisen
und wil yn bestellen mit volck und mit armbrüsten und wil das irselber suchent
die knecht und thuont sie schweren zu den heiligen yglichen besunder das sie
das nummer gemelden, umb des willen das sie daroff sollent gan. und fragt
man bynnen der zyt warumb ich diß thü, so antwort ich yne, es sol syn umb das
hochgezyt zu thuon.>
< frauw>, sprach labort,< ich weiß keyn ding, ich thet es umb uwern willen,
und ich sol uch suochen knecht den thorn zu bevesten und sol uch kost
gnung daroff schaffen. und als ir dan den torn wol gespiset hant, wer ich dann
als ir, so sente ich eynen knecht nach lanczlot und enböt im das er mir zu hilff
keme. und ich sagen uch das, als bald als er uwer not weiß, er leßt es nit umb
keyn sach, er kömet uch zu helff und keme morderet gesehen mit sölcher macht,
das er uch lichticlichen uß dießen sorgen und uß dießem zorn bringen möcht
da ir inne sint, undanckes aller der von dißem lande. wann ich weiß wol das
morderet nümmer wirt so kuone das er myns hern herrn lanczlots erbeyde zu
stryden in dem felde. und were es das myn herre der konig lebendig were,
ich gleuben nit das er dot sy, und das yn der knecht finden kunde zu gaullen,
und als bald als er diße mere würd hören, so keme er in diß lant mit allem dem
volck das er mit im fuorte. und also möcht ir lichtiglichen erlößt werden von
dem verreter morderet.>
da die koniginne das horte, da sprach sie, der radt behaget ir wol,< wann
also muß ich erlößt werden von dißer pyne>. alda schieden sie von einander,
und labort der ging und sucht ritter und knecht den er aller bast gleubte, also
ee die acht tage uß kamen, da hett er zuhauff bracht mer dann zwey hundert
ritter und knecht, die da alle zu den heyligen hetten geschwuorn das sie in den
torn wolten gann die koniginn zu beschüten vor morderet biß in den dot. und
diße ding wurden also heimlich zubracht das es nye mensch gewar wart dann
die es aneging und die sich des annemen solten. in der zytt so hatt die koniginne
bestalt den torn von allen den sachen, das eyns mannes lip
gehelffen mocht das man in dem lande finden mocht.
da es zu dem tag kam das sich die konigin beschüten solt mit irer antwort
und das den fursten von dem lande dar gebotten was umb diße sachen und sie
dar waren komen in den sale, da hett sich die konigine nit vergeßen, wann
sie hett yczuo die in den torn thuon gann die ir gesellschafft solten thuon als wol
gewapent das sie nit baß mochten gesin. und da sie all darinn waren, da ging
die koniginne nach yne und thet zustunt die brücke off heben und ging oben off
die zynnen von dem torn und sprach zu morderet, der da nyden was, der da wol
gewar was worden das er an ir het gefelet umb syn dorheit:
< morderet, ir hant ubel bewiset das uch der konig zugehort, das ir mich
woltent han zu wibe, es were mir lieb oder leyt. sicherlich, es was uch böse
das ir syn ye gedachtent, wann ich wil wol das ir wißent das uch diße ding zu
dem tode bringent.> da ging sie von den zynnen und kam in ein kammer,
die in dem torn was, und fragt die yenen die by ir in dem torn waren was sie
thuon mocht.< frauw>, sprachen sie,< nit herferent uch, wißent das wir den
torn wol beschüten wollent wiedder morderet, ist er anders als küne das er yn
stürmen gethar! und wir forchten yn noch syn macht sere cleyn, noch alle
die von dißem lande, als lang als wir kost genung hieinne hannt.>
die koniginne was sere fro von dißen reden. und morderet, der da
ußen was mit syner gesellschafft, als er sah das er betrogen was und an der konigin
gefelet hett, da kam er zu synen lüden und fragte sie was er mit dißen dingen
thuon mochte, wann dißer torn were starck und werhafftig und sere wol gespiset,
und jhene die darinne sint weren sere byderbe lüte und küne.< was rates gebent
ir mir herczu?>< herre>, sprachen sie,< da ist anders nit zu zu thuon dann das
der torn gestürmet werde zu allen syten so dick und so manch werbe das es
wunder ist. und wißent das er nit von als großer stercke ist das sie yne uns nit
lang künnen fuorgehalten, in dem das yne nuo keyn hilff komet dann als viel
als sieselber hant.>< off myn truwe>, sprach morderet,< des bin ich nit beraten
das ich yn belig, ich were uwer dann baß sicher dann ich noch bin.> und sie
sprachen, sie theten im alle die sicherheit die er hieß. da sprach er:< so wil
ich das ir alle myn man werdent und das ir mir zu den heyligen schwerent
das ir mir helffent wiedder alle die welt und besunder wiedder den konig
artus, ob er mit gluck wiedder in diß lant keme, biß in den dot.>< das thün
wir uch gerne>, sprachen sie. da vielen sie nydder off yre knye vor yne und
wurden sin man und schwuoren zu den heyligen das sie im helffen wolten wiedder
alle die welt, als man eynem rechten herren billich helffen solte.
und da sie im dißen eydt hetten gethan, da sprach er zu yn:< lieben herren,
mit uwern gnaden, ir hant mir ere gethan das ir mich hant erwelet zu eynem
herren über uch alle und hant mir sicherheit gethan und sint myn man worden.
sicherlich, nuo bin ich uwer als sicher das da keyn so großer herre in der welt
ist, begünde er morn kriegen wiedder mich, ich getörst syn wol erbeyten off
dem felde, die wyl das ich uwer macht han zu hilff. nuon enist anders nit dann
das ir mir uwer vesten in die hant gebent.> und yglicher gab im zustuont synen
hentschuoh in lehens wise, und er enpfing sie alle. da gebot er zustunt das der
torn gestürmet wurde zu allen syten, und det sich wapen ein teyl syner lüte
und thet leytern off riechten und wolt thun off die zynnen stygen. wann die
in dem torn waren wapenten sich und lieffen zu den zynnen den thorn zu beschutten.
da möcht mann das gröst gespreng han gesehen groß und wünderlich,
wann sie wolten mit gewalt darinn stigen, wann irer vil was. aber die
darinn wolten des nit gestaten, wann sie erschlugen die und wurffen sie in den
graben und beschuotten sich als wol das, ee dann eyn ende wurde des tages, so
mocht mann der in dem graben gesehen me dann zweyhundert.
da die von ußen gesahen das sie sie also sere schedigten, da zogen sie sich
hinder wert und geboten das man das stürmen zu der zyt begebe; und es geschah
als bald als man es geboten hatte. und sie waren sere betrübet, die gesturmet
hatten, das sich die von innen also sere gewert hatten. also wart die koniginne
beseßen in der stat von logres und wart gesturmet dick und manig werb, wann
ir was gar wol geschehen das sie alsölch volck hette die sie alle zytt
wol beschuotten. eynes tags nam die koniginn eynen yren knecht dem sie wol
getruwet und sprach zu im:< du solt faren zu gaullen und solt besehen ob myn
herre der konig lebendig oder dot sy. und ist es das er lebet, so soltu im sagen
myn leben und myn wesen, und bitt yn, umb got, das er es nit enlaß, er kuom
mir zuhilff das sterckest das er künde, wann anders ich were geschant; wann
ich weiß wol das wir dißen torn nit lang künden behalten vor morderet und den
andern die yme helffent. und ist es das herre gawin dot sy und das du vor war
weist das er und der konig dot sint, so fare zu stunt zu ganue oder zu bennuick,
da du lanczlot findest. und als du yn funden hast, so sage im, ich enbieten
ime mynen gruß und das er es nit enlaß in keyner wyse, er kuome mir zu hilff mit
aller der macht die er haben kan zu ganue und zu bennuick. und mogest im
auch dann wol sagen, thü er es nit, das ich geschant werd und gebrant, wann
ich kunde mich nit lang wiedder morderets macht gehalten, in dem das er in
synem rade hat und in syner hilff alle die von dißem lande.>< frauwe>,
sprach der knecht,< diß alles sol ich wol werben, hilfft mir got das ich gesunt
in das lant kume von ganuen. aber ich forchten sere das ich nit uß dißem
torn möge kuomen zu mynem willen, wann er ist zu allen syten umbsaczt mit
unsern fynden, das ich nit darczu geraden enkan.>< ir müßent>, sprach sie,
< als viel thun das ir hinuß koment und das ir diße botschafft also thünd als
ich uch gesaget hann, wann anders enmag ich des verreters nit entladen werden,
got der wolt es dann!> und der knecht sprach, er wolt thun alles das er mocht
und wolt faren das früest das er künde.
des abendes, da es nacht was, da nam er urlaub zu der frauwen und kam
an die porten und det als viel das er durch morderets volck ging als wol das er
an keynen enden off gehalten wart, wann alle die yne gesahen wonden
das er yrer gesellen eyner were. und als bald als er in die stat kam in syn herberg,
da dett er als vil das im wart ein pfert, das was guot und starck und wol
lauffende. da macht er sich off synen weg wol früwe und fuor als lang biß das
er an das mere kame. da fuor er über, und da horte er zustunt mere das der
konig nit dot were, suonder das er hett beseßen die stat von ganuen. und da
wart er sere fro von dißen meren. - also leßt die abentüre zu sagen von dem
knecht und komet wiedder zu konig artus und zu syner gesellschafft.
nu sagt uns die abentüre das, da der konig artus hett belegen die stat von
ganuen wol zwen monat oder me, da erkante er wol das er mit dem leger keyn
ere nit mocht gewinnen, das die von der stat sich beschütten also wünderlichen
das es die von dem here zu mal verlorn. da sprach er eyns tags heimlich zu
hern gawin:< ir hant mich thuon anheben eynen krieg des wir nummer ere
gewinnen wiedder des koniges bans geschlecht; wann sie sint als byderbe lut
und als byderbe zu den wapen das in aller der welt nit als viel guter lüt ist.
nu besehent was wir gethuon mögen, wann wir mögen viel me verließen dann
gewinnen, in dem das sie in irme lande sint und hant viel guoter ritterschafft
under yne. und wißent wol, lieber neffe>, sprach der konig,< hetten sie uns also
sere gehasset als wir sie, so hetten wir lang zu mal verlorn in dem das sie geweltig
und mechtig sint. nu besehent was wir hie mit thuon mogen.>
< herre>, sprach herre gawin,< ich sol mich syn beraten und sol uch des antworten
noch oder morn früwe.>
des tages da gedacht herre gawin viel me dann er zu andern zyten pflag
zu thuon. und da er als lang het gedacht als er wolt, da rieff er eim von synen
knechten und sprach:< gang in die stat von gannes und sprich zu herrn
lanczlot ob er als vil byderbkeyt an im hab das er sich wiedder
mich des verantworten wolle das er mynen bruoder mit verretniß erschluoge,
ich sy bereyt das zu bewisen wiedder synen lip das er yn bößlich und verretlich
dot schlug. und kan er mich in dem kampff überwinden, so wil ich schaffen
das myn herre der konig sol faren in das konigrich von logres und sol des konigs
bans geschlecht nummer keyn leyt gescheen von dem konig von logres von
keynen sachen die under uns sint gewest. und mag ich yn erschlagen in dem
kampff, so enheischen ich anders nit wann das die zwen konig sollent syn man
werden. und will er des nit thuon, so scheyden wir nümmer von hindann, das
mög er wol wißen, biß das sie dot und geschant sint.>
da der knecht das horte, da begunde er recht sere zu schrien und sprach zu
hern gawin:< herre, was wöllent ir thun, ir ylent sere uch zu verderben und zu
döten, wann herre lanczlot ist ein zu viel guot ritter; und würdent ir erschlagen
in der wyse, so weren wir sere genydert und geschant, wann ir sint der beste
ritter den wir in allem dißem here hant. dann diße botschafft thun ich nit,
ob got wil, da ich uwern dot als schynbarlichen gesehen; dann ich were zu viel
böse darzu das von mynen reden ein als byderber ritter als ir sint sterben must.>
< alles das du mir gesagen magst>, sprach herre gawin,< das daugt nit, wann du
must diße botschafft thun, anders dißes krieges würd nümmer ende. und ist
es wol recht das es zuschen mir und im zu ende kuom, wann er und syn lip was
der erste anbeginde diß kriegs, und ich dete yn mynen herren den konig artus
zu dem andern male anheben. darumb ist es wol recht das ich die erst ere habe
oder den ersten ruwen. darumb sagen ich dir wol, sehe ich myn recht
nit als schinbarlichen, so wolt ich nit mit im anheben umb die besten stat off
ertrich, in dem das ich wol erkenne und weiß das herre lanczlot der byderbste
ritter ist den ich ye erkante. wann das weiß eyn yglicher wol das unrecht
und ungetrüwekeyt die machent den besten ritter von aller welt den aller bösten,
und getruwekeyt macht uß dem aller bösten den aller besten. und das
ist ein ding dar umb ich aller mynste forchten lanczlot, weren wir zusamen komen,
wann ich weiß wol das das unrecht syn ist und das recht myn. darumb sollent
ir noch nymans myn sorg han, wann in allen enden hilffet got dem rechten
also ist myn glaube.> und redt als viel mit dem knecht das er
im kam gelobt die botschafft zu werben.< und besehe>, sprach herre gawin,
< das du morn biß primzytt da syest.> und er sprach, er solt zu der zyt wol da
syn. des nachtes retten sie nit mer da von und hetten acht tag ziel genomen
zuvor, die solten uß gan des dritten tages darnach.
des andern tags zu primzyt da ging der knecht zu ganuen wert und beyt
alda biß lanczlot offgestanden was und das er und die andern zwen konig
hetten messe gehört. und da sie yn den pallast waren komen und waren geseßen
off die meysten fenster von dem pallast, da kam der knecht zu lanczlot
und sprach:< herre, zu uch sendet mich herre gawin, des konig artus neffe, by
dem ich bin, und enbüt uch, ist es das uwer lüde und die unsern zu hauff koment
als dick als sie hant gethan, so mag es nit syn, es sy zu viel groß schade
zu beyden syten. wann thunt es wol, er enbüt uch diß: gedörrent ir uch annemen
diß das er bereyt ist uch zu bewysen, das alle die von dißem land zusehen
und alle die hie umb siczent, das ir bößlich und verretlich synen bruder hant
erschlagen? und mag er uch uberwinden in dißem kampff, so ir dem dot nit
engant, wann, sunder zwyvel, so nem er vor uwer heubt nit alle die welt zu beßern,
und uwer neffen sollent darzu manne werden. und mögent ir uch beschütten
und yne uberwinden, so sol der konig, syn oheym, faren zu logres und
sol uch nümmer me geschaden alle syn leben. und versagent ir im
das das ir syn nit dürrent mit im beginnen, so möcht uch alle die welt wol übel
sprechen und schinbarlich sehen das ir unrecht hettent darumb das er uch anspricht.
nuo besehent was ir thuon mögent, wann diß hat er uch mit mir
enbotten.>
da lanczlot diß hort, da antwort er im also zorniglichen von dißen meren,
dann suonder zwyvel, er wolt sich nit gern an nemen zu kempffen mit hern gawin:
< sicherlich, lieber geselle, diße botschafft ist mir sere groß und starck,
wann ich begünde nümmer in eyn kampff zu treten mit herrn gawin umb syn
byderbkeit und umb die großen gesellschafft die wir gehabt han sither das ich zu
erst ritter wart. aber die ansprach ist zu groß als von verretniß das ich geuneret
were so ich mich nit werte. wann der geschant ist der sich nit weret so man yn
anspricht von verretniß dann von andern sachen. darumb sagent im von mynent
wegen, wil er diße gelubde verbürgen, er findet mich also gewapent welche zyt
das er wil. nuon mögent ir hinweg gan und mögent im diß sagen
von mynen wegen, nit umb des willen das ich yn forchten, wann umb des willen
das ich yn lieb hann und hatte, also das ich in keyn ander wyse nummer were
in keynen kampff getreden.> und er sprach, die botschafft wolt er thuon. da
schied er von dannen. da antwort konig bohort lanczlot:< sicherlichen,
also dörlicher ansprachen beguonde nye keyn als wyse ritter als herre gawin
solt syn! wann das wißen sie alle wol das ir syner bruder nye keynen mit
verretniß erschlügt, wann es was offenbare und da noch me dann hundert ritter
waren.>< ich sagen uch>, sprach der konig leonel,< warumb das er es duot in der
wise. er hatt als großen ruwen von synen brüdern, die erschlagen sint, das
er es nit rechen mag zu synem willen, das er lieber dot were dann lebendig. und
er reche sich an hern lanczlot lieber dann an keynem andern menschen, ob er
möcht, und darumb hat er yn als dörlichen angesprochen, wann im ist als mere
das er sterbe als er lebe.>< ich gleuben>, sprach lanczlot,< das ir uns kurczlichen
werdent gesehen in dem kampff. doch weiß ich nit wie es mir gan
solle, wann also viel weiß ich wol, hette ich überwunden als ferre das ich im das
heubt entwapent hett und das ich im das heubt solt abeschlagen, ich endete
es nit, der mir alle diße welt gebe. wann er düncket mich zu viel ein
byderbe man, und es ist eyner von aller der welt der mir nit zu höre, den ich
me gemynnet hann und noch thuon, on alleyn den konig.>< off myn truwe>,
sprach der konig bohort,< ir sint ein wunderlich man das ir yne als lieb hant
von herczen, und er haßet uch als dörlich.>< sicherlich>, sprach herre lanczlot,
< ir mögent wunder gesehen, dann er kan mich nit als sere gehaßen, ich hab
yne als lieb. und ich sagen es uch nit also schinbarlichen, wann ich bin in dem
puoncte da ich sterben muß oder genesen, sitherre das ich zu dem kampff muß
komen.>
solche rede sprach herre lanczlot von gawin, des sich alle die wunderten
die es horten und lobten yn viel me dann sie zuvor hetten gethan. der knecht,
der da von herrn gawin was komen, als bald als er die antwort hatte gehort von
herrn lanczlot, da scheit er von ime und kam wiedder zu herren gawin und erzalt
im das er gehört hett, und sprach zu im:< herre, an dem kampff sollent ir
nit felen, mögent ir icht finden burgen geyn lanczlot das der konig dann hinweg
fare in syn lant, ist es das er uch uberkuomen mag in dem kriege.>< off myn truwe>,
sprach herr gawin,< thuon ich nit als viel das ich im lonen sol, so wil ich
nümmer wapen me gefuren. nu schwig und nit rede me von dißen sachen die
ich wil dencken zu ende zu bringen!> da kam er zu dem konig und viel off
syne knye und sprach:< herre, ich bitten uch das ir mir ein gabe gebent.> und
der konig gelobt sie im sere gütlich, als der da nit wüst was er im
heischen wolt, und nam yn mit der hant und hub yn off. und herre gawin
danckt im sere und sprach:< herre, wißent ir was ir mir hant gegeben? ir
hant mir gelobet das ir mir verbürget zu lanczlot das, mag er mich uberwinden
in dem kampff, das ir dißen leger begebent und sollent faren in das konigrich
von logres, in der wise das als lang als ir gelebent so ensollent ir mit yn nümmer
mer gekriegen.>
da der konig das hort, da wart er recht sere erferet und sprach
zu herrn gawin:< hant ir dann den kampff versprochen wiedder hern lanczlot,
mit was rates hant ir das gethan?>< herre>, sprach gawin,< im ist also, diße
ding mögen nit dahindann bliben, dann das unser eyner da dot oder verwundet
lige, wann es ist gelobt von uns beyden parthyen. darumb so müßent irselber
yn allen geloben also, werde ich verwuont oder dot geschlagen in dem kampff,
das ir guten frieden sollent halten mit yne, und als lang als ir lebent, so sollent
ir yn nümmer leyt gethuon, sie thun uch dann zu erst.>< sicherlich, lieber neffe>,
sprach der konig,< dwyl das es also ist, so bin ich des also zornig und als betrübt
als ich in langer zytt ye mer wart. noch ich enweiß keynen ritter in der welt,
ich sehe uch lieber mit im kempffen dann mit dem, wann dißen, suonder zwyvel,
erkennen wir vor den besten ritter und den aller besten von der welt. darumb
so forchten ich mich vor uch also sere das ich wolt lieber hann verlorn die beste
stat die ich han, das ir des nye rede hettent gehabt, und umb got, mögent ir,
so laßent da von!>
< herre>, sprach herre gawin,< die rede hatt sich yczu als ferre ergangen das
es nit mag abgan, und möcht es dann wol syn, so dete ich syn doch nit in keyner
wyse, wann ich haßen yne also sere das ich lieber dot were, ee ich diße abenture
liß ligen. wann were got als guot das ich yn zu dem tode bringen möcht und
das ich myn bruder rechen mocht, so enwürde ich nümmer betrübt umb keyn
sach die mir geschehen möcht. und ist es das er mich dot schlecht, so hat
myn betrübkeit doch eyn ende die ich tag und nacht hann, wann, das sollent
ir wol wißen, das ich diß angehaben han, das ich fröer were dot dann lebendig.>
< lieber neffe>, sprach der konig,< nuo müß uch got helffen, wann sicherlich,
ir getadent nye keyn ding dar umb ich als betrubet were als ich umb des willen
bin, und mit rechte, wann herre lanczlot ist ein zu viel guot ritter, und ir hant
yn doch zu andern zyten versucht, als ich uchselber han horen
sagen.> da sprach herre gawin zu dem knecht der die botschafft hett gethan:
< gang hinweg zu hern lanczlot und sprich das er mynen neffen den konig artus
und mich kuom gesehen das wir zu im sprechen mögen selb dritt. also sol auch
myn herre komen und alle die da mit im koment.>
der knecht schied alda von synem herren und kam in die stat und fant den
konig bohort und synen bruoder und hern lanczlot in eim heimlichen radt uff
den fenstern von dem pallast, und retten noch von den sachen die yne herre
gawin hett enbotten. und herre lanczlot sprach das es im sere leyt were das
er mit herrn gawin kempffen solt; er wolt lieber wiedder zwen die besten ritter
kempffen von allem dißem here dann mit im alleyn, umb die groß liebe die er
zu im hett. der knecht kam aldar da sie saßen und viel zu fuoß vor lanczlot
und sprach:< herre, zu uch sendet mich herre gawin und konig artus und enbiedent
uch das ir hinuß farent und besprechent sie selb dritt uwer geselschafft
zu mal bloß, wann also sollent sie auch zu uch komen. wann er wil das diß
ding vor sich gehe in der wise das von beyden syten nymans hindersich treten
möge.> und lanczlot sprach, er wolt gern dar faren und wolt mit im bringen
den konig bohort und synen bruder. da schiede er von dannen und kam zu
synem herren und zu konig artus und sagt yn wie sie geantwort hetten.
da saß der konig off und hieß den konig carades mit im faren, und der dritt
das was herre gawin. und furen zu der porten wert von der stat zu mal bloß
und waren gecleidet mit zindal, umb der hicze willen die da sere groß was.
und da sie nahe by die porten von der stat kamen, da sahen sie zu der porten
uß faren den konig bohort und hern lanczlot und hector. und als bald als
sie als nahe by ein kamen das sie zu einander reden mochten, da sprach lanczlot
zu konig bohort:< laßent uns abstan gein mynem herren dem konig, wann er
ist von den biederbesten in der welt.> und sie sprachen, sie wolten gein yren
dotfinden nit abestan, ob got wil! und er sprach, wie wol das er syn fynt
were, so wolt er doch gein im abestan, wann er hett im mer ere gethan dann
im keyn man ye getet in der welt. da stunde er abe zustuont. da yne die andern
zu fuoß gesahen, da stuonden sie auch abe umb synen willen. und
der konig sprach zu den die da by im waren:< sicherlich, an den dryen herren
hann ich gesehen darumb sie alle die welt sol lieb han. wann an ynen ist
hubschkeyt und frümekeit mer dann an keynen in der welt die ich
ye gesah, und sie sint von als guoter ritterschafft das in alle der welt nit ir glich
ist. nu gebe got das zuschen uns und yne als groß liebe werde
als wir ye under ein gewuonnen. als helff mir got, ich wer syn fröer dann der
mir gebe die beste stat von der welt.>
da saß er abe von synem roß, also daten auch die andern. und lanczlot,
als bald als er nahe by yn kam, da gruoßt er den konig sere hoch, und mit dem
so was er doch vol scham, wann der konig gruoßt yn nit wiedder, darumb da er
wustt das herre gawin sich des sere betrubet hett. da sprach er:< konig artus,
ir hant mir enboten das ich mit uch wol sprechen kuomen; nu bin ich hie, besehende
was ir mir sagen wollent.> und herre gawin sprang her vor und antwort
vor den konig und sprach:< herre lanczlot, myn herre der ist herre komen
das er uch wil thuon das ir begeret hant. ir wißent wol das zuschen mir und
uch ist ein kampff gesprochen als von großen sachen als von verretniß umb
mynen bruder den ir erschluogent in verretniß. und dar zu bin ich bereyt das
zu wisen das ir das mit verretery hant gethan, und ir wollent es beschütten.
wann umb des willen das ir nit enwöllent das nach der zyt keyn krieg me zwuschen
uch und dem konig sy, darumb so wollent ir, als mich düncket, das myn
herre der konig uch gelobe als ein konig: uberwindent ir dißen kampff, so sol
myn herre noch syn man uch nümmer keyn leyt gethuon als lang als ir lebent
und sollen den krieg zu mal gewerden laßen und sollent in ir lant faren.>
< herre gawin>, sprach lanczlot,< wer es uch lieb, so ließen wir dißen kampff
gewerden. wann es ist nuo also ferr komen das ich nit da von mag gelaßen,
wann es wer mir schande, und man zelt mir es vor zagkeyt. wann ir und der
konig artus hant mir als viel ere gethan das ich sere kam mag den willen gehan
das ich wapen trag oder an thü wiedder uch. und wißent das ich das nit
sprechen umb forcht wegen uch zu forchten, wann umb recht groß güte und liebe;
dann wann ich gewapent bin und off myn roß gesicz, ich getruwe mich gnung
zu beschütten wiedder uch. und das sprechen ich nit umb das ich mich rüme
das ir nit werent der beste ritter von der welt, dann das ich wolt das
ein fried zwüschen uns were, ob es uch lieb were. und umb einen frieden zu
machen, so wolt ich thün in gottes ere alles das ir mir möchtent gebieten, also
das ich und hector uwer man wurden und deten uch hulden alle die yene von
unserm geschlecht, suonder alleyn die zwen konig, wann ich wolt nit das sie sich
zu ymant verbünden. das det ich alles und noch mer! wann ich wil uch
zustunt schweren off den heyligen, ist es uch lieb, das ich wil scheiden
morn ee primzyt von ganuen und wil gan wüllen und barfuß zehen jare in dem
land, und sterben ich innwendig der zyt, so verczihen ich uch mynes todes und
thuon uch des lose zelen alle myn fründe. und komen ich nach den zehen jaren
herrewiedder, so laßent mich uwer gesellschafft han als ich sie biß herre gehabt
han. und noch wil ich ein andern eydt thuon, da ir denckent, umb des willen
das zuschen uch und mir deste mynner zornes sy. ich wil uch schweren zu den
heyligen das ich nye mit mynem offsaczt erschlug gahariet uwern bruder und
das es mir viel leyder ist dann es mir lieb sy. und das alles thun ich nit umb
des willen das ich uch forchten, suonder umb rechtes willen und darumb das
mich düncket das es groß schad were das unser eyner den andern erschlug.>
da der konig horte die groß bescheydenheit die lanczlot bott umb das er
frieden mocht han, da hett es yn groß wunder, wann er het nit gedacht in keyner
wyse das er es im als viel solt gethan han. und sprach zu hern gawin mit
weynenden augen:< lieber nefe, thünt als uch lanczlot bittet, wann sicherlich
er enbütet uch alle die bescheydenheit die keyn ritter dem andern bitten mag
umb keynes synes frundes willen der da erschlagen were. wann sicherlich,
nye keyn alsolch man gebot dem andern das er uch gebotten hat.>< herre>,
sprach herre gawin,< keyn bitten endaugt nit, mir wer lieber das mir
ein glene were durch myn bruost gestochen und das man mir hett gezogen das
hercz uß dem buch, ich solt thun das ich gelobt hette, es sy myn dot oder myn
leben.> da nam er synen hentschuch und bot yn dem konig und sprach:< herre,
hie bin ich bereyt zu bewisen das lanczlot mynen bruder verreteclichen erschlagen
hat, und den kampff sollent ir sprechen was tages das ir wollent.>
und lanczlot kam hervor und sprach zu dem konig allweynende:< herre, dwyl
das ich gesehen das es nit anders syn mag, beschütte ich mich nit von dem das
er mich hat angesprochen, so hielt man mich vor keynen ritter. nement hie
mynen hentschuch mich zu beschütten von der ansprach; und doch ist es mir
sere leyt das ich es thuon muß, und es sy morn, ist es herrn gawin lieb.> und
er volgte es sere gern und auch der konig. und der konig nam die hentschuch
zu beiden syten. und herre lanczlot sprach zu dem konig:< herre, ich bitten
uch das ir mir gelobent als ein konig das, ist es das mir got die ere gibt das ich
yne uberkuomme, das ir dißen leger begebent und farent in das konigrich von
logres mit allem uwerm volcke, also das als lang als ir lebent uns nümmer leyt
sollent gethuon, noch uwer man keyner von uwernt wegen, wir thün uch dann
zu erste!> und er gelobt es im als ein konig.
da schied der eyn von dem andern. da sprach hector zu
herrn gawin:< ir hant versprochen die höhste besserunge die ein solch man
als myn herre ist ye keynem ritter gebieten mocht. sicherlich, an mynem
ende so wolt ich das es uch misseging, also thuot es auch!> und lanczlot sprach
zu hector das er schwieg, da det er es. und da schieden sie und kamen zu
yren pferden; und diße fuoren zu der stat und die andern zu yren gezelten. und
ir gesahent nye als groß geschrey als herre ywan beguonde zu stellen, da er vor
war wuost das der kampff vor sich ging zuschen lanczlot und herrn gawin. und
kam zu herrn gawin und schalt yne sere und sprach:< ach herre, was hant ir
gethann! haßent ir uwer leben also sere das ir hant angehaben eyn kampff
wiedder den besten ritter von der welt, des sich nye man understuont, er wurd
zuletst von im geschant? und ir sprechent yne zu unrecht
ane, und er sol sich beschütten mit synem rechten, das hat mich sere wuonderlichen
von uch!>< nu laßent das gewerden, herre ywan, wann ich weiß
das ich recht han und er unrecht. darumb so forchten ich mich deste mynner
und kempffe deste sicherer mit im, wer er noch beßer ritter dann er ist oder
syner tusent.>< sicherlich ywann>, sprach der konig,< ich wolt lieber han verlorn
myn konigrich halb das diß nye were angehaben worden und das es
als ferre komen were als es ist. wann sitherre das es nit anders ist oder syn
mag, so sollen wir besehen was es werde und sollen beyden der gots gnaden.
und noch dann hatt er groß wunder gethan, wann herre lanczlot bot im, er
wolt syn mann werden umb eynen frieden zu gewinnen mit allem synem geschlecht,
suonder alleyn die zwene konig. und er wolt des nit; er wolt syn
bitfart gann wol zehen jare, und als er herwiedder keme, so hiesch er anders
nit dann das er unser geselschafft hette.>
< sicherlich herre>, sprach herre ywan,< das was zu sere geboten; nu sehen
ich nit anders dann das ir unrecht hant. nu gebe gott das es uch nit missege.
wann sicherlich, ich geforcht uwer nye so sere vor ungluck als ich nu yczu thün,
darumb das ich off der andern syten das recht gesehen und off dißer syten das
unrecht.> zu viel großen ruwen hetten die von dem here des konig artus von
dem das herre gawin als dorlich hatte lanczlot kampffes angesprochen. des
schruwen sie alle die besten und hatten großen ruwen, wann ir hercz
gedacht das ir zung nit getorst kallen das unrecht das gawin hette. aber
den von der stat was es nit zu mal leyt. wann da sie horten den großen glimpff
den er im hett geboten, da sprachen sie alle das im got schande senden müst,
wann sicherlichen, das were zu viel ußer maßen groß hoffart gewest das er das
verschmahet hette.
die nacht wacht lanczlot in der stat in dem großen mönster von der stat
mit großer gesellschafft und det des nachtes syn bycht von allen den
sunden da er sich inne schuldig wüste geyn unserm herren got. wann er forcht
sich sere geyn herrn gawin, umb syner bruder willen die er im erschlagen hett.
und da es kam an den tag, da ging er schlaffen und schlieff biß primzyt, und
also daten alle die andern die da by im waren. da es an die primzyt kam,
lanczlot, der da sere ylte zu thuon das er thuon must, stunt off und thet sich an.
und da er in den pallast kam, da fant er viel herczogen, fursten und herren die
syn warten. da hiesch er syn wapen, und die bracht man im guot, rych und
schöne und alsölch das in allem dem lande keyn besser waren, starck und glyssende
und licht. da wapeten sie yn das best das sie kunden, also das man alda
mocht gesehen weynende manchen großen herren, und ir yglicher flißete sich
das er yn wapent das im nüst nit gebreche. und da sie yn hetten bereyt das
best das sie kuonden, da gingen sie von dem pallast und kamen in den hoff herre
nydder, und lanczlot saß off syn roß, starck und schnelle und schöne, uberdeckt
mit eim syden duoch. und da er was offgeseßen, da saßen die andern alle
auch off umb das sie im gesellschafft deten. und da fuore er zu der stat uß,
in der wise das man da mocht han gesehen mer dann zehen tusent, der keyner
enwas, er het synen lip in den dot gegeben umb herrn lanczlots willen, were
es not gewest alda und zu aller stunt.
da furen sie als lang biß das sie kamen in ein wiesen, die stunt vor der stat
da der kampff solt syn. und sie waren also betrübt, und ir keyner was der
da wapen füret dann lanczlot alleyn, und fuor auch nye keyner in den kreiß
dann er, wann sie blieben alle by der stat halten. und die von dem here kamen
uß den gezelten und brachten herrn gawin das roß geleit, und die
großen herren hetten yn gewapent und kamen zu dem kreiß, recht also das
die von der stat hetten gethan, und waren auch alle bloß. und der konig nam
hern gawin mit der hant zu der rechten syten und fuort yn in den kreiß. wann
er schrey als herczelich als ob alle die welt het dot vor im gelegen und sprach:
< herre, farent hinweg das uch got müß die ere geben das ir dießen
kampff uberwinden müßent.> und herre lanczlot macht ein crücz vor sich
mit dem das er yn fure und bevalh sich got.
der tag was schön und clare, und die sonne was offgangen, die begunde
schynen uff die wapen. und die ritter waren byderbe und starck, die lißen
lauffen der eyn zu dem andern und senckten ir glenen und traffen sich als hart
mit irem zukomen das die glenen furen zuostücken. und da traffen sie sich mit
den liben und mit den schilden das sie sich stießen an den brüsten und angesichten
und falten sich zu der erden als verirret das sie irselber keynen rat nit
wüsten; wann sie lagen in der wyse als sie dot weren gewest, und die roß,
da sie ledig wurden von iren herren, da flohen sie beyde recht biß an die geczelt,
und da was nymand der ir keyns bestunde zu halten, wann sie gedachten anderswar
zu das yn naher ging. in dem da sie waren gevallen, da mocht man gesehen
manchen byederben man betrubet und manchen trehen zu den augen ußfließen
und manig suffczen uß des herczen grunde komen. uber ein lange wyle stuont
lanczlot zu erst off und nam syn schwert mit der hant, wann er was sere verirret
gewest mit dem falle den er gethan hett. und herre gawin was nit vil mude,
er stuont auch uff und lieff zu synem schilde der im enpfallen was, und nam da
escalibort das gut schwert, das da konig artus was, und lieff zu lanczlot
und gab im einen schlag wunderlich groß uff synen helme, der yne sere erferte
und schmarczt. und herre lanczlot, der da manch großen schlag geben hatte
und enpfangen, sparte es gawin nit, wann er gab im einen schlag uff synen helme
das er zu halten gnug hett. und da beguonde sich das geschleg wünderlich
groß zu heben zwuschen yn zweyn das es nye so groß von zweyn rittern wart
gesehen, und der sie beyde gesah die schleg geben und enpfangen der mocht sie
wol vor byderbe lüt halten.
in der wyse weret das geschlege ein lange wile, und ir einer het dem andern
geben mit den scharpffen schwerten die grösten schlege dick und manigwerbe,
das yne die halßberg zu mal zurbrachen, und die schilt waren so zurspalten das
man an manchen enden die fuost möcht hann durch sie gestoßen, und waren
zurbrochen oben und unden. und die helm die sie guot hetten, die waren yne
wenig nucze; wann sie waren also geergert von den großen schlegen,
die da mit den schwerten waren daroff geschlagen, das sie ynen nah halb off den
schultern lagen. dann weren sie als von großer stercke gewest als sie zu erst
waren, sie möchten sich lichticlichen erschlagen han in dem das ir wapen zurbrochen
und böse an manchen enden waren. wann sie waren auch als
mude und verarbeit das sich die schwert wanten in yren henden als ir einer den
andern schlagen wonde. und yr was keyner, er hett mer dann sieben wunden,
da ein ander von der aller minsten gestorben were. und doch umb alle die
arbeit und das blut das sie verlorn hatten, diß gereuffte wert biß nach sextezytt;
da gingen sie, suonder zwyvel, rasten als die da der arbeit nümmer enlyden
mochten. da zoch sich gawin zu erst uff und rast ein wenig off synem schilde
umb das er synen athem ein wenig erholte. also dete auch lanczlot, wann
im was syn auch not.
da der konig bohort gesah das herre lanczlot auch rast, da sprach er zu
hector:< nuo aller erst so hann ich mynes herren sorg, wann an keyner statt,
dar ich ye kam, so gesach ich nye das er rasten müst umb alleyn eynen ritter
müde zu machen, und er rastet yczunt mitten jn dem kampff. sicherlich, das
ist ein ding das mich sere betrübt macht, das wißent!>< herre>, sprach hector,
< ir wißent, sicherlich, were es nit umb die großen liebe die er hatt zu
herrn gawin, er endet syn nit, wann es ist im nit sere groß not, das weiß ich
wol in dem das ich yn erkennen vor den besten ritter und den wysesten man
der da lebet.>< nuon müß got synen willen thuon>, sprach konig bohort,< wann
yczu wolt ich an myn ende geben alle die welt, were sie myn, darumb das ich
yczunt were in syner stat geyn herrn gawin.> also rasten die zwey ritter in dem
kampff, und ir eyner was ein wenig von dem andern gegangen. wann da es darzu
kam und herre gawin schinbarlich gesah das es mittag was, da rieff er lanczlot
wiedder in den kampff und sprang herfür gein im also reschlichen und also
bald als er des tages nye schlag geschlagen hett. da hub sich das geschleg
sere groß, und ir eyner traff den andern sere hart. und lanczlot sprach zu
imselber:< off myn trüwe, ich gleuben anders nit dann das dißer man ein tufel
sy oder ein zeuberer; wann er was vor by kampfffellig worden, und das ich yne
wol lichticlichen wolt han gefelt, und yczu finden ich yn als frisch und als starck
als ob er hut schlag het geschlagen, das hat mich groß wuonder.>
also sprach herre lanczlot von hern gawin, dem syn stercke was gewahßen
umb den mittage. und er hett ware, wann er begunde es nit da zu erste, wann
an allen enden da er ye gestritten hett, da hatt man schinbarlich gesehen das
im syn sterck allewegen wuochs umb den mittage. und umb das
das es etschlich lüt wolten han vor ein mere, so sol ich uch erzelen wannen im
das kam, als es die schrifft schinbarlichen sagen sol.
es was ware, der ritter gawin wart geborn in dem konigrich von organie
in eyner stat, die was geheißen gelone. und da er geborn was, da was der
konig bocher ser fro von dem das im unser herre eynen sone hett geben. da
det er yn füren in eynen walt, der nahe da by stunt, zu eynem clüsener, der
darinn wonet. und der guot man was von eynem heiligen leben, wann unser
herre gott det dick zeychen umb synen willen von lamen die er det
gan und von blinden die er det gesehen, und manig zeichen det unser herre gott
umb des guten mannes willen. der konig sante das kint dar, umb das er nit
wolt das es von keynem andern manne den tauff enpfinge dann von im. und
da der guot man gesach das kint und da er wüst wer es was, da kuost er es und
nante es gawin, wann also hieß auch der guot man, und das kint wart recht
getaufft umb den mittentag. da das kint getaufft wart, da sprach der ritter
eyner, der das kint dar het bracht, zu dem guten manne:< herre, umb got, thund
als vil das uch syn der konig von organa dancken möge und das er sich geyn
uch beloben möge, das diß kint, als es darzu kömet das es wapen tregt, das
es ettwas an im gehaben moge umb uwers gebetes willen, das es deste beßer
sy von ritterschafft dann ein ander.>< sicherlichen, herre ritter, die gnad komet
nit von mir sunder von dem rechten herren, des man wir alle syn. doch so
mag diß kint umb myns gebetes willen ein byderbe man werden und besser
dann ein ander ritter, so sol es syn. dann belibent noch hint die nacht hieinnen,
so soll ich uch morn fruwe sagen wie gut ritter das er werden sol.>
die nacht so verlieben des koniges diener alda by dem guten manne. und
des morgens, da der gut man hett meß gesungen, da kam er zu yne und sprach:
< ir herren, von dißem kinde, das da hie ist, so mag ich uch wol sagen das er ein
ritter wirt der da viel arbeit liden sol als lang als er zu wapen rytett, und er sol
gepriset werden von ritterschafft uber das meist teyl syner gesellschafft.
und als lang als er lebet so wirt er nümmer uberwunden umb den mittage.
und also viel ist er deste besser umb mynes gebetes willen das alleczitt umb
den mittag, uff dieselbe zyt als er den tauff entpfing, sol im syn sterck und krafft
wiedder komen in allen den enden dar er komet, wie groß arbeit das er hat gehabt von
erst, und sol wol gerast und als frisch syn als da er anhuob. und er sol des sicher syn
das er zu der zytt nümmer uberwunden wirt an keynen enden, noch stirbet von
dem wapen.> und recht als im der guot man hett gesagt, also geschach es auch,
das alle zytt so kam im syn sterck wiedder umb den mittag, da von das er sither
manchen byderben man zu tode schlug und überwant manchen kampff als
lang als er wapen fuort. und als es darzu kam das er streyt wiedder
eynen ritter von großem lob und von großer starckheyt, der ylte yn das meyste
das er mocht biß an den mittag, also das er zu der zytt und zu der stunt als
müde was und verarbeyt das er nit fort mocht. und so er dann rasten wand,
so lieff herre gawin über yn da baldest das er mochte, als der da zu den stuonden
starck wart und licht, und dann bracht er yn zustunt zu falle, und das was ein
ding das da manig ritter forcht, in einen kampff mit im zu treden, es were dann
nach mittag.
die gnade und die tugent hett er umb des guten mannes gebett willen, und
das scheyn im wol des tages da er streyt wiedder des konigs bans sone, wann
man sach schinbarlichen und erkant es auch wol das herre gawin von erst rasten
muost, also das er fellig was. wann da im syn macht was wiedder komen als
er gewan was, da fuor er über herrn lanczlot also behendiclichen das, were yne
sah, den duocht das er huot schlag hett gethan, als behende und als licht was er.
und da begunde er lanczlot zu suchen als nytlichen das er im det das bluot
ußgan mer dann an zehen enden. und er sucht yne dester mer, wann er gedacht
yne zu fellen umb die stuont, und auch gedacht er wol, wer es das er yne
nit felte zu der stunt, das er yn nit kuonde überkumen. und dar umb so
schlug er die grösten schlege mit dem scharpffen schwerte, recht als er off eynen
amboß schluge, und zurbrach im synen halßberg und det die stück fliegen hien
und dare, und zerbrach im synen helm und ergerte im den sere und schlug im große
stücke von synem schilde oben und niden, und schlug im wunden groß und cleyn,
da er yn treffen mocht, off das bloß fleisch. und lanczlot wunderte sich des
sere das er an im gesach, das er nit wüst was er solt sprechen. da bedeckte
er sich doch mit synem schilde und leyte es von herrn gawin ein wyle; doch
leyde er es nit zu mal, dann er gab im auch große streych zu wylen dick und
manig werbe. und da der konig bohort gesah das es syn herre mit dem
ergsten hett und das er wenig anders det dann er sich uberdeckte, da sprach
er als hoch das es viel lüt wol mochten hören:
< ach herre got, was gesehen ich nuon? biederbekeit war bistu kuomen!
ach herre, sint ir bezaubert das von allein eynes ritters henden sint ir überkumen?
ich hann uch doch alleczyt gesehen thuon mit den henden me dann die besten
zwen ritter von der welt mochten han gethan, und sint nuon müde alleyn von eynes
ritters henden!> also weret der kampff biß noch nonezytt, das lanczlot nit
anders gethan hatte dann die streyche herrn gawins zu dulden. und da sich herre
lanczlot hett erholt, da lieff er uber herrn gawin und gab im uber den helm
eynen also großen schlag also das er yn det stürczen uff syn knye, und er was
also beladen mit dem schlage das er sich mit gewalt muost uberdecken.
und da schluog lanczlot off yn dicke und manig werbe und gab im
groß schlege mit dem scharpffen schwert und nam der erden uber yne. und
herre gawin, der sich yczu also sere forcht als er ye mer gedet, und er gesach
sich in abentüre alle schande zu enpfahen, were es da er sich nit kunde beschutten,
und da ermant er sich, wann er forcht des todes, und nam alle die sterck an
sich die er ye gewann; und beschuotte sich also wünderlich das umb die groß
arbeit die er hett, da schoß im das bluot zu muonde und zu nasen uß, one das im
zu den andern wunden ußrann an manchem ende me dann im guot was. also
werte der stryt von den zweyn rittern biß nach nonezyt. die zwene wurden sere
müde, das man es wol an yne prüfen mocht, und der plane dainne sie stryten
was sere besprenget mit stücken von den halßbergen und den schilden, wann
herre gawin wart darzu bracht der wunden halben die er enpfangen hett das
er anders nit sicher was wann des todes. und lanczlot was auch nit als gesunt;
im were me not gewesen das er gerast hette dann gestritten, wann herr gawin hatte
yn des tages sere geylet und als kurcz gehalten das er im das blut hatte uß thun gan
me dann an vierczehen enden. und weren es auch ander ritter gewest, sie
müsten dot syn verliben von dem bluotvergießen das sie daten. wann
sie hetten als guoten muot von herczen das es sie wenig ducht syn alles das sie
hetten gethan, ir eyner brecht den andern zu dem tode oder dar zu das man
den besten alda müst han gesehen des tages.
in der wyse so werte das biß nach vesperzyt, da wart herre gawin als müde
das er kam syn schwert und synen schilt gehalten kunde. und her lanczlot
der was noch nit zu viel müde und der doch arbeyt genung gelitten hett, were
es im zu liden kuomen, er gab im groß schlege und furte yn ein wyle herre, die
ander dare. und herre gawin leyt es alles und bedeckt sich mit synem schild,
als viel als er des noch hett, das beste das er mocht. und da lanczlot gesach
das er yn darzu bracht hett das alle die da waren schinbarlichen gesahen das
in im keyn beschutniß me was das im icht viel helffen mocht, da trat herre lanczlot
hindersich und sprach:< herre gawin, es ist nuo wol zyt, als mich duncket,
das ich der ansprach qwyt sy die ir mir off hant geworffen, wann ich han mich
wol geyn uch beschüt biß vesperzyt. wann were den andern an spricht zu
verretniß, der sol synen kampff überwuonden han vor vesperzyt, oder er hat
syn ansprach verlorn mit recht.
diß sagen ich uch>, sprach lanczlot,< umb des willen das ir uch uber uchselber
erbarmet, wann sicherlich, behertent ir es noch lenger, so mag es nit gesyn,
unser eyner müst schentlichen sterben und das doch schaden brecht
alle unserm geschlecht. dann umb got und umb des willen das ich noch thuon
was ir mir gebietent, so bitt ich uch, laßent das gewerden, und nit darumb das
ich uch förchten!> und herre gawin sprach, nuo müst im got nummer gehelffen,
ob er das ummer mit synem willen gedet,< wann ir sollent des sicher syn>, sprach
er zu herrn lanczlot,< das es nit also syn mag, unser muß eyner in dem kreiß
sterben.> von den reden so wart lanczlot sere betrübet, wann er wolt in keyner
wise das herre gawin sterben solt umb synen willen; wann er hett yn also viel
besucht des tages das er des morgens nit hett gedacht das er also byderbe solt
syn gewest, noch das er als vil tugent an ime solt gehabt han als er des tages an im
funden hatt; wann da enwas keyn man in der welt der da guote ritter lieber
hett dann herre lanczlot. da ging er dare da der konig was und
sprach:< ach herre, umb got, so radent gawin das wir abelaßen, ee das wir
wiedder zu hauff komen! wann sicherlichen, komen wir noch eynest zu hauff,
so geschicht ein schade der da nümmer kan gebeßert werden umb keyn ding
das da geschehen mag keyns tages, und were da schentlichen stirbet, des geschlecht
blibet schemig und betrübt.>
da der konig, der da wol erkante das herre gawin das ergst hett gehabt,
verstuonde wol die güt von lanczlot, da antwort er im allweynende:< herre
lanczlot, er leßt nit da von, wie wol er unrecht hat! wann ir mögent wol
da von laßen, wann die zyt von dem kampff ist nuo hinweg, und ir hant wol
gethan, das ir soltent, und er bößlich.>< herre, endecht ich nit das ir mir es
vor unbescheidenheit oder vor boßheit erzeltent, ich ging hinweg und ließ yn
in dem kreiß.>< sicherlich>, sprach der konig,< das were eyn ding des ich sere
begeren, das ir hinweg gingent; und ir gedadent nye keyn ding umb mynen
willen des ich uch als guoten danck sagte als ich des det.>< so gan ich hinweg>,
sprach herre lanczlot,< herre, mit uwerm urlaub.>< ich bevelhen uch zu got>,
sprach der konig,< der uch müß behuten und bewarnen als den besten ritter
den ich ye gesah.>
da kam er zu synem neffen. und da yn hector sach komen, da sprach
er:< ach herre, was hant ir gethan das ir uberkomen hettent uwern dottfynt,
also das ir yn mochtent erschlagen hann und möchtent uch und alle uwer geschlecht
gerochen han? und ir ließent yn leben und dar zu me das er uch
hatt an gesprochen vor verretniß! geent wiedder, lieber herre, und schlagent
im das heubt abe, so hat unser krieg ein ende!>< ach ir lieben herren, was
sagent ir! als helff mir got, mir were lieber das durch myn bruost were ein
schwert gestochen dann ich als ein byderben ritter erschlagen hett als
er ist.>< er hett uch doch getödet, het er gemöget; warumb datent ir im dasselb
nit hin wiedder?>< ich dete es nit>, sprach er,< wann myn hercz het es nit
mögen thun in keyne wyse.>< sicherlich>, sprach der konig bohort,< das ist
mir leyt und gleube wol, es sy ein ding das uch hernach sere beruwen werde.>
da saß lanczlot uff syn roß, das im da bereyt was, und fur in syn
statt mit syner gesellschafft. und da er was komen an den grösten torn und
das er was abgestanden und das man yne hett entwapent, die arczt
kamen vor yne und besahen das er sere wuont was, und sahen das er manich
wunde hett cleyn und groß und das er als viel blutes hett verlorn das ein ander
mensch müst darumb gestorben syn. und da hector die wunden gesah, da
was er sere betrübt und fragt das baldest das er mocht ob er nit genesen künde
balde. der arczt sprach, er solt bald genesen von dem tode, und doch so hett
er synes blutes als viel vergossen,< und sin wunden syn als dieff das es mich
wunder hatt, doch, so weiß ich wol, sol er kurczlich genesen.> da nam der arczt
der wuonden war und legt daroff was sie generen möcht. und da er yn hett
bereyt das beste das er kunde, da fragt er yn wie es im ging.< wol, gelobt sy
gott!> sprach her lanczlot,< nach dem das mir hut etschwann ist gewesen.> da
sprach er zu den zweyn konigen und zu hector:< lieben ir herren, sytt herre
das ich begund wapen zu füren, so forcht ich nye einen ritter alleyn; wann huot,
sunder zwyvel, so forcht ich mich mer dann ich ye getede. wann umb den
mittag, da ich hern gawin darczu bracht hett das mich ducht das er nit viel
baß dran were dann ein ritter der da nümme mag und das er sich nit viel me
kund beschütten dann sere wenig, darnach so fand ich yn als frisch und als
starck, und hett er sich als lang in der byderbekeyt gehalten, so weiß ich wol
das ich dem tode nit mocht entgangen syn. des wundert mich sere wie das
möcht syn, wann ich weiß wol das er vor der zyt fellig was und das im in als
kurczen stunden als viel sterck was komen, wann er was an dem ersten nit also
starck gewest als er da was.>
< sicherlich>, sprach der konig bohort,< ir sagent ware! zu der zytt so
forcht ich uwer also sere als ich ye getede, und wer er also beliben als er begunde,
ir möchtent nit da von lebendig syn komen, in dem das ich weiß das er
uch nit als gütlich were gewest als ir im warent. und ich han huot als viel gesehen
von uch zweyn das ich bekennen und weiß das ir zwen die besten
ritter sint die da lebent.> also retten die von gaunes von dem kampff der da
was gewest des tages und wuonderten sich des sere das sich herre gawin als lang
behalten mocht wiedder hern lanczlot, wann sie wüsten alle wol das herr lanczlot
der beste ritter was von der welt und was doch wol zwey und zwenczig jar
jünger dann herre gawin. und zu der zytt, so mocht her gawin wol sechs
und sechczig jare hann und konig artus wol zwey und nunczig jare.
da die von dem here gesahen das lanczlot in die stat was gefaren mit syner
geselschafft, da kamen sie zu hern gawin, der da lag off der erden off synem
schilde. und er was als blutig und als sere wuont und hett als viel
synes blutes verlorn das er sich nit gehalten kuonde. da namen sie yne under
ir arme und huoben yn off ein pfert und furten yne recht zu des koniges gezelt
wert. alda huoben sie yn abe und entwapenten yn sere bald. da funden sie
yn als wunt und als siech das, ee sie yn kunden entwapen, so viel er wol drystunt
in amacht under yn allen. des konigs artus arczt kam dare und besah
die wunden die er hett. er sprach, er wolt sie in kurczer zyt gesunt machen,
sunder eine alleyn, die hett er in dem heubt sere tieff. da der konig herrn
gawin als wunt und als gemartelt sach, da schrey er und sprach:< gawin, lieber
nefe myn, uwer übermuot und uwer dorheyt hat uch zu dem tode bracht! das
ist groß schade allen uwern frunden und uch darczu, wann uß unserm geschlechte
kömpt nümmer als ein gut ritter als ir eyner gewest sint.>
her gawin hett nit als viel macht das er dem konig geantworten mocht
zu den reden die er gesprochen hett, wann er hett als viel synes bluotes verlorn
und het als viel wunden cleyn und groß das er nummer wondte den andern tag
zu sehen. alle die großen herren schruwen und waren sere betrübet, wann
sie gesahen yn als kranck und als ubel gehandelt das syn gnung was. sere
schruwen die armen und die rychen, wann sie hetten yn alle lieb und verlieben
alle wachende die nacht zu besehen wie es im wurd gan, wann sie warten an
im anders nit wann des todes under yren henden. alle die nacht so gedete er
nye aug off, her gawin, noch sprach nye wort me, dann glicher wyse
lag er als ob er dot wer gewest; wann uber lang so clagete er sich sere. und ee
dann der tag uff brach, da begunde der konig zu gebieten das man die gezelt
und die hütten alle abdete, wann er wolt nit lang da bliben; wann er wolt faren
zu gaullen rasten und wolte nit dannen komen biß er vor ware wüst ob herre
gawin genesen möcht oder nit.
des morgens, als bald als es tag wart, da schiede der konig von dannen sere
betrübet und det herrn gawin füren in einem großen bette, wann der arczt
beytet anders nit wann des todes. der konig fur in eyn stat, die ist geheißen
meaus, und bleib alda biß das herre gawin ein wenig begunde genesen. und
da der konig lang hett gelegen in der stat, da sprach er, wann er lange da gewest
was, er wolt kurczlichen faren in das konigrich von logres. da kamen im
mere die im sere leyt waren, wann ein knecht kam an eim morgen zu im, da
er off was gestanden, und sprach:< herre, ich bringen uch meren die da nit gut
sint.>< was ist das?> sprach er,< sagent mirs!>< herre, die von rome sint in
uwer lant komen mit großer macht von volck, die yczu alle burgunden hant
verbrant und verderbt und das volck gewundt und erschlagen und das lant
beraubet. und ich weiß es sicher wol das sie uber uch wollent und wollent
mit uch stryten zufelde, wann ir gesahent nye als groß volck by einander als
sie hant.>
da der konig das hort, da wart er sere erferet und sprach das er da
mit schwiege; wann hetten es syn lüt gehöret in der wyse, ir weren etlich
die sich des mer erferen solten dann yn guot were. und der knecht sprach,
er wolt es nymans sagen, dwyl das der konig wiße die warheit. der konig ging
zu herrn gawin, der da genesen begunde uberal, sunder die wuonden die er off
dem heubt hett, da von das er sittherre starb, sunder zwyvel. da fragt er yn
wie es im ging.< herre>, sprach er,< es sol mir wol geen, ob got wil, ich bin
genesen, also das ich wol wil gewapent ryden als mich duncket.>< des ist
uns wol not>, sprach der konig,< wann ein knecht hat mir gesagt das
die macht von rome sy in diese konigrich komen und hant alle burgunden
gedilget und das volck erschlagen und verwonden und gefangen. und sie
wollent innwendig diesen acht tagen über uns komen mit yrem volck und wollent
mit uns stryten zu felde. nuon besehent was wir thun mögen.>< das best das
mich düncket>, sprach herre gawin,< ist das wir entgegen yn ziehen und stryten
mit yne zufelde, und ich gleuben das die römer sint gar von krancken herczen
und als von cleyner macht, das sie nit viel an uns gewinnen sollent.> da
sprach der konig:< mögent ir uch aber behelffen off dem roß?> da antwort
herre gawin, er fült sich als byderbe und als starck als er in langer zyt ye were
gewest und von als großer macht,< endete die wuond die ich off dem heubt han,
der ich nit wol zu mynem willen genesen bin. doch laßen ich syn nit, ich soll
wapen furen wann sich das gebürt>.
der konig schied des andern tages von der festen, da er als lang gelegen hett.
und fuor als lang, er und syn gesellschafft, das yn begeinte zwüschen burgundien
und campanien der keyser von rome, maxencius, der da sere viel volckes hett.
wann sie waren nit von also guter ritterschafft noch der wapen als wol gewon
als die von der hohen britanien waren.
der konig artus, ee dann sie zuhauff kemen, da sante er syne ritter zu dem
keiser und det yn fragen warumb das er im in syn lant were gefaren sunder
synen urlaub. der keyser antwort darzu:< ich bin nit gefaren in syn lant,
sunder ich bin gefaren in unser lant, wann er hatt nyrgent dorff, er sol es halten
von unsern wegen. und bin herre komen das wir rechen ein fursten von dütschem
lande, einen marggraven von brandenburg, den uwer herre zu andern
zyten erschlug mit syner hant. und umb das unrecht das er im dete, so gewinnet
er nümmer frieden mit uns, er werde dann unser man und huold uns und
enpfahe sin lant von uns, in der wise das sie uns alle jare geben hundert tusent
marg und alle die da nach im koment.> des antworten des konigs artus diener
und sprachen:< herre, sither das wir anders an uch nit enhan, so wieddersagen
wir uch von unsers herren des konigs artus wegen, und wißent
das ir zu einem stryt komen sint. und ir solt daran nit felen, da von ir geschant
werdent off dem feld und alles uwer volck erschlagen, des enkümet nümmer
fuoß lebendig da von.>< umb strydens willen kamen wir herre>, sprach
der keyser,< und mit dißem stryde sol dißer krieg ein ende gewinnen.> da
schieden die ritter von dem keyser und kamen zu dem konig und erzalten im
das sie von dem keiser gehört hetten.< so enist anders nit>, sprach der konig,
< dann das wir zu hauff komen, wann ich wolt vil lieber alhie off dißer placzen
sterben dann ich ümmer lant solt han von den römern.>
des morgens da wapenten sich die von logres, und der konig artus bestalt
zehen stryde, die all wol bestalt waren. und da er das hett gethan, da ließen
sie lauffen, und die ersten schlugen die römer als wunderlichen das es wunder
was. da mocht man gesehen han( mit dem das sie zu hauff kamen) ritter fallen
als dick zu beyden syten das alles das velt da mit bedeckt was. die römer
die waren nit gewan wapen zu tragen als die von logres waren. da von mocht
man sie gesehen erschlagen und zuhauwen, recht als es tyre weren. und da
der konig artus, der da den letsten stryt furt, in die pressure und in das getrenge
kam, da möcht man han gesehen schlagen die römer und dar nyder fellen
die ritter, und daten als groß wunder, der konig besunder mit synselbs libe,
das da zu der zyt nymands was als byderbe als er. wann er sucht off und
nyder und macht die placze wyt war das er kam, umb die großen schlege die
er gab mit dem scharpffen schwert. und herre gawin, der da auch off eyner
andern syten was, und der marschalck und giflet die begunden es auch wol von
yne zu thun, das sie nymands schelten möcht. und da sie fuoren durch das
volck, des doch sere viel was, da kam es das yn der keiser begeynte und eyner
syn neffe, der da alles dar nyder schlug vor im das da was und auch der keyser,
und die hetten des tages die von logres sere geschediget. da herre gawin
gesah den wunder den sie trieben, da gedacht er:< lebent die zwen lang, sie
mögent uns großen schaden thun, wann sie sint bede zwen fruomm ritter.> da
ließ er lauffen zu des keysers nefen und gab im einen also harten schlag
das er im die linck schulter zu mal off schlug. der viel, und was dotwuont,
zu der erden.
nach dem schlagen da haufften sich die römer umb herrn gawin zu allen
siten und slugen yn mit den schwerten und stachen yn mit den glenen groß
tieff wunden. wann keyn ding dete im als leyt dann das sie yn schlugen off
den helm, wann darumb so ernuwete sich die wund off dem heubt, das er sterben
muost. da der keyser synen nefen also wunt sah, da ließ er lauffen
zu dem marschalck und stach yne als hart das im die glene durch den lip ging,
das er darnach nit wann dry tag lebte. da zoh er syn schwert und kart zu
giflet und traff yn als hart das er yn zu mal verirret hett, also das er sich nit
in dem sattel gehalten kuonde und viel zu der erden. diße dry schleg sah der
konig artus wol und bekant wol das es der keyser was. da ließ er lauffen darwert
und traff den keyser mit aller syner macht off synen helm mit synem
schwert, also das er im den kopff enczwey schlug biß off die zene, also das der
keyser dot sturczte zu der erden; und das was groß schade, wann er was ein byderbe
ritter.
da die römer gesahen das man den keyser dot bracht getragen off
synem schilde, da verczagten sie alle und begunden fliehen da hien sie mochten.
und die jagten yne nach und schluogen sie alle dot biß uff funff hundert die sie
fingen, die waren groß herren. die wurden bracht vor den konig, und er sprach,
sie müsten dot syn, sie deten dann synen willen, und sie gelobten es im. und
der konig det nemen des keysers lip und det yn legen in ein vaß und sprach:
< ir sollent uwern herren mit uch füren geyn rome, und sagent den die yr da
findent das umb die manschafft die sie mir heischent, so senden ich yn yren
herren, und ander manschafft enthuon ich yn nümmer me als lang als ich leben.>
und sie sprachen, die botschafft wolten sie wol thuon. da schieden sie von
dem konig, und er bleyb in dem feld da der strytt was gewest, das er nye
dannen wolt komen.
desselben tages als die römer uberwunden waren, als uns die abentür saget,
kam der knecht den die koniginne hett ußgesant zu dem konig in ganuen. da
geschahe es das er kam vor den konig der da sere frölich was von der schönen
abenture die im got gesant hett des tages, wer herre gawin nit ungesunt gewest;
wann er gesah wol das er als wuont was das er nit wol genesen mocht.
noch dann clagt er sich von keyner als sere als von der wunden die er uff dem
heubt hett, die im was worden in dem kampf von hern lanczlot. und die
ernüweten im die römer zu syner großen betrübkeyt von den großen schlegen
die sie im des tages hetten geben off synen helm. und herre gawin hett, sunder
zwyvel, synes blutes als vil yczu verlorn das er sere onmechtig was und als müde
das er baß dot scheyn dann lebendig. er saß off syn bette und clagt sich sere,
wann er hett es wol von im gethan des tages in dem strytt. und wer er den tag
nit gewest, die römer weren nit nyder gelegen, wann er des koniges
lüde ein trost gab und ein gemüte, das pachte sie sere. da kam der konigin
bott vor den konig und det syn botschafft sere schnel:
< herre, zu uch hat mich gesant die konigin genievre, uwer wip, und enbüt
uch mit mir das ir sie verraten und betrogen hant und das es nit an uch bliben
ist das sie geschant were und alle ir geschlecht.> da erzalte er ym wie das morderet
gefaren hett und wie das er gecrönet wer in dem konigrich von logres
und das im das lant gehuldet hett und alle die yene die lehen von im
hant. und auch in der wyse, were das der konig in das lant keme, so solt er
nit enpfangen werden als ein herre, sunder als eyn fynt. darnach erzalt er im
wie das er die koniginn beseßen hett in dem torn von londres und wie das er
sie alle tag stürmete, das felte er keynes tages.< und darumb, herre, das sich
myn frauwe forchtet vor morderet das er sie verderbe, ob er sie han kan, so
enbüt sie uch, umb got und umb uwerselbs ere, das ir ir zu hilffe koment das
beldest das ir mögent. wann sicherlich, blibent ir icht lenger hie, so wirt sie
gefangen mit gewalt, es sy ir lieb oder leyt. und er hasset sie also sere das
ich wol weiß, kan er sie gehan, er thuot ir groß schand an, des sollent ir sicher
syn, und komet es darzu das er sie schendet, des hettent ir dann groß unere, wann
ir sollent sie beschütten wiedder alle die welt.> da der konig das hort, da was
er also betrübt das er nye wort alda künde gesprechen. darnach sprach er zu
dem knecht, er solt wol darczu gedencken, ob gott wolt, und da er lange gedacht
hatte, da sprach er uber eyn wyle darnach:
< ach morderet, nuo thuost du mich bekennen das du der schlang wert den ich
eins gesah, als mich ducht, uß mynem buch gan, der mir myn lant verbrant
und mit mir kriegen begunde. wann sicherlich, nye keyn vatter det das
mit synem kinde das ich mit dir thuon wil, ob ich mag. wann du must sterben
von mynen henden, das wiße alle die welt, und muß mir got helffen das du nümmer
me von keynes andern hende gesterbest dann von mynen.> diß rede hort
manig groß herre, die sich des sere wunderten das morderet des konigs son was;
das hett etschliche groß wunder die da waren. des nachtes gebot man uber
all in dem here das sie des morgens bereyt solten syn zu ryten, wann der konig
wolt faren zu dem mere wert umb das er über füre geyn dem konigrich von logres
wert. da man diß geware wart in dem here, da mocht man gesehen die gezelt
darnyder legen, oben und nydden und zu allen enden. und der konig gebot
das mann hern gawin ein rytwagen mecht, da er inne gefürt würde, wann er
wolt yn nit von im laßen, ob er möcht. wann were es das er stürbe, so wolt er
es gesehen; und blibe er zu leben, so were er deste froer. und die bestalten ein
wagen, als yne der konig gebotten hett.
des morgens, da es tag was, da schieden sie alle von dannen, und
sie off der straßen waren, fuoren sie als lange biß das sie an das mere kamen.
da sprach herre gawin zu den die im aller nest waren:< ach got, wo bin ich?>
< herre>, sprach ein ritter,< wir syn off dem staden von dem mere.>
< und war wollent ir faren?>< herre, wir wollen faren in das konigrich von
logres.>< ach got>, sprach herre gawin,< das ich dasselbe edel lant sol nümmer
sehen das clag ich dir!>< ach>, sprach der ritter zu dem das er redende was,< herre,
gedenckent ir dann als bald zu sterben?>< ja>, sprach er,< ich weiß es wol das
ich nit vierczehen nacht geleben mag, und ich bin viel mer betrübt in mynem
herczen das ich lanczlot nit gesehen mag, ee dann ich sterbe, dann umb mynen
dot. wann sehe ich den den ich halten vor den hubeschten und vor den besten
ritter von aller der welt und das ich yn gnaden bede von dem das ich als unhübsch
gegen im was zu letst, so düncket mich das es myner sele deste beßer
were nach dem tode.>
der konig kam zu den reden die herre gawin gesprochen hett. und da er
das verstunde, da sprach er:< lieber nefe, uwer übermuot hat mir großen schaden
gethan, wann er hatt mir uch benomen, den ich mynte vor allen mannen, und
darnach herrn lanczlot, den man auch wol lieb haben möcht. wann wüst
morderet das er als wol mit uns dran were als er ye wart, er wer nit als gedörstig
das er die ungetrüwikeit hett angehaben die er nuo hatt gethan. nuon sol ich syn
gebrechen han, als ich gleuben, und auch uwer, als mich duncket, an die da
ich mich baß getruwete in großen nöten; wann der böse verreter hat gesamet alle
die macht von mynem lande wiedder mich. ach gott, het ich die in myner
gesellschafft die ich vormals pflag zu han, so enförcht ich aller der welt nit,
und weren sie alle wiedder mich.>
die rede sprach der konig alda, des herre gawin sere betrübet was.
da uberczwang er sich zu reden das meyst das er mocht und sprach:< herre,
hant ir hern lanczlot verlorn umb myner dorheit willen, so gewinnent yn wiedder
mit uwer wißheit. wann ir mögent yn sere lichtiglichen wiedder
zu uch bringen, wollent ir! wann myn herre her lanczlot ist der best ritter
den ich ye gesah und der byderbeste. und er hett uch wol als lieb das ich wol
weiß, sendent ir nach im, das er zu stunt keme. und sollent nach im senden,
wollent ir anders mynem rade volgen. und es ist uch auch wol not als mich
duncket. und nit versehent uch off mich, wann ir gesehent mich nummer
wapen gefuren, noch keyn man der da lebet.>
da der konig verstunt das er sterben must, da wart er also sere betrübt
das da nymands enwas off der placzen, er were da von betrübt. da sprach
der konig:< lieber nefe, ist es dann war das ir sagent das ir uns
laßen wöllent in dißen noten?>< herre, ja, ich weiß wol das ich nit leben dan
vier tag.>< das mag ich wol clagen>, sprach der konig,< wann der gröst schade
der ist myn.> da sprach herre gawin:< herre, ich riede uch das ir sendent
nach hern lanczlot das er uch zu hilff keme in dießen nöten, wann ich wol weiß
das er komet als bald als er uwer ingesiegel siecht, wann er hat uch lieber dann
irselber wenent.>< sicherlich>, sprach der konig,< ich weiß das ich als viel missetan
han wiedder hern lanczlot, das ich nit gedencken das keyner bede not sy,
und darumb so bitten ich yn nit.> da kamen die schifflüt zu dem konig und
sprachen:< herre, als ir wollent, so mögent ir in uwer schiff gan, wann wir sint
aller ding bereyt und wir hant guoten wint; und sicherlich, blieben wir lenger,
es möcht uns nit gut syn.> da det der konig hern gawin in syn schiff furen und
dete yn legen als gemechlich als sie ummer kuonden, die jenen die syn ware
nemen solten. darnach so gingen die besten in das schiff und daten ir wapen
by sich legen und schuffen auch ir pfert by sich, ob es yn not det das sie bereit
weren. die andern herren gingen in die andern schiff mit irm gesinde.
also fur der konig artus zornig und betrubt in syn lant, umb der großen
verretery willen und umb die große ungetruwikeit die morderet gein im geworben
hat, und was noch me betrübet umb herrn gawin, der alle
tag ye krencker wart und alle tag synem ende sere nahet; das was ein ding das
er auch sere betrübt was. das leyt und ander leyt die machten das er nit rugen
kunde, noch nacht noch tag, und ließ yn auch wedder eßen noch trincken. alhie
so leßt die rede ir sagen und kömet wiedder zu morderet.
nu saget uns die abenture das morderet den torn von londres als lang beseßen
hett, das er ser geergert was an manchen enden. dann er hett dick und
zu manchen stunden dar zu thun werffen mit bliden und mit großen steynen
manchen großen wurff und hett yn dick sturmen thun, da von das sie sich in
keyne wyse nit hetten lang mögen behalten als sie daten, hetten sie sich nit allczyt
als wünderlichen und als ördelichen beschüt. als lang als der torn beseßen
was, so ließ morderet nit ab, dann er sante allezytt nach den großen herren
von ißlande und von schottenlant und von den andern fremden landen die da
lehen von im hetten. und als sie zu im waren komen, so gab er yn die grosten
gaben und bot es yn als wol das sie es wunder hett, und nam sich in der wyse
als wißlichen ane das sie sich mit all ym ergaben. und sprachen wol hinder
im und vor im das sie yne nit begeben umb keynes herren willen, sie wolten
im helffen wiedder alle die welt und wiedder den konig artus selber, weres das
er ummer zu land keme. also zog morderet an sich alle die großen herren die
da lant von im hetten und hielt sie lang zyt by im, wann er mocht
es wol gethun, wann der konig artus hett im bevolhen allen synen schacz, wo
das er yn hett. und zum andern so gab im alle die welt, wann sie ducht das sie
es wol bestatten, umb die groß reynikeit die sie an im sahen. eyns tags geschach
es das er den torn hett thun stürmen wünderlichen sere. da kam syner boden
eyner und nam yn off eyn ende von den andern und sprach:< herre, ich mag
uch wunder sagen:
der konig ist hie an lant gefaren und komet mit eim großen her und mit
großem volck. und wollent ir syn hie beyten, so mögent ir yne innwendig
zweyn tagen gesehen alhie. so mögent ir auch nit felen an eim großen
stryt, wann er komet umb anders herre nit. nuon besehent was ir thun mögent,
wann hant ir nit guten rat, so mögent ir lichticlichen verließen.> da morderet
das hort, da erfert er sich des recht sere, wann er forcht den konig und syn
macht wunderlichen sere, und besunder, so forcht er das es im misseging, umb
syner ungetruwekeit willen mer dann umb anders. da beriet er sich mit den
den er aller bast getruwet und fragt sie was er thun mocht. und sie sprachen:
< herre, wir künnen uch anders keynen rat gegeben dann das ir uwer volck
samelt und farent entgegen und bietent ynselber oder thunt yn bitten mit
andern herren das er ußer uwerm land fare, dar uch die byderben lüt von dem
lande und von dem rych an hant gesaczt mit gemeyner hant und rat. und
wil er des nit thun, so hant ir me volcks dann er und die uns mynnen mit ganczem
herczen und mit truwen, und strydet flißiclichen mit im. und ich geloben
uch das uch syn volck nit schaden sol, in dem das sie müde und verarbeyt synt,
und wir sint gerast und starck, und ist auch lang das wir wapen furten. und
ee dann ir von hynnen farent, so fragent die herren von dißem lande ob sie
stryten wollent; und sagen uch, sicherlich, das es nümmer anders darinn geet
dann als ich gesaget han.> und morderet sprach, er wolt volgen synem rade.
da sante er nach den großen herren von logres, die da in der stat waren. da
kamen sie zu im. und da sie dar waren komen, da sprach er zu yn das der
konig artus mit aller syner macht keme über yn, und were als nahe da by das
er zu logres innwendig dry tagen solt syn. und die da waren sprachen zu
morderet:< herre, was schadet uch syn zukomen, wann ir hant mer lüt dann er!
die thünd zuhauff komen und thünd sich bereyten, und laßent uns frylichen
geyn yne faren. und willent sie nit wiedder faren geyn gaullen, dannen sie
koment, und das er nit ußer uwerm land faren wil, so mag er nit felen
an dem grösten krieg den er ye gewann. wann wir syn von großer macht und
von großer ritterschafft und seczen unsern lip by uch biß in den dott, ee dann
wir uch nit schütten das lant das wir uch geben han. und wißent das wir uch
nit absteen als lang als wir wapen furen mögen.>
da morderet verstunt das sie alle stryten wolten, da was er wunderlichen fro
und danckte yne sere. und gelobt yn wol, hülff im got das im die ere geschee
das er uberwünde, er wolt sie all selig machen. da gebott er das sie sich wapeten,
wann sie hetten nit zu beyten, wann er wolt im entgegen komen, ee dann
er dem land viel geschatt het. da det man es kunt über alles lant
das man des andern tages solt faren gein dem konig artus stryten.
und daten yren harnasch bereyten und bevolhen den knechten das sie wol
besehen das yn icht gebrech. des nachtes so waren sie bekömert wie sie sich
bereyten, die ritter und die knecht. des andern tages, als bald als es tag was,
da schieden sie von logres und besahen das ir mer wann zehen tusent waren,
so zu fuoß und zu pferde. - alhie leßt die rede zu sagen von morderet und
syner gesellschafft und kömet wiedder zu der konigin genievre.
nu saget uns die abenture, da morderet was von logres gescheiden mit
syner gesellschafft, da hetten die off dem torn wol vernomen das der konig artus
zu land was komen und das die furen striden wiedder yne. da sagten sie es
der konigin. da was sie sin sere fro und auch betrubt. sie was fro, wann
sie nuo wüst das sie erlöst solt werden, und betrübet, das sie forcht das der konig
erschlagen wurde. da begunde sie recht sere zu dencken; und in dießem gedencken
so vielen ir die trehen die backen nyder, und was also sere betrubt das sie
nit wüst was sie thuon mocht. und in dem das sie also saß und gedacht, da
kam es das ir neffe zu ir kam. und da er sie sah schryen, da was er sere betrubt
und fragt sie was ir gebreche,< und kan ich uch gehelffen in keyner wyse,
ich sol es thun nach myner macht>.< so sol ich es uch sagen>, sprach die konigin:
< in das gedencken so hant mich zwey sachen bracht, die mir sere schwerlichen sint.
ich weiß wol das als bald als myn herre herwiedder komet und das er die ere
von dem stryt gewinnet, so gleubet er nit anders dann das morderet heb by
mir geschlaffen, als er vernympt die großen macht und gewalt die er zu mir
gekeret hat das er mich gern gehabt hett. darumb weiß ich wol das er mich
dotet als bald als er mich gehan mag. und verlüßt er aber die ere, so muß
ich von morderet sterben.
umb dieße zwo sach so mögent ir anders nit geprüfen dann den
dot; ist es zu eyner syten nit, so geschiecht es zu der andern, als bald als dißer
dörlich stryt gethan ist. nuo sehent was ich für han, ob ich frölich mög syn.>
da enkunde er ir keynen rat darzu gegeben, wann er sah iren dot schinbarlichen
zu allen enden. da sprach er:< frauw, ob got wil, myn herre sol sich baß über
uch erbarmen dann ir wenent, und nit gehaltent uch als übel, dann daran enkünnent
ir anders nit gewinnen dann forcht. dann bietent unsern herren got
das er im die ere gebe in dißem stryde und das er uch den zorn vergebe, ist es
das er zornig über uch ist.>< wie dem sy>, sprach sie,< das ich gnade an im
finde oder nit, so bieten ich got von hymmelrich als ein arme sunderin das er
dem konig die ere und das gluck muß geben in dißem stryde und müß im synen
lip behüten vor dem tode und vor ungluck.> des nachtes so schlieff die konigin
sere kleyne, als der da nit wol was, und ersuffczt zu manchen stunden, wann
sie ensah nit das sie in keyn wyse das leben behalten mocht. des andern tages,
als bald als es tag was, da stund sie off und weckt zwo jungfrauwen,
der gesellschafft sie sere lieb hett und den sie aller best getruwete. und da sie
sich hetten an gethan und bereyt, da taden sie ir helffen off ein zelten pfert
und saßen auch sie off, und yglich nam zwen jungherren mit ir, die yn geselschafft
daten. und da det sie auch uß dem torn zwen seumer, geladen mit
silber und mit golde. also bereyt und mit aller gesellschafft zweyer jungfrauwen
und sehs jungherren, also schiet die konigin von der stat von logres
und macht sich uff yren weg und reyt biß in eynen walt, der da nahe da by
stunt. und darinne stunt ein frauwencloster, das ir anherre hett gestifft.
da sie dar kam, da enpfingen sie die jungfrauwen als man ein sölch frauwe
billich enpfahen soll. da dett sie da off heben allen den schacz den sie mit
ir hett thuon füren. darnach sprach sie zu den jungfrauwen die mit ir dar
waren komen:< jungfrauwen, ist es uch lieb, so mögent ir hinweg faren, und
wollent ir, so mögent ir bliben. wann des sint sicher das ich nümmer von
hindann komen als lang als ich leben. wann ich wil ein gewilte frauw diß
closters werden und sol, ob got wil, üben myn leben als myn frauwe von kamelinde
det, die man sere vor ein selig frauwen hielt.>
da die jungfrauwen horten was die frauw sprach, da begunden sie beyde
zu schryen recht sere und sprachen:< frauw, ob got wil, diße er sollent
ir nit enpfahen suonder uns. wann recht also als wir uch geselschafft
daten in der welt, also wollen wir uch geselschafft thuon in dißem orden umb
uwern willen und umb unser selen heile.> und die konigin was der reden sere
fro. da kam die abtiße hervor; und als bald als sie die konigin gesah, da was
sie sere fro und da det sie ir groß ere, recht als irer frauwen. und die koniginne
bat zustund umb den orden.< frauw>, sprach die abtiße,< were myn
herre der konig verscheiden von dißer welt, so hetten wir uwer geselschafft
gerne; wann wir dürren uch nit enpfahen als lang als er lebet, wann er vertrieb
uns. und noch ist anders daran, frauw: sicherlichen, hetten wir uch
yczu by uns, so möchtent ir des ordens nit gehalten noch geliden die pyne und
die arbeit, wann sie were uch zu schwere, wann ir hant alles guot leben und
allen wollust von der welt gehabt.>< frauwe>, sprach die konigin,< nement
ir mich nit, das wirt uch noch böser und erger und auch mir. wann faren
ich hinweg und die yene folgent mir nach, so ist der erst schad myn, und myn
herre der konig fordert mich an uch. wann umb uwer schuld so wer es mir
missegangen, das sint sicher.>
da die konigin das gesprochen hett zu der abbatißen, so wüst sie nit was
sie antworten solt. da nam sie die koniginne off ein ende und erzalt ir war
umb das sie sich wolt da hininn thuon.< frauw>, sprach
die abbtiße,< heruff sol ich uch guten rat geben: ir sollent hieinne bliben! und
kömet es also mit ungevelle das morderet den konig überwindet und das der
konig den strytt verluset, und als ir des geware werdent, so mögent ir nochdann
die geistlichen cleyder zu guoter zyt anthuon. und ist es aber das der konig
uberwindet und herwiedder kompt, so geloben ich uch das ich uch sol frieden
machen, das ir es beßer by im haben sollent dann ir ye hattent.> und
die konigin antwort und sprach, der ratt gevil ir sere wol, und sie wolt also
thun. in der wyse bleyb die koniginne darinn, umb die sorg die sie hett von
konig artus und von morderet. - wann hie leßt die rede von ir und komet
wiedder zu konig artus.
alhie saget uns die abenture das da der konig artus was uß dem schiff komen
von dem mere und das sie wolten faren in das konigrich von logres, morderet
zu uberwinden. er hatte guten wint und kam bald uber das mer, er und
alles syn volck. da kamen sie zu eyner festen, die ist geheißen douovre. da
trugen sie yren harnasch an lant und yren gezuge. der konig ließ es die von
der burg wißen das er komen were und enbot yn das sie die porten off deten.
da daten sie es zustunt, da sie syn geware worden, und enpfingen yn mit großen
eren und mit großen freuden und sagten im das sie sicherlichen wenten das
er dot were und das yn herre lanczlot erschlagen hett,< wann also hatt eyner
gesagt der von gaullen komen was>.< nuo mögent ir wißen das die brieff falsch
waren und der ungetruwe der sie machen dete; und leßt mich got gesunt noch
vierczehen nacht, ich sol dem verreter wisen das ich nit dot enbin. und wißent
das diß alles morderet der verreter hatt zubracht! da von das er sterben muoß,
ob ich mag, als ein ungetruwer verreter und meyneydig geyn gott und synem
rechten herren.>
des tages umb vesperzyt da sprach herre gawin zu den die da by im waren:
< gent und sagent dem konig das er mir zu sprechen kome, wann ich muß zu
stuonde sterben.> da gingen sie zu dem konig und sagten im, herre gawin wolt
im zusprechen. und da kam er zu im. und da was gawin also krangk das
im nymands keyn wort kuond angewinden, und doch, so hort er den
konig der da großen ruwen vor dem bett hett. und da erkante er yn und det
sin augen uff und sprach als viel als er mocht:< herre, ich sterben und bitte uch
durch got, künnent ir uch gehüten das ir nit strytent mit morderet, so sollent
ir es thun. wann sicherlich, sollent ir sterben von keynes menschen wegen,
so sterbent ir von synen wegen. und myn frauw die koniginne,
die ich nummer me gesehen, grüßent mir vor die byederbesten frauwen von
aller der welt und geseynt sie von mynen wegen. und ir herren die hie sint,
die noch dick herren lanczlot werden sehen ob got wil, durch gott, so grußent
mir yne über alle die ritter die ich ye erkant, und bittent yne gnad von mynen
wegen von der großen unmiltikeit die ich im an dem letsten bewißt han. und
erhort unser herre got nye keyns sünders gebet, so bit ich yne das er yn behüde
und bewaren wöl in dem puonct als ich yn ließ. wann sicherlich, als er
nit enist, so ist die bluome von ritterschafft hinweg. und umb got, so bittent
yn das er kuom myn grab gesehen, als er weiß das ich verscheiden bin und die
guoten geselschafft die ich het zu im lang zytt.> da sprach er auch zu dem
konig:< herre, ich bitten uch das ir mich thund begraben in der stat von camlot
by mynen bruder, und wil ligen in dem grab da myn bruder gahariet inne
lyt, wann es was der liebste man den ich ye gewann. darumb wil ich das
unser gebeyn by einander lige. und duont schriben off den sarck: « hie lyt
gahariet und herre gawin, die herre lanczlot erschluog umb herrn gawins
hoffart. » das wil ich das es also geschriben stee, darumb das ich gescholten
werde nach mynem tode, als ich es verdienet hann.>
der konig was sere betrubt, da er hort was herre gawin sprach, und sprach:
< wie ist dem, lieber nefe, müßent ir dann umb hern lanczelots willen sterben?>
< ja ich herre, umb die wunden die er mir schlug in das heubt so muß ich sterben.
wann doch so hett es mir nit geschadt, wann sie ernüwete sich da wir mit den
römern stritten, wann ich were zu mal genesen, enhett das nit gewest.> darnach
so enwas nymans der im getörst ein wort zu sprechen, wann das er sprach
zu letst:< jhesu crist, nit verurteil mich nach myner missetat!> und da schied
er von dißer welt und hett syn hende crüczwise uber syn brust geleyt. der
konig schrey recht sere und viel in onmacht dick und manch werbe und zog
syn har und synen bart, der da was grae und was geteylt in manch ende, und
sprach zu im:< du armer, betrubter mensch, was soltu thuon!> da sprach er,
das sie es alle wol hören mochten:< ach konig artus, du armer, betrübter man,
nu magst du wol sprechen das du bist in der werlt blieben als nacket und ußgezogen
von allen dynen fründen als der baum ist von synen bletern als yn
die kelt uber kümet! ach du glucke, wie bistu das wünderlichst
dingk von der welt, warumb machtest du mich ye als milte und als rich aller
der welt und hast mir das als düer an dem letsten verkaufft? du bist mir hievor
ein muoter gewest und sacztest mich in den obersten schyn des spiegels von
der welt und bist mir nuo ein stieffmuotter worden! du hast mich von als hoh
hernydder gesaczt, und das hastu gethan das du mich von ruwen dust sterben!
du hast dem tode zu hauff geruoffen, also das du mich beraubt hast an
zweyn enden myner fründe und mynes landes! ach du ungetruwer
dot, du soltest nit genomen han eynen solchen man als her gawin was, der
da mit ritterschafft und güt uberkam alle die welt! wann ich weiß wol das
du es umb anders nit detest wann das du mich von ruwen sterben detest.>
konig artus der was sere zornig und betrubt umb hern gawins tode, und
das ging im als nahe das er nit enwust was er thuon oder sprechen mochte. da
stalt er großen ruwen und kam als dick von imselber das die herren wanten
das er sterben solt under iren henden. da namen sie yn und trugen yn in
ein kamer, das er der lychen nit ensehe; wann sie wußten wol, als lange als er
yn gesehe, so neme syne betrubkeit keyn ende. des tages so was das geschrey
so groß in der burg das eynes synes eygen wortes nit hett künnen hören. da
schruwen sie alle recht als er der aller neheste mag were gewest. und das was nit
wunder, wann da was keyn ritter in der welt der da me gemynnet were von manicher
hande luten. sie deten der lychen alle die eren die sie mochten und legten
yn in syden ducher und in rich gesteyn und in golt. des nachtes was als groß
gelücht da das man von verrens hett gewenet, die vesten brente. des
andern tages, als bald als es tag was, der konig artus was betragen mit manchen
sachen. der nam wol hundert ritter und det sich die wapen.
darnach bestalt er eynen rytwagen und det hern gawin darinn legen, sere
rychlich uberdecket. und sprach:< ir sollent yn furen gein camlot und sollent
yn begraben recht als er begeret hatt, und thünt yn legen in dasselb grab
da gahariet inne lyt!> und wie das er das sprach, so ward er also sere schrien
das alle die da waren die waren nit mynner betrubt umb synen willen dann sie
waren umb herrn gawins willen. und da saßen die hundert ritter off, und die
sie geleyten der was mer dann tusent, die alle schruwen nach der lichen, und
zogen ir hare uß und schluogen ir hende zu hauff und sprachen:< o du byderbe
man, guot ritter und starck und von großer güte, der dot werde geschant der uns
uwer geselleschafft benomen hat!>
also schrey alles das volck nach der lychen myns herren gawins. da hielt
der konig stille und sprach zu den die da mit der lichen faren solten:< ich enmag
nit forbaß gefaren; farent zu kamlot und dann thünt im als ich uch gesaget
han und als er begeret hatt. und ich sagen uch, sicherlich, das ir mit
uch furent das hercze von mynem libe, den liebsten den ich ye gewann, wann
ich sol syn kurczlichen gebrechen hann, als ich gleuben.> da kerte der konig
wiedder und sprach zu den die da mit im furen:< ach ir lieben herren, besehent
was ir nuon thünt hie vor baß, nun hant ir den verlorn der da biß herre ist gewest
uwer vatter und uwer schilt zu allen uwern nöten, und hat mer gestanden
nach des konigrichs eren von logres dann ye keyn ritter gethet in der welt,
sunder alleyn des konigs bans geschlecht von benuig. ach got,
nuo gleuben ich wol das wir syn und der andern kurczlichen großen gebrechen
sollen hann.> alda kerte der konig wiedder umb, und die mit der lichen furen
allen den tag biß das sie mit gluck kamen zu eyner vesten, die was geheißen
bielot. und da was ein herre ein ritter der da herrn gawin nit lieb hett gehabt
und haßete yn umb des willen das er von besser ritterschafft was dann er. und
die da vor der lychen fuoren die stunden abe vor dem höhsten pallast und
sprachen, sie mochten nit furbas gefaren, wann es were zu viel spade. da
trugen sie die liche in den grösten pallast und saczten yn in den sal also betrubt,
also das da keyner enwas, er were betrübt in synem herczen. da kam die
frauwe von der burg und sprach, wer der ritter were den sie dar bracht hatten.
da antwurt ir eyner und sprach:< frauwe, es ist herre gawin, konig artus
neffe.>
da die frauwe das gehorte, da lieff sie dar da sie yn gesah ligen,
recht als ob sie unsinnig were, und kuoßte yn als sie mochte und kam von irselber
uber der lichen. und da sie wiedder zu irselber kam, da sprach sie als betrüblich
das es wunder was:< ah herre gawin, wie groß schade ist es von uwerm
tode und sunderlichen allen frauwen und mir besuonder! wann ich verliese
zu vil sere an uch, me dann keyn ander. wann ich han den liebsten man an
uch verlorn den ich hett in der welt; das wißent alle lüt wol das ich nye keynen
man lieb gewan dann yn allein, und gewinnen auch nümmer keynen liebern
als lang als ich leben.> in dißer rede so kam ir herre uß eyner kammern und
was wunderlichen zornig umb den ruwen den sie hett. da lieff er in ein kammer
und nam ein schwert und ging dar da herre gawin lag und gab synem wyb
eynen als harten schlag das er sie zu mal durch die schultern schluog und schlug
wol einen halben fuß in herrn gawin, ee die da waren ir zuhilff mochten komen.
die frauw schrey zustunt:< ach lieber herre gawin, nuo bin ich dot umb
uwern willen! umb gott, ir herren die hieinne sint, ich bitten uch das ir mynen
lichnam mit uch furent, und furent mich dar da ir herrn gawin furent und
begrabent mich by yne, also das alle die jene die unser greber besehent wißent
das ich umb synen willen dot bin.>
die ritter verstunden nit viel was die frauwe spreche, wann sie waren sere
betrübt das die frauw erschlagen was mit ungluck. da lieffen sie nach dem
ritter und namen im das swert. und ein ritter sprach, umb rechten unmut
den er hett:< sicherlichen herre, ir hant uns groß schande gethan das ir diße
frauwe hant dot geschlagen vor uns allen und umb nit. sicherlichen, ich
gleuben das ir nümmer keyne frauw me erschlagen.> und zog von guter scheiden
und gab im eynen schlag das er dotwuont was, und der sich dotwunt fülte
wolt fliehen. wann der ritter gestatt im des nit und gab im einen
andern schlag off syn heubt das er dot nyder viel in dem pallast. da schrie
ein ritter der dainne was:< ach armer, die ritter hant uns unsern herren
dot geslagen umb yren übermuot!> und det es kunt uber alle die stat. die von
der stat lieffen alle zu den wapen und sprachen, die ritter weren übel dar komen,
wann sie müsten yres herren dot sere düre keuffen. da kamen sie zu
dem pallast und furen uber sie sere wünderlichen und dörlichen. wann yene
beschutten sich als wol von dem das sie gut ritter waren, also das es die von
der stat ducht dorheit syn mit yn zu stryten. wann sie daten sie den plan
rumen in kurczen stuonden und jagten sie alle die grede nyder von dem pallast.
in der wise so blieben sie darinn by der lych und aßen und truncken das
das sie funden in der burg. darnach furen sie als lang biß das sie zu der burg
von kamlot kamen. und da es die von der stat gewar worden das her gawin
da dot kam gefurt, da waren sie sere betrübt von synem tode, wann sie hatten
yn sere lieb, und schruwen und sprachen, nu weren sie alle zu genyddert von
synem tode, wann er were yne ein erlich ritter gewest alle syn leben. sie geleyten
yn byß in das meyste münster und saczten yn nyder mitten in das munster.
da es die andern von der stat wisten das her gawin dot was dar bracht,
da kamen sie all schryende und weynende, also sere das es nymand gesagen
enkunde. und da es kam an die tercienzyt und da der lychen ir recht was
gescheen, da namen sie yn und legten yn by herrn gahariet synen bruoder, also
als er befolen hatte. und daruber schriben sie:< hie ligent zwen bruder, gahariet
und herre gawin, die herre lanczlot dot schlug, wann herre gawin wart
dot geschlagen umb synen übermuot.> diß geschrifft wart geschriben uff der
zweyer bruder grab. und off der frauwen grab, das da nahe by stunt, taden sie
schriben:< hie lyt die frauwe von belot, die ir man dot schlug umb herrn gawins
willen.>
also wart herre gawin begraben by synem bruoder zu chamlot
in des guoten sant steffans mönster. und alle die von dem lande waren des zumal
sere betrübet, wann sie hetten yn sere lieb. - wann alhie leßt sich die
rede von hern gawin und der frauwen von belot und irer geselschafft und
kömet wiedder zu dem konig artus und syner geselschafft.
alhie sagt uns die abenture das, da der konig artus was gescheyden
von den die hern gawin zu chamlot furten, da kam er wiedder zu
der vesten von duonre. des andern tages da schied er von dannen mit allem
synem volck und wolt faren uber morderet; und reyt allen den tag mit synem
here, und des nachtes so lagen sie an eim walde. des nachtes, da er entschlaffen
was, da ducht yne das herre gawin vor yn keme viel schöner und weydelicher
dann er yn ye in keyner zyt gesach. und nach im kam ein groß volck von
armen luten, die da alle sprachen:< konig artus, wir hann gewuonnen das rych
gottes mit hern gawin uwerm neffen, umb das groß guot und wolthat die er uns
gethan hatt. darumb so thuo du auch also, so thuost du wißlich!> und der
konig antwurt yn, das wer im sere lieb. da lieff er zu synem nefen und halßte
yn und kuost yne mit großer freuden. da sprach her gawin zu im allweynende:
< herre, gewuonnent ir mich ye lieb, so hütent uch das ir morderet nit bestrytent!
wann ich sagen uch, sicherlichen, wo das ir mit im stryten beginnent,
so kündent ir nit daran gewinnen, ir müßent darumb dot syn oder dotwunt.>
< sicherlich lieber neffe>, sprach der konig,< ich sol es mit im understan und solt
ich darumb sterben, wann dann were ich böser dann keyn schalck, beschütte
ich myn lant nit geyn eim verreter.> und herre gawin schied dannen sere
betrübet und sprach zu dem konige:
< ach herre, was schadens ist diß das ir uwer leben also haßent!> darnach
kam er wiedder zu im und sprach:< herre, sendent nach lanczlot, wann sicherlich,
hant ir yn in uwer gesellschafft, so enkan morderet keyn macht
wiedder uch nit han. und wißent auch vor ware, enhant ir syn nit by uch,
ir künnent nit lebendig da von kumen!> und der konig sprach, er gesendet
darumb nümmer nach lanczlot. und herre gawin ging hinweg alweynende
und sprach:< das ist schade, herre, allen guoten lüten!>
also kam dem konig in synem schlaff füre. und des morgens, da es tag
was und da er erwachet, da macht er ein krucz vor sich und sprach:< ach lieber
herre jhesu crist, wann ir mir hant all ere gegeben, sither der zytt das ich von
erst kron tragen begunde und das ich lant haben solt, lieber herre vatter von
hymmelrich, nit verhenge das ich die ere verliese hie in dißem stryde, sunder
laß mich uberwinden myn fynde die da meyneydig sint geyn dir und mir!>
da stunt der konig uff und hort meße von eim erczbischoff. und da er die
hett gehort, da det er all syn volck ein wenig essen, wann er wüst nit welch
zytt das im morderets volck begeinte. und da sie geßen hetten, da saßen sie
off und furen ir straßen und ritten allen den tag recht mit gutem
gemach, also das ir pferde nit müde waren, ob sie zu stryt kemen.
die nacht so lagen sie in der wiesen von leucain und hetten ir gemach.
der konig ging schlaffen in syn gezelt alleyn, also das nymans by im was dann
ein kammerknecht. und da er entschlaffen was, da ducht yn wie das ein jungfrauw
vor yn kame, die schönst die er ye hett gesehen in der welt. die nam
yn under ir arme und furte yn off den höhsten bergk den er ye gesah. und
da saczt sie yn in ein radt, und in dem radt da stuonden seßel, die eyn wiedder
den berg gingen und die andern wiedder tale. der konig besah wo das er in
dem rade saß. da sah er das er zu aller öberst in einem seßel saß, und der was
also hoch das er alle die welt ubersach. und sie fragte yn:< artus, wo bistu?>
< frauw, ich bin in eim rade und weiß nit was das sy!>< es ist>, sprach sie,< das
radt von gluck.> da fragt sie yn:< artus, was siehest du?>< frauw, ich sehen
alle die welt, als mich düncket.>< das ist ware>, sprach sie,< du siehst sie, und
des enist nit vil, du syest syn alles ein herre gewesen biß herre und
bist gewest der geweltigst konig der da ye wart. das sint die hoffart von der
welt, das da nymans also hoch ist gesaczt, er muß vallen von dem gewalt der
da in der welt ist.> da nam sie yne und warff yn als herticlichen zu der erden
das yn ducht das er zu male zurbrech, und verloß alle die macht von synem
libe.
also geschach dem konig artus das ungevelle das im gescheen solt. des
morgens stunt er off und hort meß ee er sich wapent, und darnach det er syn
bicht zu dem erczbischoff das best das er mocht von allen den sünden da er
sich inne schuldig wüste geyn synem schopffer. und da er syn bicht hett
gethan und das er unsern herren het angeruoffen mit weynenden augen, da erzalt
er im was im die zwo nacht was vor komen. und da der gut man das
verstund, da sprach er allschryende zu im:< o du edeler wolgeborner man, umb
got und umb beheltniß dynes libes und dynes volckes und dynes konigriches,
so kere wiedder umb mit dinem volck biß zu der burg von donuore und enbüt
lanczlot das er dir zu hilff kome. wann ich sagen dir das er sere gern komen
sol. und als er komen ist, so magstu frilichen anheben mit morderet und
wiedder syn macht, wann dann wirt er erschlagen und verderbt als ein verreter
und ein meyneydig ungetruw bößwicht, er und alle die yenen die sich zu im
halten. wann strydest du yczu mit dißem volck wiedder yn, ich forchten
das du erschlagen werdest oder dotwuont und din volck darczu. und der verlust
wirt zu dyner syten als groß das, als lang als die welt gestat, so wirt der
schad nümmer gebessert.
alles diß geschicht dir>, sprach der gut man,< ist es das du yczu
stryden wilt mit morderet.>< herre>, sprach der konig,< ir sagent mir wuonder
das ir mir das wollent verbieten des ich nit gelaßen mag, und ich solt mer geschant
werden dann ye keyn man wart und kerte ich wiedder umb eynes willen
der da myn geschworn man ist.>< das mußent ir thuon>, sprach der byderman,
< ir wollent dann uch schenden und verderben und darnach alle die die in uwer
gesellschafft synt. wann das sagen ich uch wol das ir nümmer von dem felde
koment dann dot oder dotwunt.>< ich keren nit wiedder und solt
ich darumb sterben>, und schwure das by syner selen und wolt es mit morderet
understan volck wiedder volck, wer es das er yn fünde.< herre>, sprach
der guot man,< sittherre das ich uch von uwerm willen nit kan bringen, so wil
ich schwigen und da von laßen und wil warten gottes gnaden, was er uch noch
thuon sol zu dißer stunt.> und der konig sprach das er stille schwiege, wann
er ließ des nit umb alle die welt das er understanden hett.
des tages reyt er zu dem plan von salebiers, das baldest das er kunde, als
der da wol wüst das der dotstritt solt alda syn, da von die warseger sere dick
hetten gesagt, ee dann konig artus ye keyn lant hett zu bewarn. da er dar
kam, da sprach er zu synen lüten das sie sich nyder schlugen, wann alda wolt
er morderets beyden. und sie daten syn gebot und hetten ir hütten in kurczen
stunden gemacht das best das sie kuonden.
des abendes nach dem eßen, da ging der konig off den plan, und der bischoff
zu dem er gebichtet hett, der ging mit im, biß das sie kamen an eynen
wunderlichen hoen felß, und der konig begunde den steyn zu sehen und sah
daran buchstaben gehauwen. da besah er die buchstaben, darnach besah
er wo der bischoff were und rieff im und sprach:< herre, ich sehe wunder alhie
gehauwen buchstaben, dann besehent was sie sprechen.> so besah er sie, und
sie sprachen:< in dißem plan sol der stryt syn, da von das konigrich von logres
ein weiß sol werden synes guten herren.> da der bischoff diße schrifft het
gelesen, da sprach er zu dem konig:< herre, hant ir verstanden was diße buchstaben
sprechen?>< ich weiß nit wol>, sprach der konig,< was sie sprechen.>< herre,
sicherlichen, ir sint der da von die buchstaben sprechent. und komet es also
das ir mit morderet zu hauff koment, so wirt das konigrich ein weise synes
herren, wann sunder zwyvel, ir sterbent oder werent dotwunt geschlagen, anders
enkünnent ir nit dannen komen. und darumb das ir mir deste baß gleubent
das da in dem steyn nit anders stett dann warheit, so
sol ich uch sagen, wer das dar schreyb, der nye keyn ding gesagt, man funde
es ware. das was merlin, der da sicher was von dingen die da noch geschehen
würden, dann in uwern zyten ye keiner were. nu besehent was ir darzu thun
wollent, wann ir gesehent genung byzeichen die uch manent das ir von dem
stryde laßent.>< sicherlich>, sprach der konig,< ich kerte wiedder, wie guten
willen ich des gehabt hett, were ich nit herkomen. sittherre das ich herkomen
bin, so keren ich nit wiedder, nun möge got uns zuhilff komen! wann ich
komen von hinnen nümmer biß das unser herre got hat die ere geben mir oder
morderet, wann ich förchte keyns dings also sere darumb ich die ere verließe als
umb myner sünde willen. wann umb myner sunde willen so forchten ich das ich
verliese und das es mir missegee, ist es das es uns missegee in dißem stryt; dann
ich han me guter ritterschafft dann morderet mag hann.>
diße rede sprach konig artus sere betrublich und ersuffczt viel me da von
dann er solt, umb des willen das er viel sachen gesah die im bedutniß waren
zu synem tode. der erczbischoff schrey recht sere, da er gesah das er den
konig nye entwenden kunde von dißen sachen. der konig ging wiedder in
syn gezelt, und da er dar was komen, da kam ein knecht zu im und sprach:
< konig artus, ich grußen dich nit, wann ich bin eynes dynes findes knecht,
das ist morderet der konig von logres; der enbüdet dir das du in syn lant bist
gefaren on synen urlaub. und wiltu geloben als ein konig das du morgen frü
hinweg faren wollest und machst im syn lant ledig von dir und von dynem
volck und farest uber mere dannen du komen bist nuwelichen, so lest er dich
faren und thut dir nie keyn leyt. und bistu als übel beraten das du des nit wilt
thuon, so sol er es liden und enbüdet dir morn eynen stryt, volck wiedder volck.
nuon besich herzu, wann du must dot syn und din lüt werden dir erschlagen
und kuoment nummer fuß von dannen. wiltu von hinnen faren und im syn
lant ledigen, so magst du wol din leben behalten und darczu alle din volck,
wann mit hinwegkfaren magst du din leben behalten, und mit beliben magst
du alczu mal verliesen. nu enbüt im din antwurt, wann er begert
dich nit zu vertriben, wiltu im syn lant ledig machen.>
da der konig das verstunt, da sprach er zu dem knecht:< gang hinweg und
sag dynem herren das diß lant myn sy und bin auch des eyn recht erbe. daruß
wil ich nit faren in keyner wyse, wann ich bin here komen als in myn lant das
ich das beschütten wil und wil morderet den verreter daruß vertriben, den
untruwen und den meyneydigen bößwicht, der geyn mir hat bewyset die grösten
ungetrüwekeit die ye keyn ritter geyn synem rechten herren bewist; und
er sol doch zu mynsten des sicher syn das er von myn zweyn henden sterben
muß als eyn ungetruwer meyneydig schalck, wann nye keyner
det mir ungetrüwekeit in dießer gesellschafft er müst bößlich darumb sterben.
das erzele im von mynen wegen und allen den yenen die by im sint, und sag
yne allen miteinander das sie morn den stryt haben sollent, thörren sie myn
uff dem feld erbeyten. wann ich weiß wol das ir nümmer keyner dar von
kömet lebendig, dann sie werden alle herschlagen.>
darnach, so bleib der knecht nit lenger da, wann er schied von dannen.
und kam zu synem herren morderet und erzalt im das er an konig artus funden
hett:< ich sagen uch das ir an dem stryde nit künnent gefelen, ob ir syn
erbeyten dörrent off dem felde.>< ich sol syn wol erbeyten>, sprach morderet,
< wann ich gern anders nit wann das ich zu stride möge komen mit im zufelde.>
also wart der stryt gesprochen, da von das manig byderbe man starb, der es
nye verdienet hett. des nachtes, so waren des konigs artus lüt in großen
sorgen, dann sie wüsten wol das sie viel mynner lüt hetten dann morderet,
und darumb so forchten sie sich sere das sie es mit yn nemen solten. noch
forchten sich die viel me die morderet hett gebeten, das sie im zuhilff waren
komen, wann sie gedachten wol das sie unrecht hetten. ir waren viel, sunder
zwyvel, und waren auch starck, doch so waren sie, sunder zwyvel, strytes nit
als wol gewone als konig artus volck. wann sie haßeten recht sere
konig artus. wann sie sich hatten gegeben mit all morderet. die großen herren
hetten morderet alle gehuldett, wann in der wyse so gedachten sie zu rechen
von manchem großen liden das yne der konig zu manchen zyten hett gethan.
also was zu beyden syten gesammelt manch man. und als bald als es
tag was, da stunt der konig off und hort messe. darnach so wapente er sich
und gebot synem volck das sie sich wapenten, und sie taden es, alle die da noch
nit gewapent waren. und da sie alle gewapent waren, da bestalt der konig
zehen rotten und saczt in ygliche eynen guoten man zu heubtman, also
das yn ducht das yglich wol bestalt were. in der ersten so was herre ywan
ein heubtman, in der andern konig jons und in der dritten so was der konig
karodos mit den kurczen armen, der in syner gesellschafft hett manchen byderben
ritter. die vierde geleyte der konig tabarentius. die funfft geleyt
der konig amgasas. die seßt geleyt giflet, der da wol stryten kuonde. die
siebenden geleyte der konig butteleyer. die acht geleyte guonres von lampale,
von groß lobe und starckheyt was er und von künem herczen und het in
syner geselschafft manchen byderben ritter und die nit gern lieden keyn unrecht
und kuonden auch wol stryten als die es lang gelernt hatten vor langen
zyten. die nünde geleyte ein ritter von sorolois, der da frumme und biederbe
was. die zehende, die da die letst was, die geleyte konig artus. in der was
die gröst macht von byderben luten, darumb das sie dem konig synen lip beschutten
als yrem rechten herren. in der rotten so hatten die da vor ir wartslüte
gesaczt, an die da sie wol getruweten hielff zu han, ob es not were. wann
da was als viel biederbe lüt das sie nit lichticlichen zu uberwinden warn, yne
were dann zu viel groß volck fur komen.
da er in der wyse alles das hett vor bestalt und in yglich gesaczt eynen
heubtman, als yn ducht das yn not det, da ging er von eim zu dem andern und
bat alle die großen herren mit weynenden augen das sie wol wolten thun und
byderbe syn.< wann huot ist es not>, sprach er,< und möcht ich
huot die ere gewinnen, so wüst ich keynen off ertriche in keynem lande der da
wiedder mich getörst thuon.> in der wyse so hette der konig artus syn rotten
bestalt das beste das er mocht. also het auch morderet, wann er hett me lüt
dann konig artus. dann er bestalt wol zwenczig rotten und saczt in yglich
als viel lüte das yn ducht das er ir gnung hette und in yglich eynen guten heubtman.
und in die letst bestalt er groß macht von ritterschafft, und darinne
hat er alle die ußerwelten ritter den er aller bast getruwete, und er was selber
ein heubtman von dißer rotten. und er sprach, die solten es mit dem ersten
begriffen mit des konigs artus rotten, wann syn speher hett im gesagt
das der konig artus den letsten stryt haben solt.
in den zweyn ersten rotten hett er nye keyn andern ritter gesaczt dann
die von sayson. in den zwo andern waren die von dislande. in den zweyn
darnach warn die von schottenlant, und in den zweyn andern darnach waren
die von gales. nach den waren die ritter von nobelande, und ir volck hilten
zwo rotten, wann sie hetten genung lude gesucht morderetten zu hilff wol uß
zehen konigrichen. und da er sie hette in der wise, da reyt er von eim zu
dem andern und bat sie alle das sie wolten byderbe syn. und da rieden sie
in eim huff wol bereyt und waren in willen das sie funden die sie suchten. und
ritten als lang biß das sie kamen off den großen plan von salebiers und gesahen
konig artus bannyr die da flogen in dem winde sere frylichen und beyten
morderets volck recht still schwigende. und da sie by ein kamen, da was anders
nit dann stechen und schlagen. da gesah man manch glene zurbrechen
zu beyden syten, recht mit al sunder zale.
vor allen den andern da kam des konigs sone von senes, und er saß off eim
starcken schnellen roß, das was überdeckt mit allem wapen als rychlich als
eynes konigs sone wol an stuont. und da herre ywan, der da was vor allen
synen gesellen, gewapent mit eim wapen, das was zu male wyß, und der wart
das er den ersten riet han möcht, da er yn gesah komen, als recht bald da
senckte er syn glene und ließ lauffen zu im. und da yn der gesah komen, da
versagt er es im nit, als der da byderbe und starck was von synem alter und
von synem wesen, wann er saczt synen lip wiedder herren ywans lip. achans
der traff hern ywan also das er im durch synen schilt stach; wann syn halßberg
was starck, also das er im keyn leyt nit endet, und die glene fur inzwey.
aber er erwegte hern ywan nye von dem satel. und herre ywann, der da
was von großer starckeyt, traff yn als hart das er im spielt synen schilt und
stach yn durch synen halßberg und stach im die glene in den lip und traff yn,
das er von dem pferd stuorczt zu der erden. und mit dem valle so brach die
glene; der lag alda dotwunt. und hern ywans neffen eyner sah das und sprach
als hoch das es manig man wol hören mocht:< ach got, was guoten anbeginnes
ist das von der besten eym die er hatt!>
also vergaderten sich die ersten zwo rotten off morderets sytten
und die ein off konig artus syten. da möcht man gesehen han mit dem das
sie zusamen kamen manig schön jüste mit den glenen und manchen
ritter zu der erden fallen und manich gut pfert lauffen in dem feld, wann da
was nymant der sie fing. darnach mocht man sehen zu manchen stunden die
erde uberdecket mit rittern. die ein waren dot, die andern dotwunt, und
den andern was nüst wann das sie dar nyder waren gestochen. also huob sich
der stryt off dem plan von salabiers betrüblichen und jemerlichen, da von
das konigrich von logres synen herren verloiß, und also dut noch manig ander
konigrich. aber darnach enfant man nit als viel guter lüte als man zuvor
hat gethann, und nach irme tode so verleib ir lant verdorben und vertrieben
und muosten ires herren darben, wann sie waren da erschlagen zu tode in großer
betrubkeit.
der strytt was groß und wünderlich angehaben. und da die fördersten
hetten ire glene zurbrochen, da namen sie die schwert und die ein über die
andern und schlugen sich als wunderlichen, in dem das sie sich sere hasseten,
das sie ir schwert die ein den andern durch ire helm schlugen biß off das heubt
und schlugen sich zu der erden, die ein dot, die andern dotwunt. und herre
ywan ging herre scheren mit synem schwert, das da wol schneyt und scharpff
was, und macht sich in das grost getreng und begunde sie da zu scheyden mit
den grösten schlegen die eyn und die andern und die ritter darnyder schlagen,
und det sie die settel rumen und det den grösten wunder von synem libe. und
bewyset die grost byderbekeyt, das da keyner was von synem wesen der es
also des tages wol hett getan als er dett.
herre ywan det es sere wol von im des tages und schediget die seinen
recht sere. und noch hett er es baß gethan, hett der konig von senen getan,
der da gesach den wunder den er dreib. und da er das gesah, sprach er zu imselber:
< lebet dißer lang, wir syn verlorn, wann keyner myner lüt kan im zukomen,
er sy dott!> er hett ein glene in syner hant, die was kurcz und mit
eim scharpffen ysen, und ließ lauffen durch das getrenge zu hern ywann und
traff yn als hart das im noch der schilt noch der halßberg nit gehelffen mochten,
er stech yn mit der glenen durch die rechten syten; wann doch so was er nit
dotwuont. da gedacht er yn zu der erden zu bringen; des enkuonde er nit gethun.
wann herre ywan der bleyb fast in synem sattel siczen, umb den stich
so gestreyt er nye deste mynner. in dem das er vor sich reytt, herre ywann
traff den konig also hart mit dem schwert das er im das heubt det fliegen in
das felt, und der lip viel zu der erden sunder sele.
da die seinen sahen yren herren dot ligen, da begunden sie als großen ruwen
zu stellen, recht als ir yglicher synen vatter sehe vor im ligen
erschlagen. und da die von logres den herren gesahen alda dot ligen und
da sie als großen ruwen begunden zu stellen, da achten sie nit off yren ruwen
wann sie furen über sie mit den schwerten und schlugen sie dot und dotwunt
und falten sie als wünderlichen das sie in kurczen stuonden muosten den ruck
umb werffen und muosten fliehen. wann ir waren nye zwen, sie hetten
wunden so cleyn und so groß, doch so verdarbt sie mere der dot yres herren
dann die forcht yrer fynde det.
da sie den placz hetten gerumet und das sie waren geflohen, da jagten sie
die von logres recht biß in die zwo rotten von ißlande. und da sie ir gesellen
also schentlichen sahen komen, da ließen sie lauffen, dießen zu helffen, in hern
ywans lüde, in dem das sie wol gerast waren, und herrn ywans lüde waren
müde und verarbeit. und die schlugen darnyder mit yrem komen die besten.
in dem gereufft so mocht man hören groß geschrey, wann hern ywans lüte
wurden zustunt sere viel erschlagen, dann die yenen waren starck und byderbe
und wolten viel lieber sterben dann fliehen; wann es ducht sie groß schande syn
das sie geflohen weren. und herre ywan wart dar nyder gestochen in dem gereuff
und wart wunt von zweyn glenen zwüschen die ander wunden die im
sere schatten, und er wer alda erschlagen zu der zytt und alle syn gesellschafft,
hette der konig yons gethan der die zwo rotten geleyt, der yn zu hilff kam das
baldest das er mocht.
da ließen die zu den andern lauffen und traffen sich als wünderlich mit
dem das sie zu hauff kamen das sie yn die glenen durch den lip stachen, also
das man in kurczen stuonden mocht gesehen die erde bedecket mit den rittern;
die eyn waren wuont, die andern waren dot. da mocht man hören manchen
betrublichen schrey von den rittern die da wuont lagen, den die roß über die
libe gingen alle gewapent, das uch duchte das alle die welt dot hette gelegen, wann
das doch groß schade was. wann in aller der welt, als wit als sie was, so was
nit als viel guoter ritterschafft bliben als alda was off dem placzen, als uns die
werlich abenture saget.
da die von ißlande und des konigs jons heere zu hauff kamen, da möcht
man schleg han gesehen geben und nemen von beyden syten. und die ritter
sturczten zu der erden, und geschach also groß mort von beyden syten das
da keyn so hart hercz in der welt enwas das es gesehen hett, es müst es erbarmet
hann. und der konig, der da fast umb sich fure mit synem scharpffen
schwert, der gesah hern ywann das er zu fuß stuonde und werte sich redelichen
under synen fynden, wann er were gern off geseßen, da waren sie im
allwegen zu nahe. und da der konig jons das gesach, da ließ er lauffen zu
den von ißlande, die da als gern hern ywann hetten dot geschlagen, hetten sie
gemocht, und gab yn die grösten schlege da er sie gereichen mocht. und det
sie von eyn scheyden, es were yn liep oder leytt, und det also viel das herre
ywann off kame off dasselbe pfert das im der konig selber hett gegeben. da
er was off geseßen, da begunde er vechten umb sich als der da sere
byderbe was und der da viel mocht liden zu großen nöten. und der konig
jons sprach:< herre, umb gott, so hutent uch me fort vor fallen, wöllent ir
nit sterben, wann sie haßent uch viel sere. und wißent das diß der freischlichst
und der gröst stryt ist den ich ye gesah, wann hie ist zu viel lüt zu beyden
syten, das ich sere forchten diß tages.> und herre ywan sprach, er gewuonne
synes libes nye als groß sorg als er hut hette,< darumb so wundert es mich wie
das syn möge; wann nye enforcht ich mich also sere>.
da begunden die zwen wiedder an zu stryden und begunden die grösten
schleg zu geben, recht als sie des tages nye schlag hetten gethan. und taden
als viel mit yrer byderbekeyt, in dem das eyner dem andern halff mit herczen
und auch mit der macht yrer lüde, das sie yene daten fliehen. da ließ eyn
ritter, der was sere zornig, lauffen und senckt ein glene uber den konig jons
und traff yne als hart das im der schilt noch der halßberg nit enhulffen, er
steche im die glene durch den lip mit dem ysen und auch des holcz ein groß teyl,
das man es sach zu der andern syten. da viel er von dem pferde nydder zu
der erden, also das im keynes arcztes not was, wann er starb zustunt. da
herre ywann das besah, da sprach er sere betrüblich:< ach gott, was schadens
ist das von dem byderben manne, der da als balde dot ist! ach tafelrunde,
wie sere wirt uwer groß ere und uwer hocheyt huot genyddert und die groß gnade
die uch got hat gesant sitherre das ir angehaben wurdent! wann mich
duncket das ir huot verstört werdent von den die uch gehanthabt hant nach got
biß herre in dem hochen lobe da ir biß diße zytt sint inne gewest.>
diße rede sprach her ywan all weynende, da er den konig jons
by der erden dot sah ligen. da reyt er zu dem der yn gestochen hett mit geraufftem
schwert und schlug yn off das heubt und spielt es im biß off die zene
und valte yne dot biß off die erde. da besah er syn schwert und gesahe das es
blutig was von des blute. da sprach er:< nu ist der dot! darumb ist aber
dem byderben manne syn sele nit wiedder komen.>
da herrn jons ritter gesahen das ir herre dot was, da mocht man
han gesehen allczu großen jamer und liden, das sich hub, und ließen alle gewerden
das geschlege, das sie ane hatten gehaben umb den großen untrost den
sie gewuonnen umb yres herren willen. und da die yene gesahen, die da zuvor
geflohen waren, das diße also großen ruwen stalten, da gedachten sie wol das
ein groß here erschlagen wer. da beyten sie nit lenger, sie kerten wiedder
umb zu den die also betrubt waren und schlugen off sie als wunderlich das sie
der in kurczen stunden viel erschlugen. und hetten sie sunder zwyvel alle
erschlagen, wann sie als betrübt waren das sie sich nit kunden beschütten,
enhett die dritt rotte gethan, die yn zu hilff kamen, als bald als sie gesahen
das sie als großen jamer stalten. und als bald als der konig karodos das gesah,
das sie den großen jamer triben umb konig jons willen der da
erschlagen was, da sprach er zu synen luten:< ir herren, wir faren in einen stryt,
den sörglichsten den ich ye gesah, und weiß nit wie es umb mich kuom. ist
es das man mich dot schlecht, so bitt ich uch das ir es nümmer schin geduot,
wann gehaltent uch das best das ir mogent; dann wann uch uwer fynd betrübt
sehen, so sterckent sie sich da mit.>
also sprach der konig karodos da er in den stryt faren solt. und da er
under syn fynde kam mit syner gesellschafft, da det er als byderbclich das yn
nymands gesah der yn schelten mocht. und umb syn byderbkeit so hett er
yene darczu bracht das sie flohen, wann sie waren keynes dinges sicher dann
des todes. da mocht man gesehen hann hauwen mit den sporen nach den
von ißlande jagen und stürczen und vallen von den pferden, und des konigs
karodos lüd erschlugen yener als viel, ee yn keyn hilff keme, das man die placz
zu mal möcht uberdeckt gesehen mit rittern die da erschlagen wurden. wann
da die großen herren von schottenlant gesahen das ir gesellen also schentlich
flohen, da mochten sie es nit geliden und ließen lauffen zu yn. und heliades,
der ein herre was von schotten, dem morderet die ere hett geben
und yne gecrönet hett, der ließ lauffen zu konig karodos, zu begegnen dem besten
ritter der da leben mocht. und der versagt es im nit als eyner der da küne und
byderbe was, der da bas und richlicher was geritten und gewapent dann der andern
keyner, und der da allerbest gelich eynem richen manne dann keyner syner
lude nach dem das man yn ußwendig gesah. und traffen sich als hart mit den
glenen und das die schild rißen und die halßberg zurbrachen. und stach ir
eyner dem andern die glene durch den lip, das man die ysen gesah zu der andern
syten uß gan, und traffen sich mit aller macht und vielen bede zu der erden,
also das keyner enwas der des andern mocht gegilet hann, wann sie waren bede
dotwuont.
da lieffen ir beyder helffer dar, und yglicher solt synem herren offhelffen
von dem andern. da erholten sich konig karodus lude als viel das sie yn
namen mit gewalt und zogen im den helm uß, wann sie funden yne das er yczu
verscheyden wolt als der da durch syn hercz was gestochen. da entwapenten
sie yn und fragten yn wie es ym ging. und er sprach:< ich bitten uch anders
nit dann das ir mich rechent, wann ich weiß wol für ware das ich nit biß nonezitt
geleben mag. und umb got, nit thünd es schyn und thünt mir den halßberg
uß und tragent mich off mynem schild under den baum, so sterben ich
deste baß dann ich hie thuon.>
recht als er yn gebotten hett, also daten sie im und trugen yn
ane den berg und daten nit der glichen als ob sie betrübt weren, als sie doch
in yren herczen waren, wann sie hetten yn sere lieb. da sie yn hatten under
den baum gelegt, da sprach er:< gent wiedder in den stryt und laßent vier
knecht by mir und rechent mynen dott das beste das ir mögent. und ist es
das uwer eyner by dem leben blibet nach dißem stride, so bitt ich uch das ir
mich tragent zu chamlot und begrabent mich da in sant steffans monster umb
herrn gawins willen, der hie ligt.> da gelobten sie es im all weynende, sie
wolten es thun. da fragten sie yn:< herre, düncket uch das als groß mort
solle geschehen in dißem stryde als ir sprechent?>< ich sagen uch>,
sprach er,< sitherre das das konigrich von logres cristen wart, so gestarb nye
als viel guoter ritterschafft als alhie sterben muoß, und es ist der letst stryt der
ummer wirt in konig artus geziten.>
da sie das horten, da ließen sie yren herren da ligen und kamen wiedder
in den stritt und furten über ir fynde, ir schwert in der hant, und werten sich
als wol des königs karodos und auch des konigs jons lüt, das die schotten und
die von ißlande und die von sayson das ergst hetten gewuonnen und das sie nahe
alle erslagen waren. doch lagen des konigs artus dry rotten me dann halb
erschlagen; doch so hetten sie morderets sehs rotten darzu bracht das da keyn
byderbe man under yn nit was. da kamen die von gaullen. in der rotten
was manig byderbe man, und was yn leyt das sie als lang hetten gerast, und
sagen auch das sie des koniges artus lüt also enpfingen das ir wenig lebendig
bleib mit dem das sie kamen. wann sie waren starck und gerast und hetten
des tages nye arbeyt gethan als des konigs artus lude hatten, wann sie hatten
des tages manchen großen schlag geschlagen und auch enpfangen. in dem
getreng wart herre ywan dar nyder gestochen, und syn pfert wart under im
dot gestochen, und er was also müde und also verarbeit das mit dem valle kam
er von imselber und lag ein lang zitt in onmacht. und das jagen ging da über
konig artus lüte, also das uber herrn ywan gingen und rieten mer dann funff
hundert ritter, die im als groß liden an daten. und hett er anders
keyn liden nit gehabt, es wer dannoch lidens genung gewest.
also flohen konig artus lude, die da mochten zu der zytt, wann ir was wenig.
und da der konig kabaracius gesah das ergst uber sie ging, da sprach
er:< bald off!> da fure die vierde rott uß von des konigs syten zu den andern
zweyn morderets rotten. da mocht man hören schryen und ruffen
zeichen mit yrem komen und von manchem fremden menschen und fremder
zuongen. da mocht man gesehen die glenen zuorbrechen und die ritter stürczen
zu der erden, die ein dot, die andern dotwuont, und die pfert lieffen über das
felt. das was eyn betrüblich zu hauff komen, wann sie haßeten sich biß in
den dot. und als die glenen waren gebrochen, so namen sie die schwert mit
den henden und gaben ein den andern die grösten schlege als hart das sie ir
helme zurbrachen und die schild und die halßberg und erschlugen sich under
einander. und falten die eyn die andern von den pferden zu der erden, und
ir yglicher haßte synes gesellen dott das meyst das er kuond. also kam des
konig artus vierd rott zufeld und understund es mit yren fynden. da
erging nit lang das morderet sante nach zweyn rotten das sie den hulffen die
da off dem feld waren. und da der konig amgoisans sie gesah komen der da
eyn heubtman was, da sprach er zu syner gesellschafft:< nu wolluff, laßent
uns faren uber die yenen die aller erst koment, und hütent uch das ir sie nit
ane rurent biß wir all nahe by sie komen. und dann, so hauwent dryn und
schlagent in sie als hart das es sie wunder haben möge.>
recht als er yn gebot, also daten sie, wann sie vorgingen und vor rietten
alle die die er sie wiste. und kamen zu den zweyn rotten die da zuletste von
morderet waren komen und schlugen in sie als herticlichen das sie ir sere viel
valten mit yrem zukomen und mit den glenen. da wart sere ein groß geschrey
und ein groß getöne, das man got selber nit het gehören künnen, von den die
da zu der erden vielen und von dem krachen das die glenen inzwey brachen,
und von den großen stößen als die schilde zu hauff stießen. da mocht man
mer dann funffhuondert ritter gesehen uff der erden ligen, wann der von morderets
syten der wart zuerst viel dar nyder gestochen und dotwuont; wann die
off konig artus syten kunden wol stryten.
also wart der stryt angehaben an zweyn enden viel gruwelicher dann es
gut was. da des konigs angoisans lut hetten ir sper zurbrochen, da namen
sie ir schwert und lieffen über ir fynde hauwen und schlagen, und yene beschuotten
sich das best das sie kunden. und der konig angoisans
fur syn fynde süchen mit synem scharpffen schwert. da gesah er vor im ligen
hern ywan zu mal blutig, und wolt off siczen off syn pfert. aber syn fynde
ließen yn nit off siczen und hielten yn als kurcz das sie yne mer dann drystunt
dar nyder schlugen.
da der konig gesah hern ywann also under synen fynden behafft,
da rant er dar als bald als er ümmer kunde, und ir waren wol vier die herrn
ywan wolten dot schlagen, wann sie hetten yn gezogen uß dem stryde. und
der konig kam dar und traff eynen off synen helm als hart das er im das heubt
off spielt also das das hirn heruß viel. da kam er zu den andern und was als
byderbe und als frumme das yn nymands angesah, und der syn alter hett gewist,
er müst sich des gewundert han. wann die byderbkeit und die frumkeit
kame im nit von syner stercke, dann von synem frischen herczen das er
in synem libe hett. also viel det der konig mit syner byderbkeit das er herrn
ywan erlöst von syn finden, und gab im ein pfert und dett yn off siczen. und
er saß off und was sere müde und verarbeit, und fuor zu stunt in das gereuff und
begund groß schleg zu geben. und det als viel das alle die es gesahen die hett
es wunder wie er das geherten mocht nach dem das er zu voran gethan hett.
in der wyse so sammelten sich alle die rotten zu beyden syten, sunder alleyn
die zwo letsten, von den das konig artus ein heubtman was zu eyner syten
und der verreter morderet zu der andern. und der konig hett einen knecht
gesant off eynen berg, zu sehen wie vil volcks morderet in syner leczten rott hette.
und da er besehen hett das man im bevolhen hett, da kam er wiedder und sagt
im heimlichen:< herre, in morderets rotten ist wol noch als viel lüt als in uwer.>
< ist das ware>, sprach der konig,< das ist groß ungluck. in gottes namen, nu
müß uns gott helffen, wann anders so müßen wir alle dot syn.> da gedacht er
an synen neffen und sprach allweynende:< ach lieber nefe, nun hann
wir uwer gebrechens und hern lanczlots! ach, vermaledit sy der dot, der unser
zweyer geselschafft hat benuommen! ach lanczelot, lanczlot, wer es gottes
wille das ir by uns alhie werent gewapent, so weiß ich wol das wir morderet
wenig forchten wolten! wann ich enzwyvel nit daran, wir solten die ere
wol gewinnen mit der gots hilff, umb die groß byderbekeit die ich an uch weiß.
nu forchten ich das es mich beruwen werde das ich gawin nit gleubte mynem
nefen, da er mir sagte das ich nach uch sendet das ir mir zu hilff kement wiedder
morderet. wann hette ich nach uch gesant, so weiß ich wol vor ware das ir
mir gern werent zu hilff komen.>
dieß rede sprach der konig artus, wann er kuonde es da gebeßern nit. wann
syn hercz sagt im eyn teyle wol synes ungevelles das im und syner gesellschafft
geschehen solt. und er was sere richlich gecleydet und gewapent und saß
off eim schwarczen pferd das da was der besten eins von der welt. und in
allen rotten die da waren, so mocht man keyn beßers nit han fuonden. da kam
er zu den von der tafelrunden, der er wol mocht by im han zwen und siebenczig.
< ir herren>, sprach er,< dißer stryt ist der sörglichst vor allen den andern,
noch den ich ye gesah. ich bitten uch, umb got, wann ir brüder und gesellen
sint von der tafelruonden, haltent uch noch huot by eyne, uwer eyner by dem
andern, suonder scheyden. wann thuond ir also, so mag uch nymant lichticlichen
gescheyden, als uwer eyner by dem andern ist. wann er ist zu der syten
sere viel und künden wol stryten als mich düncket, darumb sint sie wol zu
forchten.> da antworten sie dem konig:< herre, nit enkerent uch daran, wann
weerent uch frischlichen, wann da mögent ir gesehen morderets zeychen, der
da gegen uns kümet sere schnelle; und nit entförchtent uch, wann von großer
forchte mag nymands gewinnen, das wißent!>
da wart ein hude gesaßt vor den konig wol mit huondert rittern oder me.
und morderet hett genuommen wol druo hundert ritter der besten die er hett in
syner gesellschafft und sprach zu yne:< ir sollent von uns faren recht zu dem
berg zu. und als ir dar koment, so kerent herre wiedder das aller heymlichst
das ir künnent als den tal hernydder. und dann schlagent uch in die hudt,
und darnach so hauwent dryn mit sporen und schlagent die alle dar nydder
die ir vor uch findent. und kündent ir das also gethuon als ich uch sagen, so
wißent sicherlich das des konigs artus lüte erschrecken, das sie nit wissen was
sie thun sollen.> und sie sprachen, sie teden es gern, sittherr das
er es wolt und gebotten hett.
da ließen sie lauffen darwert da sie den konig hersahen
kumen und senckten ir glenen das uch gedacht hett das die erd solt versüncken
syn mit yrem komen. und das krachen von den glenen was also groß und das
vallen von den rittern das man es mer dann dry mylen ferre mocht hören.
und der konig artus der es wolt understan mit morderet, und er kante yn wol,
da ließ er syn roß lauffen und nam synen schilt vor syn bruost und sencket syn
glene. und morderet der verreter versagt es im nit; die roß waren beyde
starck und schnelle, und die daroff saßen die waren starck und küne und haßeten
sich biß in den dot. morderet traff den konig zu erst, also hart das er im durch
synen schilt stach; wann der halßberg was also starck das er nit brechen mocht.
die glen fuor inzwey mit dem stich; wann der konig bewegte sich nye, noch viel
noch wenig. und der konig, der da stark was und wol mit solchen dingen
kunde, der traff morderet mit also großer macht das er yn und syn pfert, beyde
mit ein, valte zu der erden. noch dann det er im keyn leyt, wann morderet
was sere wol gewapent. nach dem so kamen sie zu beyden syten zuhauff, als
wol die armen als die rychen, die guoten als die bösen. wann konig artus lüde
wolten morderet mit gewalt nemen, undanckes syner lüde.
das zu beschuotten mocht man gesehen han me dann zwey tusent, der keyner
enwas, er hett sich in abentür gesaczt umb morderets willen. und
da mocht man gesehen geben und enpfahen uber im manchen harten schlag
und der ritter sterben suonder zale und vallen zu allen syten nyder. umb yn
was alda als groß gestöße und geschlege mit den schwerten das man in kurczen
stunden mocht umb yn gesehen ligen me wann zwey hundert ritter, der keyner
was, er were dot oder dotwuont. und darumb das syn stercke für und für zunam,
morderet dem verreter dem wart off geholffen, undanckes syner viende,
wann im wart von konig artus ein alsolch schlag da von ein ander ritter were
bekümmert gewest. wann morderet der was starck und hart, und darnach
ließ er lauffen zu dem konig artus das er sich rechen möcht, wann er was des
sere betrübt das er yn hett darnyder gestochen vor synen lüten. und der
konig versagt im des nit, wann er kert syn pferd geeyn im; und da
traffen sie sich als hart mit yren schwerten das ir keyner enwas, er hett zu thuon
gnuog sich zu behalten off dem pferde. dann hetten sie sich nit gehalten an die
helße von yren pferden, so gleuben ich das sie bede weren gevallen, wann die
pferd waren starck und furen von einander mer dann eins morgen landes lenge.
und da huob sich der strit groß und wunderlich. und galegandus, der da ein
ritter was von großem lobe und starck, der ließ lauffen zu morderet mit geraufftem
schwert, und er was yczu komen zu syner macht, der warff synen
schilt vorsich da er yn komen gesah, und er gab im eynen als großen schlag
das er im ab schlug eyns der obersten vierteil von dem schild. und morderet
der was des sere zornig und gab im wiedder einen also harten schlag mit aller
syner macht das er im das heubt det springen off die erden, das groß schad was.
wann er was sere ein edel herre als eyner der da eins koniges sone was und was
alczit sere getrüwe gewest gein dem konig artus, und sie wurden alle zornig
darumb.
da der konig den sere guten ritter dot ligen sach vor im, da was er syn nit
fro, wann er solt yn rechen, ob er kunde. da ließ er lauffen gein morderet.
und in dem das er yn wolt schlagen, da kam ein ritter norphelant, und der
huorrensune traff yn an die lincken syten mit eyner scharpffen glenen, und er
hett yn sere gewuont, were der halßberg nit als starck gewest, wann er was als
gut das im nye ring inzwey gefure, und er traff yn als hart off die
syten zu das er abe viel. da herre ywann, der da sere nahe by im was, das
gesah, da sprach er:< ach gott, was betrübkeit ist das das der byderbste man
von der welt lyt off der erden also schentlichen.> da ließ er lauffen zu dem
ritter von norpelant und traff yne mit eyner glenen, die was kurcz und scharpff,
und das der schilt und der halßberg yn nit enhulffen, er stach im die glenen
durch den lip das er von dem pferde off die erde sturczt, in der wyse das er keynes
arcztes notturftig was, wann die sele was im uß dem lib. und mit dem das
er viel, so brach des edeln herrn ywans glene. darnach so kam er zu dem
konig und halff im off, undanckes aller syner fynde. und morderet der was
also zornig da von das yn ducht das er ußer synen synnen faren solt. da kerte
er sich zu hern ywan sunder schilt und nam das schwert zu beyden henden,
und er was sere starck. und der schlag kam sere hoch und schlug yn als wünderlichen
hart das er im den helm spielt biß off die schultern, und er viel dot zu
der erden, das da was sicherlichen groß schade. wann zu der zyt hielt man
den edeln herren ywan vor eynen den byderbesten ritter von der welt.
da der konig artus das gesah, da sprach er:< ach got, warumb verhengest
du das das ich gesehen das der böst verreter von der welt hatt dot geschlagen
den byderbsten ritter von ertrich!> und segremors der antwurt
im und sprach:< herre, es sint die spiel von glücke. nuon mogent ir gesehen
das uch nuo sere düre verkeufft ist die groß ere und der groß gewalt die ir in
dißer welt hant gehabt! an dem letsten so nymet es uns die besten fründe
die wir haben. wann nu gebe got das es uns nit wiersch gee hernach dann
es uns biß herre gegangen hatt.>
in dem das sie retten von hern ywan, da horten sie hinder yn das gröst
geschrey, recht als alle die welt da were und gerüff mechte. wann die dru
hundert ritter, die morderet hinden herczu hett gesant, und als bald als sie by
des konigs lüt herzu kamen, da schruwen sie über diße und diße über yne. da
mocht man gesehen glenen zurbrechen und die ritter fallen, wann des konigs
artus lüt die waren von guoter ritterschafft und waren wol gewone
alsolcher ding. die enpfingen sie als wol und als frölich das sie der me dann
siebenczig darnyder stachen mit yrem zu komen. darnach zogen sie die
schwert und schlugen sich mit aller yrer macht, und da schlugen eyne die andern
dott, das alles das felt überdeckt was mit luten, die ein dot, die andern dottwunt.
da daten es des konigs artus lüt als wol von yne zu der zyt das
alle der dryer hundert nye mer dann zwölff da von kamen, sie weren alle dot
geschlagen da sie zuhauff waren komen, zu nonezytt.
der da off dem feld were gewest der möchte hann alles das velt gesehen
vol lüt ligen, so ritter so knecht, die eyne dott, die andern dotwuont von beyden
syten, das da keyn pfert mocht kuomen gelauffen dann alles über dott lüt. ein
wenig nach nonezitt da was der stryt darzu kuomen das von den die da zu hauff
waren komen mer dann achczig tusent waren gewest, so zu fuoß so zu pferde,
und der enwas nit beliben dann druohundert, sie weren alle erschlagen und
zuhauwen.
von der geselschafft von der tafelrunden was es darzu kumen das sie all
waren erschlagen biß off vier, wann sie hetten sich mer vor gezogen dann all
die andern. der vier, so ubrig bliben waren, was konig artus eyner, der ander
das was lucas der bukeleyer, der dritt das was giflet, der vierd das was segremors;
der was also sere wunt durch den lip das er sich kuom gehalten mocht
off synem pferde, noch mit synem schwert geschlagen. da kamen sie wiedder
zusamen, die ein wiedder die andern, wann sie wolten lieber alle da bliben,
die eyne gewunnen dann die ere. da ließ morderet lauffen zu segremors und
schlug yne als hart, das konig artus zusah, das er im das heubt det springen
off die erden. und da der konig den schlag gesah, da sprach er:< ach got, warumb
leßest du biederbkeit also vergan und under gann! ach morderet, umb
des schlags willen so geloben ich got das ich oder du, unser eyner, hie sterben
muoß!> da hette er ein kurcze glene in syner hant und ließ lauffen das baldest
das er kunde zu im. und der verreder morderet erkante wol das
der konig anders nit engerte dann yn zu döten. da versagte er es im nit und
fur gein im mit geraufftem schwert, das da zu mal blutig was von den die er des
tages da mit erschlagen hett. und der konig kam im mit alle syner macht
und traff yn also das er im die ring von dem halßberg inzwey stach und
stach im das ysen von syner glenen in synen lip und des holczes eyn groß teyl
da mit. darnach sagt uns diß buch das von dem stich der glenen kam ein
glancz der sonnen in die wunden das es giflet schinbarlichen sah und die von dem
lande sitherre dick da von sagten, es wer ein zeichen von unserm herren got,
das ist ein zeichen von zorn. und da morderet gesah das er dotwuont was, da
schlug er den konig artus off den helm das im der helm noch die hub nit gehulffen
enkunden, er det im das scharpff von dem schwert biß off das bloß heubt gan
und schlug im auch des ein groß stück ab mit dem schlage.
von dem schlag wart der konig artus verirret das er zu der erden stuorczt,
und also det auch morderet, und vielen by einander, der ein dot, der ander
dotwunt. also erschlug der vatter den sone, und der sone schlug den vatter
dotwuont. und da konig artus lüde gesahen yren herren alda ligen, da waren
sie recht sere betrubt und schruwen und sprachen:< ach gott, warumb hant
ir ye verhengt dißen wünderlichen stryt!> da ließen sie lauffen zu morderets
lüten und yene wiedder zu yne, und da hub sich der stryt und das geschlege
also groß das es, ee vesperzitt, dar zu kam das ir nye keyner lebende verleib
dann zwen alleyn, das was lucas der buckeler eyner und giflet der ander.
da es darzu was komen das da nymans zu leben was verliben dann die zwen,
da lagen die andern da dot und dotwunt, da begunden die zwen schryen sere
betrüblichen und daten ir helm uß und sprachen:< ach got, da enwart nye man
geborn der da ye als groß jamer gesehe als hie ist, das alle die guoten
ritterschafft von der welt und auch von logres besunder, die sint alle dot!
ach du stryt, was machest du weysen und wydwen in dißem lande und auch
in andern landen und frauwen und jungfrauwen ungetröstet und unberaden!
ach du tag, warumb erscheynest du ye das also groß jamer in dem konigrich
von logres ist geschehen und in das groß britanien lant, dainne das die ritterschafft
was geheißen von byderbkeit und die man lobete uber all ritterschafft
von der welt die nu hie dot lyt in also großer betrübkeyt! ach got, nuo enmöchtent
ir uns nit me nemen dann unser vetter und unser brüder und unser
neffen mit einander, das uns in der werlt nit ist bliben das uns icht nucz sy
noch helffen möge!>
da sie das lang hetten angetriben, da kamen sie zu dem konig
artus, alda er gevallen was. und da sie dar kamen, da funden sie yne da
siczen und was sere wünderlichen wunt. da saßen sie nyder und fragten yne:
< herre, wie geet es uch?> da sprach er:< hie ist anders nit dann das wir off
siczen und unser straßen faren, wann ich gesehen wol das es mynem ende nahen
beginnet; wann ich enmag under mynen finden nit me bliben.> da sprang
er uff von dannen da er saß und saß uff ein pfert viel lichticlicher dann syn
gesellen gedacht hetten, und sie saßen auch off. und der konig schied von
dem felde sere betrublich und sere wunt, und giflet und lucas der bukeler,
und furen all dry zu dem mere wert, und die nacht überkam sie. da sahen sie
vor yn ein capelle, und dar kam alle tag ein guot bruder und sang alle tag messe
darinn, und der wonet nahe da by in einem buosche.
der konig kam zu der capellen und stund ab, also daten auch syn zwen
gesellen und daten yren pferden die zeume uß und die settel abe. und der
konig ging darinn und viel vor den altar off syn knye und begunde syn gebett
zu sprechen, also als er es kunde, und bleib in der wise biß des morgens,
das er nye von den knyen kam. und sin gebet das enließ er nit und bette alle
die nacht unsern herren an, das er sich uber yne erbarmet und uber sin lüte die
des tages waren alda by im erschlagen. und in dem das er also in synem gebete
lag, so schrey er also sere das die da by im waren yn wol horten schrien.
alle die nacht was konig artus in synem gebete, als ich uch erzalt han. des
andern tages zu primezitt geschah es das lucas der ritter hinder dem konig
artus stunt und hett lang nach dem konig gesehen, das er nit von synen
knuowen kam. und da sprach er all weynende also das es der konig wol verstund:
< ach konig, wie ist diß als groß schade von uch!> da der konig das
horte, da stuont er recht off, wann er was groß und schwere, wann er was noch
alle gewapent, und begreiff lucas, der da ungewapent was, und zoh yne nach
im und truockte yn als hart das er yn dot truckt von dem großen weewen den
er hett in synem herczen, und truockt yn in der wyse das er yn nye wort hort
gesprechen, und die sele schied im von dem libe. und da yne der konig lang
hett also gehalten, nit umb das er yn also haßte, suonder umb den großen wewen
den er in synem herczen hett, da stunt er off und gedacht nit das er dot were.
da yn giflet lang hett gesehen, und da er erkante das er sich
nit ruorte, da gedacht er wol das lucas dot were und das yn der konig gedöt
hett. da was er zornig und sprach zu dem konig:< ach, wie hant ir als ubel
gethan das ir lucas hant erdöt! er hatt uch doch also lang gedienet als getrüwelich
all syn leben!> und da der konig umb sah, da sah er lucas dot
ligen. da ermerete sich all syn betrübkeit, und antwurt giflet glich eynem
man der da zornig ist:< giflet, geluock das mir biß herre ist gewest ein frauwe
und ein fründin, nu ist es mir worden ein stieffmuotter und ein unfründin! und
das thuot es darumb das ich das ander teil mynes lebens in liden und
in betrübniß habe, und also muoß es sin, das weiß ich wol.> da sprach er zu
giflet das er die pferde sattelte und bereyt. da det ers, und der konig stunt
off und saß uff syn pfert und schieden von der capellen, und rieten zu dem mere
das beldest das sie kunden. und da der konig dar was kuomen zu rechtem
mittag, da stund er abe off dem staden und saß nydder und guorte syn schwert
abe und zoch es uß der scheiden und sah das es geferwet was rot von dem blut
von den die er des tages da mit erschlagen hette. und da er es lang hett besehen,
da sprach er:< ach escalibort, du gutes schwert und schön, das best, sunder
das mit dem fremden gehencke, das ye in das konigrich von logres kam, nu
verlüsest du dynen meister! wo möchtest du finden eynen man, an dem du
als wol bestat werest als du an mir hast gewest, herre lanczlot hett dich dann
in syner hant! ach herre lanczlot, der byderbste man und der beste ritter
den ich ye gesah, were es nuo gottes wille das ir es hettent und das ich es wüst,
sicher, myn sele solt das fröer syn ummer mere!>
da rieff er giflet und sprach:< geent an den berg, da sollent ir finden einen
see, und als ir den hant funden, so werffent diß schwert darinn, wann ich wil
nit das es in dißem riche belib, das die boßwichter die in dißem land blibent
in als gut schwert haben solten als diß ist!>< herre>, sprach er,< uwern willen
sol ich thun, doch were es beßer das ir mir es gebent, wer es uch lieb!>< ich
enthun sin nit, giflet>, sprach der konig,< wann es were nit wol an uch bestat
nach mynem willen, und hant auch nit als lang zu leben!> da nam giflet das
schwert und kam zu dem waßer, recht also als im der konig hett gesagt. und
da er dar kam, da zog er das schwert uß der scheiden und begunde es nuo zu
sehen, und da ducht es yn als guot sin und als schöne das yn ducht das es groß
schade were das er es darinn wurffe, und dann were es verlorn. da ducht yn
besser syn das er das syn darinn würff und dem konig sagte, er hett es darinn
geworffen. uff solchs guorttet er syn schwert abe; da hett er das syn darinn geworffen
und hett diß verborgen under grase. darnach kam er zu
dem konig und sprach:< herre, ich han uwer gebot vollenbracht, dann
ich habe uwer schwert in den see geworffen.> da sprach der konig:< und was
hast du da gesehen?>< ich ensah anders nit dann guot.>< ach>, sprach er,< du
hast syn nit gethan! gang wiedder und wurff es darinn; wann du hast es noch
nit darinn geworffen!> und er ging wiedder und zog es uß und besah es und
sprach, es were groß schade das es also verlorn würde. da gedacht er das er
die scheyden wolt darinn werffen und wolt das schwert halten, wann es mocht
im noch urberen thuon oder eim andern. und da nam er die scheyden und warff
sie in das waßer und behielt das schwert und verbarg es under einem baum; und
kam zu dem konig und sprach:< herre, ich han uwer gebott gethan!>< und
was hastu gesehen?> sprach der konig.< ich ensah anders nit dann als ich solt.>
< ach>, sprach der konig,< du hast es noch nit darinn geworffen; warumb thust
du mir als groß pin an? gang und wurff es darinn und besich was da geschehen
sol, wann sunder groß wunder mag es nit verlorn werden.>
da giflet gesah das er es thun muost, da kam er zu dem schwert da es was
und nam es und begunde es zu sehen und recht sere clagen und sprach:< ach
du guot, schön schwert, wie ist es als groß schade das du nit bist etschwo in eynes
byderbe mannes henden!> da schoß er es in den see das ferrest das er kunde.
und da es dem waßer begunde nehen, da sah er das eyn hant kam uß dem
waßer die da scheyn, wann des libes gesach er nit da die hant an stunt. und
die hant enpfing das schwert mit dem gehilcz und begunde es wol dry werb
wiedder berg schüten. da giflet das hett gesehen wol schinbarlich, da ging
die hant wiedder in das waßer mit dem schwert. da stund er lang da, besehen
ob er sie me gesehen solt. und da er gesach das er umb nit da beydet, da
schied er dannen und kam zu dem konig und sprach, er hett das schwert in das
waßer geworffen und erzalt im das er gesehen hett.< uff myn trüw>, sprach
der konig,< ich gedachte es wol, wann myn ende nehet sich sere!>
da begunde er sere wunderlichen zu gedencken, und in dem das er also gedacht,
da schuoßen im die tren zu den augen uß. und da er lang in den gedencken
was gewest, da sprach er zu giflet:< ir müßent von hinnen scheiden
in den stunden, das ir mich nümmer me gesehent als lang als ir lebent!>
< ich scheiden nit von uch in der wise!>< ir müßent es thun, oder ich haßen
uch biß in den dot!>< ach herre>, sprach er,< wie solte ich uch alleyn gelaßen
und solte myn straß gan, und noch sprechent ir das ich uch nümmer me gesehen
solle?>< ir müßent thun als ich uch gesagt han, geent schnelle von hinnen,
wann ir enmögent nit lenger hie bliben. des bitt ich uch umb
die lieb die under uns zweyn ist gewest!>
da giflet verstuonde das yn der konig so sere bat, da antwort er im:< herre,
ich thun uwer gebott als betrüblich das es wunder ist, wann ich bitten uch das
ir mir doch sagent ob ich uch ümmer me gesehen.>< neyn>, sprach er,
< das sint sicher!>< und war gedenckent ir zu faren?> sprach giflet.< ich sag
sin uch nit!> und da giflet gesach das es nit anders gesin mocht, da saß er
uff syn pfert und schied von dannen. und als bald als er dannen geschieden
was, da kam ein groß regen, der wert biß das er kam an den berg, der da wol
ein halbe myle dannen stunt von dem konig. und da er dar was komen, da
hielt er stille under eim baum, als lange biß das der regen hinweg was, und
begund allweynende dar sehen da er den konig het gelaßen. da sah er komen
durch das mere eyn schiff von frauwen, die kamen an das bort von dem schiff.
und ein frauwe die hatt konig artus swester by der hant und rieff im,
das er in das schiff ginge. und als bald als der konig syn schwester erkant, er
stuond off und trat in das schiff und zoh das pfert nach im und alle syn wapen.
da giflet das hett gesehen, alda er was under dem berg, und sah das konig
artus in das schiff trat by die frauwen, da kart er wiedder als bald als er ümmer
kunde und kam uff den staden. und da er dar kam, da gesah er den konig und
die frauwen, und er kante des koniges swester morge wol, wann er hett sie dick
gesehen. und das schiff was me dann sieben armbruostschuoß von dem staden
yczu gefarn. und da giflet gesach das er den konig hett also verlorn, da stund
er ab und stalte den grösten jamer von aller der werlt und bleib alda allen den
tag und all die nacht das er nye aß noch tranck. also hette er auch gethan des
andern tages da vor.
des morgens, da es tag was und das die sonne off was und das die
vogel begunden zu singen, giflet der was also betrubt und als zornig das es
wunder was, darumb das er den konig verlorn hett, saß off als trurig als er
was, und schied von dannen und reyt als lang biß das er kam in eynen buosch
der da nahe da by was. da saß ein clusener in dem busch, der yn woll erkante.
da fur er dar und bleib wol zwen tag dainne, wann er ein wenig kranck was
umb den großen ruwen den er hett. und da erzalt er dem guten manne was
er gesehen hett von dem konig artus. des dritten tages darnach schied er von
dannen und gedacht, er wolt faren zu der schwarczen capellen, besehen ob lucas
begraben were. und da er dar was komen, recht umb den mittentag,
da stund er ab und band syn pfert an eynen baum und ging darinn. und
da er darinn kam, da fand er zwey grab vor dem altar stan die sere richlich
und sere schone waren; dann das ein das was gnung richer und schöner dann
das ander. off dem lichsten stund geschriben:< hie lyt lucas der bukeler,
den der konig artus dot truckt über im.> und das da als wunderlichen rich
was, da stunt off geschriben:< hie lyt konig artus, der da mit syner byderbekeit
im undertenig gemacht hatt zwölff konigrich.> da er das gesah, da kam
er von imselber off dem grabe. und da er wiedder kam, da kußte er das grab
und was sere betrubet und bleyb alda biß nacht; und der gut man kam der da
die capellen besang. da kam giflet zustuond zu im und fragt yn:< herre, umb
got, ist diß schrifft ware?>< lieber herre, ja sie!>< und wer bracht konig artus
herre?>< ich weiß, frauwen!> da gedacht giflet wol das es die frauwen weren
gewest die yn hinweg furten in dem schiff. und giflet sprach, sittherre das
syn herre wer verscheyden von dißem ertrich, so wolt er auch nit lenger sin
off dem ertrich, und er batt den guoten man das er yn neme in syn geselschafft.
also wart giflet eyn clüsener und dienet unserm herren in der schwarczen
capellen. wann da was er nit lang, wann nach konig artus dot lebte er nit
lenger dann acht tage. in dem das giflet in der clusen was, da kamen her vor
morderets söne, die da waren zu gintiestre, wann morderet hett sie darinn
gelaßen, die stat zu bewaren, ob es not thete. die zwene waren guot ritter. als
bald als sie wüsten das ir vatter erschlagen was und der konig artus dot und
die andern byderben lüt die da in dem strit waren, da namen sie alle die mit
yne von gintiestre und furen das lant innemen an allen enden. und das
mochten sie wol thun, wann sie enfunden nymant der es wiedderspreche, wann
alle die guten ritter und lüt die waren dot beliben in dem stryt.
da die konigin gewar was worden das konig artus dot was und das die jungen
verreter das lant innamen, da forcht sie das sie die erschlugen, ob sie ir
danne geware würden. da nam sie die geistlichen cleyder und wart ein
closterfrauwe. in dem das diß gescheen was, da kam ein bott uß
dem konigrich von logres zu lanczlot, alda er was in der stat zu gaunes, und
sagt im alle die warheit von konig artus und wie er dot was, und die groß betrubkeit
von den byderben lüten die da erschlagen weren, und wie die zwen
morderets sone hetten inngenomen das lant von logres nach konig artus dot.
da herre lanczlot das hort, da was er sere zornig, wann er hett den konig
sere lieb gehabt. und alle die ritter von gaullen waren syn sere betrübt. da
beriet sich lanczlot mit den zweyn konigen was er thun mocht mit dißen sachen,
wann er haßte keyn ding als sere als morderets geschlecht.< herre>, sprach
konig bohort,< ich wil uch sagen was ir thun sollent. wir sollen nach unsern
mannen senden, ferre und nahe; und als sie by eyn komen, so sollen wir riten
uß dem konigrich von gaune in das hoch britanien lant. und als wir dar komen,
so mogen morderets sone wol des sicher syn, sie fliehen dann, das sie werden
dot geschlagen.>< wollent ir dann das wir also thün?> sprach herre lanczlot.
< herre>, sprach konig bohort,< wir kunnen uns anders nit gerechen.> da santen
sie nach iren mannen, ferre und nahe, und nach den von benuick und von
ganuen, den zweyn konigrichen, das in funffczehen tagen versamlet waren me
dann zwenczig tusent zu fuß und zu pferde; und in der stat von gaullen geschah
diß hauffung. die ritter von dem lande kamen dar. der konig bohort und
leonel und herre lanczlot und alle ir gesellschafft schieden von der stat von
gaullen und ritten als lang biß das sie off das mere kamen. da funden sie die
schiff bereyt und furen darinn und hetten als guten wint das sie desselben
tages kamen in das lant von der hoen britanien; alda furen sie zu lande.
da sie an lant kamen, da waren sie recht fro das sie gesunt und byderbe
waren zu lande komen. da zogen sie ir pferde uß den schiffen und ir
zugehörungen. des andern tages kamen die meren den zweyn morderets
sönen das herre lanczlot dahien an lant were komen mit großem volck. und
da sie das horten, da waren sie des sere betruobt, wann sie
forchten keynen man in der welt als sere als sie herren lanczlot daten. da
berieten sie sich was sie thun möchten. da wurden sie des zu rade das sie ir
manne nemen und mit yne strieten; wem dann got die ere gebe, das er sie hett.
wann yn was lieber das sie stürben in dem stryt dann das sie müsten fliehen
uß dem lande.
also daten sie als sie zu rade waren worden, wann sie santen alsbald nach
iren lüten und daten sie zu hauff komen zu gintiestre, und die hetten yczu als
viel gethan das yne die von logres alle gehult hetten. und da sie ir volck
hetten zuhauff bracht, als ich uch erzalt hann, da fuoren sie uß gintiestre eines
dinstages zu morgen. da horten sie das ein knecht yn sagt das herre lanczlot
yczu by sehs engelischer mylen nah da by were, und das sie des strytes sicher
mochten syn ee mittag.
da sie das horten, da sprachen sie, sie wolten stryten mit im und mit synem
volck, dwyl es nit anders syn möcht. da stunden sie abe von iren roßen, das
sie rasten. also rasten die von logres vor gintiestre, und lanczlot und syn
gesellschafft die rieten vast. und doch so was er als ruwig und als betrubt
das es wunder was, wann im was desselben tages da der stryt syn solt botschafft
komen das sin frauw die koniginne dot was des dritten tages da vor. und
also was es auch geschehen, als man im gesagt hett. wann nye kein frauw
nam als ein guot ende als sie det noch als ganczen ruwen noch süßiglicher gebatt
unsern herren das er ir verzihen wolt ir sunde als sie det. von irm tode
was herre lanczlot betrubet und zornig, da er die gancz warheit vernam, und
da reyt er zu gintiestre wert sere zorniglichen. und da die yenen die da waren
sie gesahen kumen, da saßen sie off ir pferde und kamen zuhauff mit vollem
stryde. da mocht man gesehen han mit dem als sie zuhauff kamen manchen
ritter sturczen und arbeyten nach dem tode und manch pfert lauffen
affter dem feld, der herren die da dot lagen und da die sele yczu uß dem libe
was. der stritt wert biß nonezitt, wann da was groß volck von beyden syten.
und umb nonezitt so kam es das der eldeste sone von den zweyn morderets
söne, der da melian wart geheißen, der hatt ein kurcz starck glenen mit einem
scharpffen isen in syner hant. der ließ lauffen zu konig leonel, als bald als
syn pfert ümmer mocht, und traff yn als hart mit aller syner macht das im der
schilt noch der halßberg nit hulffen, er stech yn durch synen lip, und der konig
sturczt zu der erden. und mit dem das er viel so brach im syne glene, also
das im ein groß teyle des holczes mit dem ysen in dem libe verleib. das gesah
konig bohort und gedacht wol das syn bruder dotwuont was. da wart er des
also sere betrubt das er wol wondt sterben von ruwen. da ließ er lauffen zu
melians mit ußgeraufftem schwert und traff yn oben off das heubt und spielt im
den helm und die yseren huben zu dem schedel also biß off die
schultern, und er sturczt zu der erden. und da er yn da gesah ligen, da sprach
er:< ach du böser verreter, was kleyner winnunge hann ich nu daran von dem
schaden den du mir gethan hast das du mir mynen bruder, den ich als lieb
hett, hast erstochen! sicherlich, du hast mir als großen ruwen in myn hercz
gesant das da nümmer daruß komen mag!> da ließ er lauffen zu den andern,
da er es aller dickst gesah, und begunde darnydder schlagen alles das er gereichen
kunde, das, wer es sah, sich des verwundert.
da die ritter von gaullen gesahen das konig leonel darnydder stuorczt, da
stunden sie abe umb yn und trugen yn uß dem getrenge ußer allem dem volck
und trugen yn under eynen baume. und da sie yn also sere wunt gesahen,
da waren sie alczu sere wuonderlich betruobt; wann ir enwas keyner der des
schin oder glich getörst thun, umb das es ir fynde icht gewar würden.
also wart der stryt angehaben zu großer betruobniß und wert biß nonezytt
also glich das man kam kuonde gewüst han were das best hett gehabt. nach
nonen kam der edel herre lanczlot in den stryt, und im begeynte der jüngst
morderets sone, und er erkante yne wol an dem wapen, wann er fuorte solch
wapen als syn vatter gefurt hett. herre lanczlot, der yn haßte biß in den
dot, der ließ lauffen zu im mit geraufftem schwert, und er versagt
es im auch nit und warff syn schilt vor sich. und herre lanczlot der traff yn
mit aller syner macht, also das er im den schilt spielt biß an den griff da er den
schilt mit hilt. und da er sich wont fuolt, da begunde er zu fliehen. wann
herre lanczlot hielt yn als kuorcz das er nit gefliehen kuonde, und gab im einen
als harten schlag das im das heubt von dem lib sprang mit dem helm mer dann
einer halben glenen lang. da syn lüt den schlag gesahen, da wüsten sie sich
nit wol zu behalten und beguonden alle mit einander fliehen, umb das sie ir leben
mochten behalten, und kerten sich zu dem buosch wert der da nahe da by stuont
wol zwo engelische mylen. und diße jagten yn nach das beste das sie kunden,
wann sie haßeten sie biß in den dot und schlugen sie recht darnyder als weren
sie viche. und herre lanczlot schluog sie dar nyder als dick mit synem kumen,
das man sie gespreyt mocht nach im gesehen ligen die er zu der erden hett geschlagen.
also lang jagte er das er vor im fant den graven von seelant, den er vor
eynen verreter und vor eynen schalck hielt, und der vil lidens manchem guten
manne hett gethan. da rieff er yn an als bald als er yn gesah:< ah ir verreter,
nuo sint ir komen zu uwerm tode, des enkan uch nyman gehelffen dann alleyn
gott!> und er umbsah sich, und da er sah das es lanczlot was der im so treuwete
und der im so nach rante mit gereufftem schwerte, da gesah er wol das er
dot muost syn, ob er yn uberryten kuonde. da nam er das pfert mit den sporn
und floh als balde als er es ummer kunde gehann. und er was sere wol geritten,
also was auch lanczlot. und das jagen werte viel nahe biß an den buosch
wol by einer halben mylen nahe. da sturczte des graven pfert
und viel dot under im dar nyder. und lanczlot, der doch noch im kam, als
bald als er yn off der erden gesah, da fur er über yn also geritten als er was und
gab im eynen als harten schlag off synen kopff das er im das schwert dett yngaan
biß off die zene. und er viel off die erden und strackt sich als der da zu dem
tode ringt. und herre lanczlot gesach yn ny, dann er fuor alles vor sich sere
schnelle und wonde zu synen gesellen faren, und fuor alle czytt ferrer von yne
und kam ye dieffer in den buosch.
also lang fuore er in der wise irre herre und dar und war yn glück fuorte, biß
das er nach vesperzytt in einen tal kam, da fande er eynen knecht zu fuoßen, der
da kam von gintiestre. da fragte er yn, wannen er keme. und da yn der
gesah, da gedacht er, sicher das er von logres keme und das er auch
geflohen were von dem stryde. er sprach zu im:< herre, ich komme von dem
placz da der erbärmlich stryt uber uns komen ist. als mich düncket>, sprach
der knecht,< so enist ir keyner da von komen. und doch so sint die sere betrubt
umb des koniges leonels willen, der da erschlagen ist in dem stryd.>< wie
ist dem>, sprach lanczlot,< ist es ware das der konig leonel dot ist?>< ja er,
sicherlich>, sprach der knecht,< ich sah yn dott!>< das ist schad>, sprach lanczlot,
< wann er was ein groß herr und ein byderbe gut ritter!> da begunden im
syn augen also sere zu trenen das im syn angesiecht zu mal naß wart. und
da sprach der knecht:< herre, es ist yczu nacht und ir sint verre von den lüten,
wo gedenckent ir noch zu bliben?>< ich enweiß>, sprach er,< und ist mir nit
darumb wo ich lige.> da der knecht gesah das er im anders nit antwort, da
schiet er von im wol behendiclichen. und lanczlot fuor in dem gewiltniß herre
und dare und stalt den grösten jamer von der welt und sprach, nuo were im mit
all nit verliben in dißer welt, dwyl das er syn frauw verloren hett und synen
nefen. und in dem ruwen und in dem betrübniß so reyt er alle die nacht also
als er kam mit abentür herre und dar, wann er reyt keyn recht straß nit.
des morgens kam es das er fant eynen berg, der was groß und vol ydeler
velße, da manich fremde cluse inne stunt und verre von allen luten. da kerte
er dar wert, besehen was da wönt. und reyt recht wiedder berg eynen engen
pfatt als lang biß das er kam off ein stat, da es yn ducht zu mal vertriben syn,
und da stunt ein cleyne capelle. da stund er abe und dete synen helm ab und
syn schwert und ging darinn und fand vor dem altar ligen zwen guot man, gecleydet
mit wißen cleydern die da glich stunden priesters cleydern, als sie auch
waren. da grußte er sie, und sie danckten im sere demüticlichen. und da
sie yn hetten gemercket, da lieffen sie zu im und umbgriffen yn und halseten yn
und begunden zu schryen über im von freuden. und er fragt sie
were sie weren.< enkennent ir uns nit?> sprachen sie. und er besah
sie und erkant wol das der eyn was der erczbischoff von conterbille, derselb
der da lang zitt umb den fridden warb von dem konig und von der koniginne,
und der ander der was beobleris lanczlocz neffe. da wart er sere fro und
fragte sie, wann sie dar weren kumen. und sie sprachen, sie weren des betrübten
tages dar komen, da der stryt were off dem plane von salebiers.< und
wir sagen uch das von allen den nye mensch entging dann wir zwene und konig
artus, lucas und giflet, aber wir wißen nit, war das sie kuomen syn.
da wir mit glucke here kamen, da funden wir hieinne eynen guten man,
eynen clüsener, und der uns nam by sich in syne gesellschafft. der ist sittherre
dott, und wir sint blieben nach im und sollen, ob gotwil, das ander teyl unsers
lebens hieinn syn und wollen gott bitten das er uns unser sünde woll verzihen.
und ir, herre, was wollent ir thun, wann ir sint gewest eyner der beste ritter
von der welt?> da sprach er:< ich sagen uch was ich thun sol. ir sint gewest
myn gesellen vor der wollust dißer welt. nu wil ich uch gesellschafft
thun in der arbeyt dißer welt und in dißem leben, wann als lang als
ich geleben, so wil ich nümmer von hinnen komen, und wollent ir myn nit,
so wil ich anderschwo gan.> und so sie das hetten verstanden, da waren sie
des sere fro und lobten des got mit guotem herczen und huben ir hende gein dem
hymmel off. also verleibe lanczlot dainne by den zweyn guoten lüten und
byderben. - wann alhie leßt sich die rede von im und kömet wiedder zu
synen zwein neffen.
nu saget uns die abenture das, da der stryt von gintiestre hett ein ende
genomen und das morderets söne und ir lüt die ein geflohen waren und die
andern erschlagen, da fur konig bohort mit alle syner macht zu gintiestre,
es were den von innen lieb oder leyt. da er für war wüst das syn bruoder dot
was, da was er als betrübt das es nymant erzelen mocht. da det
er yn begraben als herrlichen als man konige billich begraben sol, zu gintiestre.
und da er begraben was, da dett er lanczlot suochen verre und nahe, wann
nymans sucht yn der yn finden kunde zu der zytt. da er gesah das yn nymands
finden kunde, da sprach er eins tags zu hector:< lieber neffe, sittherre
das myn herre also verlorn ist das wir yne nit finden kunden, so wil ich in myn
lant faren, und ir sollent mit mir faren. und als ir dar koment mit mir, so
nement von den zweyn konigrichen welchs das uch aller bast behaget.>
und er sprach, er wolt yczu nit zu gaullen faren,< und ich wil noch nit von
logres scheyden, wann ich wil noch ein wyle hie bliben. wann ich sagen uch
das, wann das ich von hinnen scheyden, so komen ich recht zu uch, dann ir
sint yczunt der man in der welt den ich am meysten liebe, wann das sol ich auch
billich thun.>
also schiet der konig bohort von dem konigrich von logres und fuor in syn
lant mit synen lüten. und hector reyt ein zyt als lang durch das lant biß das
er mit abentur kam in die cluse da lanczlot inne was. und der erczbischoff
hett yn darzu bracht das er yczu priesters orden hett enpfangen und laß alle
tag meße und lebte als in großer abstinencie das er nit anders dann brot und
waßer aß und der wurczeln die er in dem felßen fande. da sich die zwen brüder
ersahen under ein, da schruwen sie beyde, wann sie hetten sich sere lieb. da
sprach hector zu lanczlot:< herre, sitherre das ich uch hie han funden in eim
als hohen dinst als in dem dinst unsers herren und ich sehen das uch die wonung
wol behaget, ich bin der sich nümmer von uch gescheidet, wann ich wil uch
gesellschafft thün alle myn leben.> und da die andern das horten, da waren
sie sin sere fro das sich ein als byderbe ritter in unsers herren dinst ergeben
wolt. da enpfingen sie yne zu eim gesellen.
also waren die zwen bruder by ein in der clusen und waren sich alle
zyt flißen in dem dinst unsers herren. lanczlot der was wol vier jare darinn,
in der wise das da keyn man enwas der da also geistlich möcht gelebet hann
als er det mit beten und mit fasten und mit fruo off stan und mit wachen. off
das vierde jare da starb hector, und er wart begraben in der clusen da sie inne
wonten. an dem vierczehende tag vor dem meyen da legt sich
herre lanczlot siech. und da er gesah das er sterben solt, da bat er allschryende
das der erczbischoff und beobleris yn, als bald als er dot were, wolten
tragen zu josegarden, und legten yne in das grab da galaat der herre von den
ferren inselen inne leg begraben. und sie gelobten es im als gebruder, sie
wolten es thun wie er es begeret hett. nach dem das er sie diß batt, so lebte
lanczlot noch vier tage. des funfften tages da schiede er von dißer welt.
und zu der zytt, da im die sele von dem libe schiede, so enwas der bischoff noch
beobleris nit da, wann sie lagen und schlieffen da in buoschen under eim baum.
und es geschach das beobleris zu erst erwacht und sah das der erczbischoff
by im schlieff. und in synem schlaff so hette er die grösten freude von der welt
und sprach:< ach gott, gebenedit systu! nu gesehen ich alles das ich wolt
gesehen.>
da beobleris gesah das der erczbischoff schlieff, da wunderte es yn sere,
und forcht yczu das der fynt in yne gefaren were, und weckte yn zustuont. da
er syn augen hett off gethan und das er beobleris gesah, da sprach er:< ach
bruder, warumb hant ir mich erweckt von der großen freuden da ich inne was
in als großer gesellschafft von engeln, das ich nye so viel byeinander gesahe, ich
sy gewesen wo ich wolle; und die fuorten hinweg lanczlots selen. nu laßent
uns gan besehen ob er dot sy!>< so laßent uns gehen!> sprach beobleris. und
da sie dahin kamen da herre lanczlot was, da funden sie das im die sele yczu
von dem libe gescheiden was.< ach got>, sprach der erczbischoff,< gebenedit
müßent ir syn! nu weiß ich wol, schynbarlichen und fur ware, das mit dießes
lanczlots selen die engel groß fest und freude gemacht hant, wie ich dann gesehen
han. nun weiß ich wol das das penitencie und buoß uberkümet alle ding, und
ich gelaßen nümmer von penitencien als lang als ich leben. nuo muoßen wir
die lyche tragen zu josegarten, wann wir gelobten es im in synem leben.>
< das ist war>, sprach beobleris. da begatten sie ein bare; und da sie bereyt
was, da legten sie hern lanczlot daroff; und dann namen sie die ein von dießer,
die andern von der andern syten und trugen yn mit großer arbeit als lang biß
sie zu josegarten kamen. und da die von josegarten wüsten das es lanczlot
was, da gingen sie im entgegen und enpfingen yn mit weynenden augen. da
hettent ir gehort so groß clagen by lanczlots lich das eyner syn eigen wort nit hett
horen mogen. da saczten sie yne nyder in das hohste mönster von dem pallast
und daten der lichen als groß ere als sie ümmer gethuon mochten
und als sie solten eynem als byderben manne als er was gewest.
desselben tages da die liche dar wart bracht, da was der konig bohort dar
komen mit als wenig geselschafft als mit eim ritter und eim schiltknecht. und
da er vernam das die lich in der kirchen was, da ging er dar und det die gedeck
off schlagen und besah yn als lang biß das er wol bekante das es syn herre was.
da kam er uber der lichen von imselber und hett als großen ruwen als ye keyn
man gehett. des tages so was die betrübniß groß in der burg. des nachtes
daten sie galaats grab off thuon, das also schön und also rych was von aller der
welt. des andern tages da daten sie lanczlot darinn legen. darnach daten
sie daroff schriben:< hie lyt galaat von den ferren inselen und herre lanczlot
von dem lach, der da was der beste ritter der ye in das konigrich von logres
kam, sunder alleyn galaat syn son.>
da er was begraben, da mocht man gesehen das grab mer dann tusent
werbe küßen von den von der buorg. da fragten sie konig bohort wie das er
als eben komen were zu herren lanczlots begengniß.< sicherlich>, sprach der
konig bohort,< ein clüsener der kam zu gaullen und sagt mir wie das ich hut
hie zu josegarde solt syn, und so fünde ich mynen herren herrn lanczlot dot
oder lebendig. und es ist mir recht also kumen als er gesaget hatt, wann umb
gott, wißent ir wo er sitherr gewest ist als ich yn zuletst sahe, so sagent
mir es!> und der bischoff sagt im zustunt lanczlots leben und syn ende. da
der konig das hett verstanden, da antwort er und sprach:< dwyl das er by uch
ist gewest biß an syn ende, so bin ich der der uch sol gesellschafft thun an syner
statt als lang als ich leben, wann ich wil mit uch gan und wil das ander teil
mynes lebens in der clusen halten.> des lobte der erczbischoff unsern herren.
des andern tages da schiet der konig bohort von dannen und sante synen
ritter und synen diener wiedder heym, und enbott synen lüten das sie eynen
konig mechten wie sie wolten, wann er keme nümmer me dar by sie.
und da ging er mit dem erczbischoff und mit beobleris und was by den das
ander teyl synes lebens, umb unsers herren gottes willen von hymmelrich.
und nu saget uns meyster gacziers map nit mer von lanczlots leben, wann
er hatt es alles wol zu ende erzalt nach dem das es geschah. und hie nymet
syn buch ein ende also mit all, wann nach dem künde nymant nicht erzelen,
er must zu mal daran liegen.
hie hatt ein ende das letste buch von hern lanczlot und von konig artus
tode und von hector und herrn gawin und von allen den es sagt und sagt nit
mer da von. darumb sy der gebenedit der da lebet und herschet ümmer
ewiglichen. amen.