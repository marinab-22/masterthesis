zu jherusalem wart ein kint geborn,
das sich zu faugte wart erkorn
uber alle christen diet.
das was der kunig salmon,
der manig wißheit geriet
er nam ein wip von endian,
eins heiden dochter her und lobesam.
durch sie wart manig helt verlorn.
es war ein ubel stunde,
das sie an die welt geborn.
ir vatter hieß crispian.
salmon im sie sunder sinen danck nam.
er furte sie uber den wilden se.
er hatte sie gewalticliche
uf der guten burge jherusale.
das ich uch sage, das ist war:
er dette sie teuffen und lerte sie
den salter ein gantz jar.
er lerte sie spielen in dem brett.
im was die kunigin liep,
wie vil sie im zu leide ie gedet.
ir kele die was wiß als der sne,
es wart nie schoner frauwe me.
ir münt recht als ein robin bran.
da spieltent ir die augen
als irem adel wol gezam.
ir hare was den gelwen siden glich.
sie was schone und auch miniclich.
wolgestalt was ir der lip.
sie was geheissen salome
und was ein wonder schones wip.
die nehste waht, die sie trug,
das was ein hemde von wißer siden clug.
ir gebende, das sie umb trug,
das was ein smaler bortt
und was von golde unmassen gut.
ein felle drug die kunigin,
die mochte besser nit gesin.
sie was von edelm gestein unmassen liecht.
dem richen kunig salmon
was sin schoene frouwe liep.
ein kron trug die kunigin,
die luchte recht als der sonnen schin.
dar inne lag der liechte karfunckl stein.
rechte als der morgen sterne
ir antlitz uz den frauwen schein.
das beschach an einem pfingstag,
das die kunigin zu der kirchen trat.
da gingent ir da neben bi
zwen riche fursten
und leiten die here kunigin.
da ging vor der frauwen wol getan
des tages vil manig werder spilman,
zu der rechten siten manig stolczer degen
inn ritterlicher wate,
also sie der frauwen soltent pflegen.
da ging ir anderthalp bi
vil manig schones megetin fri,
nach ir vil manig dinstman
inn ritterlicher wette,
vier scharen die warent wünnesam.
da sie inn das munster kam,
die frone meß hup man an.
man gap ir einen salter in ir sne wisse hant.
mit guldenen buchstaben
was er geschriben allersant.
da man das ewangelium laß,
nu horent, was der frauwen opffer waß:
ein alrot gulden vingerlin
von edelme gesteine
kunde es besser da nit gesin.
da man gesang uber al,
die stule richte man in dem sal.
da sas der kunig salmon
bi siner schoner frauwen,
sie was so rechte wonesam.
vor ir vil manig ritter saß,
der siner sinne vil gar vergaß.
in was zu schouwen also not.
sie vergassent inn den henden
beide win und brott
sie was schone und da bi wol getan.
sie versumte manchen ritter an sinem mal.
sie was so rechte wunnesam.
sie vergassent ir spise in dem munde
und gafftent die edele kunigin an.
ein kopff was von golde rott,
wann sie ine gein dem munde bot,
ir farwe als ein rose in dem win bran.
salmon selber nit enwuhst,
was geberden er von freuden solt han.
also kundet uns diß lieht:
kunig salmon was sin frauwe liep.
gantzer freuden er mit ir pflag,
da er in der kamenaten
an iren sne wißen armen lag.
des was der kunig wol gemeit.
sich hup da leit und arbeitt:
umb das vil wonder schone wip
muste manig stolczer ritter
verlieren sinen werden lip.
das ich uch sage, das ist war:
er hatte sie mit ruwen
bitz an das vierde jar.
da saß anderhalp bi dem see
ein gewaltiger heiden,
dem wart nach der schonen frauwen we.
des vatter hieß minnolt.
er waß ein heiden also stoltz.
selber was er fore genant.
er was ein ubermutig heiden
und hette erkant vil der lant.
dem heiden dienten uff sinem hoffe
sechs und drißig hertzogen
und funfftzig graffen sunder wan.
sechtzehen heidensche kunige
die warent dem heiden untertan.
und das beschach an einem suntag:
er ging vor sin helden in den sal.
er sprach:< nu raten, alle min man,
umb ein schone frauwe,
die wolte ich so rechte gerne han.
die minem adel wol gezeme,
die wolte ich gern nach uwerm rate nemen.
ein edele kunigin her,
die mir wol gezeme zu einer frauwen
uber diß gut lant zu wendelse.>
da sprachent alle sin man:
< herr, unser keiner uch geraten kan
umb ein edele kunigin her,
die uch gezeme zu einer frauwen
uber das riche lant zu wendelse.>
bitz einer das wort ie vollen gesprach,
der kunig von zorn nider sach.
da truretten alle sin man,
das sie im alle nit kundent geratten
umb ein frauwe wol gethan.
da sprach ein alt grißig man:
< also vil ich der lande erkennet han,
so weiß ich uber den wilden see
ein cristen kuniginne
uff der guten burg czu jherusalem.
sie ist schone und da bi wolgetan.
sie hat der kunig salmon.
sie ist ein kunigin her.
sie gezeme uch wol zu einer frauwen
uber das gut lant zu wendelse.>
bitz er das wort ie vollen gesprach,
der kunig von freuden uff sach:
< so enkan der kunig salmon
sine schone frauwe
nit lange vor mir gehan.
es stande kurtz oder lang,
ich wil sie im nemen sunder sinen dang.
ich wil mit heres kreffte uber see.
wer mir des gehilffet,
den wil ich richen iemer me.>
da sprach der kunig crispian:
< here, es ist min schone dochter wolgethan.
salmon sie mir sunder minen danck nam.
ich clage dir, lieber here,
das min hertze sie im nit engan.>
also sprach der kunig crispian:
< herre, wiltu varen dar,
ich sende dir ein jare ane dinen schaden
vier tusent sneller helde,
die mag ich recht wol gehaben.
ich sende dir sie uber den wilden se
vor die gut burg czu jherusalem
nach miner dochter wol getan.
sie muß mich iemer riuwen,
das sie hat den cristen man.>
da sprach der kunig us duscan:
< here, wilt du faren dan,
ich fure dir ein jar ane dinen schaden
funff tusent sneller helde,
die mag ich recht wol gehaben.
ich fure sie dir uber den wilden se
vor die stat zu jherusalem
nach der edeln kunigin.
sie muß mich umer ruwen,
sol sie in der cristenheit sin.>
da sprach der kunig princian:
< her, wiltu faren dan,
ich sende dir ein jare ane dinen schaden
sechs dusent sneller helde,
die mag ich rechte wol gehaben.
es dienet mir uff minen hoffe
sechs und drißig hertzogen,
funfftzig graffen, das ist war.
ich sende dir drissig dusent man
ane dinen schaden ein gantz jar.
ich senden sie dir uber den wilden se
vor die gut burg czu jherusalem.
komest du mit heres krefften dar,
so enmag der kunig salmon
sine schone frauwe nit lang vor der gehan.>
wie balde der heidensche man
einen botten da gewan!
er sante ine uber den wilden se
dem richen kunig salmon
uff die gut burg gein jherusalem.
er sprach:< here, es ste kurtz oder lang,
min here wil uch nemen sunder uwer dang
uwer vil wonder schones wip
mit gantzer heres kreffte,
oder es muß im gen an sinen lip.>
da sprach der kunig salmon:
< das kan ich vil wol understan.
ich han uff minem hoff ertzogen
mit harte großen eren
beide graffen und hertzogen.
komet mir der hochvertige man,
es muß im an sin leben gan,
so mir sele und lip,
mag ich, so wil ich vor im behuten
salome das wonder schone wip.>
wie balde der heidensche man
viertzig kiele gewan!
da hieß er an die kiele tragen
cleider und auch spise,
das sie zu einem jar solten haben.
da die kiele wurdent bereit,
da hup sich not und arbeit.
sie furent uber des wildes meres tran
mit dem richen kunig fore
vil manig heidenscher man.
also die kiele wurdent geladen,
sie jagtent balde von dem staden.
sie furent uber den wilden see.
an dem zehenden morgen
da sahent sie die gute burg zu jerusalem.
da fore die burg ane sach,
gern mogent ir horen, wie er sprach:
< nu kan der kunig salmon
sin schone frauwe
dißen tag nit vor mir gehan.>
des vermassen sich alle sine man.
da hette auch der kunig salmon
manig stoltzer ritter und heren,
die im hulffent siner eren
vor der guten stat zu jherusalem. vor der stat hub sich der stryt dorch pharos hoffart und salome das schone wypp. sehent, da wart er segeloiß! selber wart er gefangen, manchen heiden er verloiß.
da sie koment gein jherusalem in die habe,
die marner riechten die kiele zu dem staden,
die heiden leitent an ir steheln gewant.
ein hertzog hieß elian,
der nam das baner in die hant.
sie zugent gein jherusalem uff das felt,
uff slahen das heiden gezelt.
sie herbergten uff dem witen plan.
da was mit heres krafft besessen
der edel kunig salmon.
da sprach fore der heidensche man
zu dem hertzogen elian:
< mochtent wir einen botten haben,
der dem kunig salmon
durste widersagen,
das er mir gebe sin schones wip
oder das er vor jherusalem
mit mir fechte einen stritt.
under den zwein muß das ein ergan:
er muß mir geben die frauwe
oder er muß mich strites hie bestan.>
da sprach der hertzog elian:
< so wil ich wider sagen dem kunig salmon
und wil uff die burg hin dan.
die botschafft wil ich werben,
solte ich den lip zu pfand lan.>
der selbe hertzog elian
ein hermelin gewant leit er an,
das was mit golde wol durch slagen.
er hup sich gegen der burge hin dan,
er wolte dem kunige wider sagen.
vor war so sollent ir wissen daz:
salmon was gesessen in sinem palaß,
bi ime saß die edele kunigin.
da saß im zu der andern siten
morolff der liebe bruder sin.
elian uff den palast ging,
salmon ine vil schone enphing.
er hieß ine got wilkumen sin.
da enphing in dugentliche
morolff und die edele kunigin.
da ine salmon enphie,
er ließ sich schone uff sin knie.
er sprach:< richer kunig salmon,
ein botschafft solt ich werben,
mochte ich den urlaup von dir han.>
da sprach der kunig salmon:
< sage an, was du wollest,
den urlaup solt du von mir hon.>
er sprach:< hast du die mere nit vernomen?
es ist der kunig von wendelse
mit gewalt da here komen.
du solt im geben din schones wip
oder du solt vor jherusalem
mit ime vechten einen strit.
under den zwein muß das ein ergan.
du solt im geben dine frauwe
oder du solt ine hie strites bestan.>
da sprach der kunig salmon
zu dem hertzogen elian:
< e das ich ime gebe min schones wip,
vil manig stolczer ritter
muste ee verlieren sinen lip.>
elian wolt von dannen gan,
morolff hieß ine stille stan.
er sprach:< elian, kanst du mir gesagen
uff din rechte truwe,
was kreffte mag din here haben?>
da sprach der herczog elian:
< er hett wol viertzig tusent man.>
da sprach morolff der tegen:
< mag ich es dann gefugen,
es gat ine allen an das leben.
elian, du solt dinem heren sagen,
wir sint czu strite bereit
uber viertzehen tage.>
also sprach der listige man:
< es müß den ubeln heiden
allen an das leben gan.>
elian urlaup da genam,
er hup sich in das here hin dan.
man sach im die heren alle gegen gan.
da sprach der kunig fore:
< was enbut mir der kunig salmon?
wil er mir geben sin schones wip
oder wil er vor jherusalem
mit mir fechten einen strit?
under den zwein muß das ein ergan:
er muß mir geben die frauwe
oder muß mich strites hie bestan.>
er sprach:< here, ist es alse ich sie beide hore sagen,
sie wellent an stritte nit vertzagen.
ich forchte, ee uns werde das schone wip,
das vil manig stoltzer ritter
ee muß verliesen sinen lip.>
der edel kunig salmon
nu snelle botten da gewann.
er besante manigen ritter lobesam,
die ime in dem herten stritte
mit iren truwen soltent bi gestan.
dar kam der kunig von marroch,
den man mit heres krefften zu riten sach.
er kam gein jherusalem in das lant
mit manigem stoltzen helde,
er det im sin helffe erkant.
die burger von naplis kament dar,
die von marsilie brachtent im ein krefftige schar.
sie kament gein jherusalem in das lant.
und der riche kunig von schrap
der det im sin helffe wol erkant.
also gewan der kunig salmon
manigen werden dinstman.
die stoltzen helden lobesann,
die im hulffent mit truwen,
der was funff und drissig dusent man.
do sprach der listige man:
< mag der heiden funff dusent me gehan,
so sint wir doch eine cristin diet.
der riche crist von himelriche
der lat uns under wegen nit.>
morolff da des nit enließ,
ein banner von roter siden er wircken hieß.
da hieß er von golde ein bilde wircken in.
das bezeichnent den heren,
das die cristen solten sin.
morolff der listige man
die baner in die hant genam.
die here wurdent alle schone bereit.
da wart den ubeln heiden
ine das here wider seit.
da bließ man uff das herhorn,
zu samen zugent die konige hochgeborn.
inn dem stritt hup sich ach und we.
vil manig stoltzer ritter
von den wunden lute< waffen> schre.
der strit was unmassen groß,
man horte von slahen manigen herten stoß.
ir gewalt wart vor jherusalem krang:
wellicher heiden uß dem stritte entweich,
wie der schiere in dem mere ertrang!
vor der stat hup sich der strit
um konig foren hochfart
und umb salome das schone wip.
der strit werte bitz an den vierden tag,
bitz das der ubel heiden
funff und drißig dusent dot gelag.
also lange wert der strit,
da verlore manig man sin lip.
kunig fore der wart sigeloß.
selber wart er gefangen,
vil manigen heiden er da verloß.
der edel kunig salmon
furte den kunig foren
mit gewalt uß dem strit hin dan.
er furt ine gein jherusalem uff die burg sin,
da enphing ine dugentliche
salome die here kunigin.
also der kunig salmon
den sieg an foren da gewann,
er sprach:< nu ratent, alle min man,
in wellicher slacht banden
sol ich den richen kunig han?>
da sprach der listige man:
< herr, ich dir wol geraten kan.
nu mercke, lieber here min,
mit wellicher slachte truwe
kunig fore komen si.
du solt gedencken dar an,
das der hochfertige man
wolte han genomen din schones wip.
nein, lieber here,
es sol im gan an sinen lip.
richer kunig salmon,
gedarest du foren nit bestan,
so antwurt mir in, ußerwelter degen.
ich gibe dir des mine truwe,
ich han mich der eren gar erwegen.>
da sprach der kunig salmon:
< des muste ich umer laster han,
er were dann in dem strit erslagen.
ich gibe dir min truwe,
so wolte ich ine rechte wol verclagen.
ich wil ine heißen versmiden.
er muß in minem bande ligen.
dar inne verluret er sinen lip,
und wil sin laßen huten
salome das wonder schone wip.>
morolff sprach:< here, das duncket mich nit gut.
wer strohe nahe bi fuwer dut,
villicht entzundet es sich an.
also beschicht dir mit konig fore,
wilt du ine bi diner frauwen lan.>
da sprach der kunig salmon:
< morolff, was hat sie dir gethan?
du dreist gegen ir vil argen wa.
ich gibe dir mine truwe,
das ich des keine sorge han.>
da sprach der listige man:
< richer kunig salmon,
du machest dir selber laster und schande.
ich gibe dir min truwe,
du gedarest mir es niemer geclagen.>
salmon der wart der rede czorn.
er sprach:< morolff, min hulde hastu verlorn.
die gewinnest du nimmer me,
das du nit wilt getruwen
der edeln kunigin her.>
da sprach der listige man:
< richer kunig salmon,
ich wil dir es nemlichen sagen:
wurdest du von ir verdoret,
es wirt dir von mir uffgehaben.>
salmon das gebott uber gie,
die frauwe er sin huten lie.
da endet er nit wißlich an!
da wart sie heimeliche
kunige foren dem heidenschen man.
alsus er ine versmiden hieß,
die frauwe er sin huten ließ.
da was er also rechte wol behut,
also der sin geiß
zu schonen bocken dut.
nu horent, wie der gehutet si,
also was behut die edele kunigin.
kunig fore was ein listiger man,
mit sinem großen zauber
gewan er die frauwe wol gethan.
ein heiden, der hieß elias,
der zauber kunste ein meister was.
kunig fore was sin oheim.
mit vil grossem zauber
machte er in ein fingerlin einen stein.
da das zauber wart bereit
und in das fingerlin wart geleit,
er sante es uber den wilden se.
dem richen kunig foren
was in sinen banden we.
da im das vingerlin wart gesant,
er gap es der frauwen in die hant.
er sprach:< vil edele kunigin,
nu tragent durch minen willen
das rot gulden fingerlin!>
da sie das fingerlin angesach,
von dem zauber das geschach,
vil schiere geliebte ir das golt.
dem richen kunig foren
dem wart sie ußer der massen holt.
sie nam das vingerlin in die hant,
sie truge es, da sie morolff fant.
sie bat es gein der sunnen haben,
ob er dar ane uht sehe,
das ir an den eren mochte geschaden.
morolff es gein der sunnen bott,
da was das golt also rot,
das morolff mit den listen sin
den zauber nit kunde kennen,
der da lag in dem vingerlin.
sie stieß das vingerlin an die hant,
vil schiere wart ir wol erkant
von dem zauber, der in dem stein lag,
das sie des richen konig foren
zu allen ziten gerne pflag.
er saß ir eins tages nahe bi.
er sprach:< gnade, ein edel kunigin,
du solt gedencken dar an,
ich han durch dinen willen
beweget manigen werden man.>
da sprach die frauwe wolgetan:
< kunig fore, nu laß die rede stan.
kunig salmon ist ein wiser man,
so forcht ich noch vil sere
morolff sinen dinstman.>
er sprach:< vil edele kunigin,
hette ich es an dem willen din,>
sprach der hochfertige man,
< mit minen spehen listen
gewin ich ine beiden vil wol an.
du weist, frauwe wol gethan,
sie soltent dich bi mir nit han gelan.
du weist, das sie wise sin,
ich gibe dir mine truwe,
ich bin noch wiser dan ir dri.>
da sprach die frauwe wol getan:
< konig fore, nu la die rede stan.
es wart geborn nie slachte man,
der morolff mit seinen listen
das zehende teil glichen kan.
ja er sicht an der farben min,>
also sprach die edele künigin,
< wanne sich min gemuote verkeret hat.
ich weiß wol, künig fore,
das es uns beiden an das leben gat.>
er sprach:< mir dienent uff minem hoffe
sehs und drissig hertzogen
und funfftzig graven, ane wan,
sechczehen heidenscher kunig,
frauwe, die mache ich dir undertan.
mir dienet din vatter crispian,
frauwe, den wil ich fri lan
hinnen vor imer me.>
< so wil ich dir gerne volgen,>
sprach die kunigin her.
künig fore wart der rede fro
und sprach der ubel heide do:
< frouwe, ich wil ir geben me.
du solt gantz gewaltig werden
uber das rich lant zuo wendelsee.>
er sprach:< von hute uber ein halbs jar
sende ich dir, frauwe, das ist war,
einen heidenschen spilman,
der furet zwo durtel duben,
den solt du, frauwe, schone enphan.
ein dutsche harpff dreit er an der hant,
frauwe, die sol dir sin bekant.
sie ist von edelm gestein clar.
er bringet dir ein zauber wurtz,
das sin niemant wirt gewar.
die lege du inn den munt,
frauwe, so wirst du ungesunt.
du fellest uff die erde fur dot
dine vil lichte farwe
die ist dannoch unverwandelt.>
da sprach die kunigin her:
< es dut mir hut und imer we,>
sprach die frauwe wol gethan,
< das ein so richer furste
zu fusße sol von hinnen gan.>
da sprach der heidensche man:
< ich mag zu fusse vil wol gan,
ich lige hie uff des libes niht.
nu lose mich, kunigin edele,
ja duncket mich zu fuß gan gut.>
dem heiden loßte sie sine bant.
sie sprach:< here, nu rume balde daz lant
und sende mir einen botten an der ziit,
wann ich bin ungern
des konig salmons wip.>
da der heiden uß entran
und man zu hoffe die mere vernam,
da sprach der listige man:
< in hat die kunigin here
durch ein groß untruwe uß gelan.>
da sprach der kunig salmon:
< morolff, was hette sie dir gethan?
du dreist gein ir vil argen wan.
ine hat ein jungfrauwe edele
vil gar ane ir schulde uß gelan.>
da sprach morolff der tegen:
< kunig, du solt ir vil schone pflegen.
das ich uch sage, das ist war,
du solt die kunigin edele
nit lenger haben dann ein halbes jar.>
da sprach der listige man:
< richer kunig salmon,
der warheit wil ich dir verjehen
und mochte ich es rechte wol erwinden,
du must es mit den augen sehen.>
der rede geswigent si vil gar.
es stund dannoch ein halbes jar,
da kam der heidensche spilman.
er brachte zwo durtel duben,
er wart der frauwen undertan.
ein tutsche harpff trug er an der hant,
die wart der frauwen woll erkant.
sie was von edelme gestein clar.
er brachte ir die zauber wurtz,
das sin niemant wart gewar.
der zauber wart ir kunt gethan,
da sie zu der kirchen solte gan,
da begeinte ir der heidensche spilman.
nach sagenden dingen
erkante er die frauwe wol getan.
die harpffe nam sie im uß der hant.
die zauber wurz bot er ir zuhant,
die harpfen bot si im wider dar.
sie sprach:< helte, nu rume balde den hoff,
ee das din morolff werde gewar.>
da sie inn das munster kam,
die frone messe hup man an.
ir pater noster was nit zu lang,
das schuffe die zauber wurtze,
nach der stunt aller ir gedanck.
zu got stunt wenig ir gebett,
sie gebeite vil kume,
untz man den segen da gedett.
da gedachte die edele kunigin:
< nu muß ich doch versuchen,
was an der wurtzen moge gesin.>
sie leit es daugen in den munt,
vil schiere wart sie ungesunt.
sie viele uff das graß vor dot,
ir viel lichte farwe
was dannoch unverwandelt. von den frauen hub sich angst und not: die konigin wer gelegen dot! sie hede boser mere geplegen! das vernam wonder schier morolff der usserwelte degen.
die mere seit man zu hoff durch not,
die kunigin were eins gehen dodes dot.
da sprach der listige man:
< so ist der kunigin edele
der dot mit zauber hie gethan.>
alsus sprach der tegen jung:
< sie begegent mir hut an der stunt
die schone frauwe wol gethan,
dannoch was sie wol gesunt,
dar ane ich keinen zwiffel stan.>
da der kunig salmon
die rechte mere da vernam
das er es mit den augen sach,
von hertzelichem leide
er sin hare uß sinem heubt brach.
da sprach morolff der tegen:
< das ist schade,
das man eins fursten hant sol sehen
in sinem krußen falwen har!
es ist der kunigin edele
der dot mit zauber hie getan.>
alsus sprach der tegen wol erkant:
< ich han erkundet vil der lant
und bin ein arczet knecht gewesen,
der mich zu der frauwen ließ,
sie mochte rechte wol genesen.>
da sprach der kunig salmon:
< morolff, nü las die rede stan.
du hast mir und der konigin edele
rechte vil zu leide gethan.
ich gibe dir mine truwe,
du mohtest wol din spotten lan.> salomon des nicht enließ, czu der konigin das er ging. synes hertzen jamer was so groß, das er siner truwen an der konigin nyt genoß.
morolff gedachte in dem gemüte sin:
< ich muß baß versuchen die edele kunigin,
das die mir werde baß bekant.
entrinnet sie mir von hinnen,
so muß ich nach ir kunden fremde lant.>
nu horent wie er es anefing:
zu der kunigin er da ging,
er goß ir ein heiß golt durch ir sne wiß hant,
von dem großen zauber
sie des nit enpfant.
da sprach der kunig salmon:
< morolff, aller erst hast du unrecht gethan!
striche balde von den augen min!
was hast du getzigen
die dot kunigin?>
da sprach der listige man:
< here, es duncket mich gar billich getan.
sie enist aber noch nit dot,
ir vil liechte farwe
ist nit verwandelt.
der tot het so mengen sit,
er entlat die lüt also geverwet nit.
ir varwe brinet als ein rose rot.
ich gib dir des min trüwe,
sie ist von rechter schalkeit tot.>
salmon wart der rede zorn:
< morolff, min hulde hastu verlorn.
strich mir balde von dem wege,
das dich min augen, weis got,
niemer me gesehen.>
morolff der usserwelte tegen,
der sach ein ofen bi dem wege.
dar in schloff der listig man.
do mit wolt er spotten
des richen kunigs salmon.
do er in den ofen gesach,
gerne mügen ir hoeren, wie er sprach.
do sprach der künig salmon:
< das ist nit das erste laster,
das du mir bi dinen tagen hast geton.>
morolff sprach:< ir hant bi uwerem eit
mir uwer hulde gantz verseit
und verbüte mir ouch das antlit din,
nun schouwe, lieber herre,
wie ich do hinden geschaffen sie.>
der edel kunig salmon
von zorn lachen da began.
da sprach der wise man:
< hette ich sin nit schande,
es must dir an din leben gan.
werest du der bruder min,
du ließest auch din spotten sin,
min groß jamer were dir leit.
du enwurde nie min bruder,
min hulde si dir gar verseit.>
salmon da nit enließ,
die kunigin er da verwircken hieß
inn einen sarck rot guldin,
recht als sie ein engel were,
dar inne leite man die kunigin.
da sprach der tegen morolff:
< es ist schade, das man verwusten sol das golt.
ich wil es uch werlich sagen,
der mins rats hette gevolget,
man hette sie in ein wildes mos getragen.>
morolff da nit enlie,
heimliche er zu dem sarcke gie.
er leit daruff einen fuderigen stein.
da kam der heidensche spilman
und furte sie sime heren heim
darnach an dem dritten tage,
als uns die aventuer saget,
da sich der sarck uff entsloß
und der kunig salmon
siner truwen nit genoß,
das die frauwe wol gethann
stal sich von dannen
mit dem heidenschen spilman.
sie fure mit ime über den wilden see.
ee das sie morolff wider gewunne,
da wart ime weiß got vil dicke we.
darnach an dem funfften tag
salmon jamer da gewan.
er gedachte in dem gemute sin:
< nu muß ich doch versuchen,
obe sie inn dem sarcke noch mochte gesin.>
salmon da nit enlie,
heimliche er zu dem sarcke gie.
da er den sarck zubrochen sach,
ich wene, das im in aller welte
von hertze leide nie so we beschach.
er sprach:< owe, nü mus ich es vertragen,
ich getar vor morolff
die mere nit zu hoffe sagen.>
er sach ein schones megethin,
er wincket ir mit der hende.
er sprach:< wan berouchest du die frauwe min?>
mit den worten schiet er balde von dan.
die junckfrauwe ein silberin rauchfaß
zu iren henden do genam.
da sie den sarck zurbrochen fant,
da det sie die mere
zu hoffe schier bekant
und seite es salmon dem tegen,
der hette es von erste wol gesehen.
er sprach:< es ist uns entrunnen die kunigin,
ich nime es uff min truwe,
das seit mir morolff der bruder min.>
salmon da nit enlie,
zu morolff er vil balde gie.
er sprach:< morolff, lieber bruder min,
ich clagen dir uff gnade,
uns ist entrunnen die kunigin.>
da sprach der listige man:
< here, ich das nit gleuben kan,
das dich habe betrogen die frauwe din.
ich gibe dir es mine truwe,
sie czoch dir vor ein cleines helmelin.
were ich also wise als du, kunig salmon,
und were also schone als abselon
und sunge als wol als horant,
mochte ich min frauwe nit betwingen,
ich hette ein laster an der hant.>
da sprach der kunig salmon:
< nu lassent wir die rede stan
und suche mir die kunigin her,
so wil ich mit dir teilen
das gute lant czu jherusalem.>
als die kunigin von jherusalem entran,
da sprach der kunig salmon:
< morolff, lieber bruder min,
du solt min botte werden
nach der edelen kunigin.>
da sprach morolff der listige man:
< richer kunig salmon,
sit du min zu bruder hast verjehen,
was du mir dann gebuttest,
here, das sol alles beschehen.>
morolff ging zu jherusalem in die stat,
einen alten juden er da rattes batt,
der was von alter wiß als der sne,
sinen grisen bart
sach man ime uber den gurtel gen.
der jude was geheißen berman.
da sprach der ritter lobesam:
< nu rate du mir, berman,
mich wil der kunig senden
nach siner frauwen wol gethan.>
er nam ine balde bi der hant,
er furte in inn ein kamennate
und wolt im raten da zuhant.
morolff zoch uß ein messer scharff und lang,
er stach es dem juden durch sin hertz,
das es im an der hende wider want.
morolff salmons drut
oberthalb dem gurtel
loste er dem juden abe die hut.
er balsamte sie und leite sie an sinen lip.
er sprach:< nu wil ich nimmer erwinden,
ich finde dann das wunder schone wip.>
der vil listige man,
er hette der lande vil erfarn.
inn der hute ging der ritter lobesan
in allen den geberden,
als were sie im gewachssen an.
morolff des da nit enlie,
vor den kunig salmon er da gie.
er sprach:< edeler kunig lobelich,
durch aller frauwen ere
mach mich dins gutes rich.>
da sprach der kunig salmon:
< die freude die ich von miner frauwen han,
mines guttes gibe ich dir nit zu vil.
wilt du es durch got von himele
min gut ich mit dir teilen wil.>
dru marg goldes hieß er im geben zuhant.
dannoch sach ime morolff
ein gulden vingerlin an der hant.
er sprach:< kunig, durch die beste tugent din,
durch aller frauwen ere,
gip mir das gulden vingerlin.
wann es dir zu einer gabe wol gezeme,
so wil ich es gern von dir nemen.>
abe zoch es der kunig rich,
er bot es ime also schone.
er neigt im vil gezugentlich.
er stieß das vingerlin an die hant
und dannen hup er sich zuhant.
morolff der stolcze tegen gut,
das ine der kunig nit erkant,
des gewann er ein freidenrichen muht.
also kam der listige man
unerkant von dem kunig lobesan.
er ging in ein schone kamenate dan,
abe zoch er des juden hut,
gut scharlach cleider leit er an.
morolff des nit enlie,
vor den kunig salmon er da gie.
er sprach:< kunig, durch die beste tugent din,
durch aller frauwen ere,
wo ist din gulden vingerlin?>
da sprach der kunig salmon:
< ich gap es einem alten grißen man.>
morolff lachen da began.
er sprache:< nu schauwe, kunig edele,
wo ich es an miner hende han.>
von freuden kuste ine der kunig rich.
er sprach:< lieber morolff,
din liste sint wunderlich.
vor den kan sich nieman wol bewarn
in aller dirre welte,
wo du wilt in dem lande varn.>
da hieß er im her fure tragen
stap und desche, das wil ich uch sagen,
die warent beide wol beslagen.
er sprach:< ich finde die dote kunigin
oder ich wil es imer tragen.>
morolff ime bereiten hieß
ein schiffelin von leder,
wann er es uff das mere gestieß,
das was mit beche wol berant.
czwei venster gabent im das liecht,
also machte er es selber mit siner hant.
die winde kundent im nit geschaden
uff dem wilden mere, das wil ich uch sagen.
er truge es an der siten sin,
als es ein bulge were.
es friste im dicke das leben sin.
er sprach:< vil lieber here min,
ich bevilhe dir malen das clein kindelin.>
man hieß des kint her fure tragen.
er sprach:< ich bevilhe dir alle die lehen,
die din vatter morolff solte haben.>
der vil listige man
nam urlaup zu dem kunige lobesan
und zu mengem stolczen ritter her.
da wallete er mit großem jamer
nach der kunigin uber den wilden se.
das ich uch sage, das ist war,
er wandelt von einer burge
zu der andern vollenclich sieben jar,
bitz er kam gein wendelse in das lant.
da schilt er das schiffelin
durch das rore uff den sant.
morolff ließ sin schiffelin stan.
er sach einen alten heiden
vor im uff der strassen gan,
vil ferre von ime uff dem wege.
er rieff ime nach vil lute:
< du must mir hier lassen din leben.>
da sprach der heidesche man:
< neina, ritter lobesan,
du solt mich laßen genesen.
ich bin vor mangen jaren
czu wendelse ein portener gewesen.>
da sprach der listige man:
< sage mir, du alter heiden,
wie ist es uff dines heren burge getan?
mir ist geseit, er habe ein wunder schones wip,
die minne er also gerne,
sie si im liep als der lip.>
da sprach der heidesche man:
< here, ich uch wol gesagen kan,
ir farwe burnet als ein rose licht,
ich gesach bi minen ziiten
so schone kunigin nicht.>
morolff der listige man,
er zoch uß ein messer
schone und wonesam,
es was scharff und auch lang,
er stach es dem heiden durch sin hertze,
das es im in der hende wider want.
morolff der stoltze degen gut
den alten heiden uff gehup.
er warff ine inn eine dieffen graben.
er sprach:< were dich der mere fraget,
so solt du nieman nutzit sagen.>
morolff salmons drut
sloff zu dem andern male in die hut.
einen kotzen leit er an,
einen balmen uff den rucken,
ein kruge er under sin achssel nam.
von dannen walte der tegen her
uff die gut burg zu wendelse.
do er uff den hoff bekam,
da sach er den kunig foren
und manigen heideschen man.
sie tribent maniger hande spieles crafft,
ettlich schussent da den schafft,
ir genuge stießent da den stein.
sie triben maniger hande spiel
vor dem richen kunig foren ein.
uff dem hoffe stunt ein linde, die was breit,
als uns die aventuer seit.
dar under stunde ein gestule wonesan,
da geturste nieman uff gesitzen,
er were dann von art ein edelman.
als morolff die rede da vernam,
nit lenge beitte da der listige man.
er hup sich uff den hoff hin dan
vil wunderlichen balde
gein der grunen linden gan.
und da er vor das gestule kam,
da saß dar uff der listige man.
da er uff das gestule gesaß,
da rugte der tegen here.
den stap stieß er in das graß.
uff dem hoff hing ein taffel, wan die erclang,
der kunig fore balde zu der kirchen trang,
nach im manig ritter lobesan.
noch dan saß uff dem gestule
morolff der tegen lobesam.
sie hiessent den ußerwelten tegen
balde strichen von dem wege.
morolff der werde helte gut
er wolt ir keinem nie entwichen
so vil als einen einigen fuß.
ein kamerer dort her fur sprang
selbe sehste, sie hetten alle stecken in der hant.
sie woltent slahen den fursten lobesan.
da erwerte er sich vil schiere
morolff der tegen lobesan.
da sprach der listige man:
< neina, ritter lobesam,
und gibest du mir einen slag,
ich vergilte es dir mit dirre krucken,
du gedenckest min bitz an den jungsten tag.>
konig foren lachen da began.
er sprach:< lant ruwen den ellenden man.
ich han an sinem libe uß erkorn
und prieff an sinen geberden,
er ist von hoher art geborn.>
da ging zu der kirchen fore der kunig rich,
nach im manig ritter lobelich
und darnach ging die kunigin wonneclich
und das was frauwe salome
die schone frauwe minneclich.
da sie morolff ferest ane sach,
gern mogent ir horen, wie er sprach:
< ist das nit salome die kunigin,
bi minen czitten
sach ich schoner frauwe nie,
die uns von jherusalem entran?
ich frauwe mich,> sprach der ritter lobesam,
< das ich ellender man
min langes wallen
nit vergeben han gethan.>
mit der kunigin gingent drige schar
schoner meigde minnecliche gefar.
sie gingent mit iren heubtern bar,
ire gebende warent smale borten.
man nam ir fur der megde war.
morolff ließ die graffen und auch die frauwe vor sich gan
und bleip alles uff dem gestule sitzen der listige man.
da ging ime engegen die kunigin rich.
morolff von dem gestule uff sprang,
er neigt ir vil gezogentlich.
wie balde er wider uff das gestule saß!
er fluchte dem heidenschen paffen,
das die messe so lange waß.
er sprach:< du geschanter sarrasin,
was macht du hut gesingen,
das tusent tuffel mit dir sin?>
da die messe ein ende genam,
von der kirchen ging fore der heidesche man,
nach im manig ritter lobesam.
morolff der stolcze tegen here
begunde von dem gestule uff stan.
er hub sich gein dem gestieg hin dan,
da die konigin von der kirchen solt gan.
der vil listig man
harte gezogentliche
ging da an ein ende stan.
da sprach die frauwe wol getan:
< biß got wilkume, wallender man!
du vil alt grises barn,
wannen komest du der lande
her in die heidenschafft gefarn?>
er sprach:< vil edele kunigin her,
ich han lange gewallet umb den wilden see,
uff gnade bin ich komen zu dir.
edele kunigin,
ein gabe solt du geben mir.>
da sprach die frauwe wol getan:
< walle bruder, wilt du hie bi mir gestan,
ich gibe dir williclich win und brott,
das dich da von nieman scheidet,
es tuge dan unser eins dot.>
er sprach:< frauwe, ich bin ein sundig man,
ich mag an einer stat die lenge nit bestan.
ich wil hie rugen dritzehen nacht,
die wile heissent mir die spise geben,
schone frauwe wolgestalt.>
da sprach die kunigin her:
< walbruder, keme du ie gein jherusalem?
gesehe du ie kunig salmon
und morolff sinen bruder
den tugenthafften dinstman?>
er sprach:< edele kunigin rich,
es sint sieben jar,
da was zu jherusalem ich,
da sach ich den konig salmon
und morolff sin bruder
beide trurenclichen stan.
in was die kunigin eins gehen dots tot,
das clagte der furste und morolff sin bruder,
das dett ine beiden recht not.
sie verwircktent sie in einen sarck under einen stein,
da kam der tuffel
und furte sie mit im heim.>
die frauwe lachen da began.
sie kerte sich wider umb,
bi der hende si ine nam.
sie befalch ine dem kamerer
und bate ine, das er dem pilgerin
bussett alle sin swer.
sie sprach:< ritter lobesam,
pflig wol des ellenden man.
er ist ein weg muder bilgerin.
nu sich, das zu sinen heubten
noch hinnacht stande der clare win.>
morolff truge an dem libe sin ein gut pantzer von stahel,
das nam war ein junge hertzogin.
die tische richte man vor foren dem heidenschen man,
als einem richen fursten
nach sinem adel wol gezam.
da man zu hoffe die tische uff hup,
die junge hertzogin von irme gesidel uff stunt.
sie ging vor die kunigin stan
harte gezogentliche
die schone maget lobesam.
sie sprach:< frauwe, getorste ich mit urlaup din,
ich seite dir von dem bilgerin,
was ich in an dem libe sach haben,
ein pantzer, ist gut und stehelin,
es solt ein fromer ritter tragen.>
da sprach die frauwe wolgetan:
< balde bringent mir den ellenden man
und fragent ine, von wannen er si uber see.
er seit mir lichte die rechte mere,>
sprach die kunigin her.
die maget hup sich von dannen zuhant
uber hoff, da sie morolff fant.
sie sprach:< wol uff, ellender man,
du solt viel wonderlichen balde
von miner frauwen kamenaten gan.
sage mir, von wannen bist du uber se?
du solt auch der kunigin her
aller erste fremde mere sagen.
die horet min frauwe gerne,
sie enmag dir es lenger nit vertragen.>
da sprach der vil listige man:
< schone maget wol gethan,
nu laß mich rugen bitz morn zu tage.
hort min frauwe gern fremde mere,
die kan ich ir rechte wol gesagen.>
da sprach die meget lobesam:
< du must ignotte mit mir czu ir gan.>
morolff hette angst umb den lip,
er begunde sere furchten
salome das mort grime wip.
morolff das gebott uber gie,
die maget ine da liegen lie.
sie seite es der frauwen wolgetan.
sie sprach:< lant rugen bitz morn tag
den vil ellenden man.>
morn an dem morgen früe
kunig fore bereite sich darzu,
er hieß ime dar tragen sin birse gewant.
der rich konig fore
reit jagen zuhant.
an dem selben morgen frue
morolff ging der kunigin listiclichen zu.
da er sie ferest ane sach,
gern mogent ir horen,
wie er zu der kunigine sprach:
< frauwe, wilt du triben kein kurtzewil?
so heiß balde brengen dir.
mir ist guttes wurden not,
ich setze dir min houbet
an din liechtes goldes rot.>
sie sprach, sie wolt es gerne tun.
da winckte sie der meide
und wande bejagen großen rum.
sie hieß balde her fure tragen
ein gut schachzabel brett,
das was mit golde wol beslagen.
vild edels gesteines dar inne lag,
das luchte schone alsam der tag,
smaragden und der liechte jochant.
die edel frauwe
slug dar ane mit wißer hant.
das gestein was wiß und rot,
gele grune, sie wende,
sie brechte morolff in not.
sie sprach:< nu zuch, du ellender man,
du kanst dich doch vil kume erwern,
ich gewin dir din heubt an.>
er sprach:< frauwe, was setzest du gein dem heubte min?>
da sprach die edele kunigin:
< drissig marg goldes solt du zu wider wette han.
da mit wil ich dir geleite geben,
ware du wilt in dem lande varn.>
er sprach:< frauwe, wilt du spielen gein dem heubte min,
so setze mir die schonste maget,
die du hast in der kamenaten din.>
da sprach die frauwe wol gethan:
< obe du das spiel gewinnest,
wie kundest du mit meiden umbe gan?>
da sprach der vil listige man:
< schone frauwe wol gethan,
ich wil es uch nemlich sagen,
obe ich das spiel gewinne,
sie muß mir min teschen tragen.>
manige frauwe lachen da began:
< diß ist ein cluger gryßer man.>
sie sprach:< nu wele selber under in,
welliche dir aller bast gefellet,
die sol din gegen wette sin.>
morolff wißte an ein stat,
da des kuniges foren swester saß.
er sprach:< wirt mir das schone megetin,
viel edele kunigin,
durch die wage ich das heubte min.>
die junckfrauwe lachen da began:
< gut bilgerin, da werest du betrogen an,
wan der künig fore ist der bruoder min,
obe du das spiel gewinnest,
so muste es doch verlorn sin.>
als morolff die rede da vernam,
da antworte ir der listige man
und sprach:< vil schone maget wol gethan,
du werdest mir dan zu pfande gesetzt,
min spiele wil ich faren lan.>
bitz er das wort ie vollen gesprach,
die junckfraue er vor im uff dem bret sach.
sie sprach:< nü zuch, ellender bilgerin,
ich getruwe dich falsches wol bewarn
vor der edelen kunigin.
nu zuch vil edeler stoltzer tegen gut,
du bist vor aller falsche wol behut.
du dunckest mich als ein dugenthaffter man,
obe du das spiel gewinnest,
ich wolt mich mit dir wol began.>
viel manigen zug frumet im die kunigin da,
morolff kunde sich gehutten also.
sin liste warent so freißam,
er ließ die kunigin edele
mit den zugen vor im uff dem brette gan.
sie sprach:< was hilffent dich die spehen zuge din,
din heubet ist eigentlichen min.
das spiel das wirt dir noch vil leit.
den lip hast du hin gegeben,
das komet von diner dorheit.>
er sprach:< frauwe, gewinnest du mir daz heubet an,
das muß dan an uwern gnaden stan.
ich han erkundet vil der lant,
in aller der welt
des spieles ich nie min meister vant.>
einen alten er da uff gehup,
vil gerne er den unrecht vor die kunigin slug.
sie sprach:< waß hilffent dich die spehen liste din,
ich gibe dir des min truwe,
din heubet ist eigentlich min.
das heiße ich dir abeslagen,
ich wil dir es werlich sagen,
des zuges was dir vil gach.>
sie sprach:< mit einem ritter
dun ich dir matt und schach.>
er sprach:< frauwe, gewinnet ir mir das heubet an,
das muß an uwern gnaden stan.
lant ir mich scheiden gesunt hinnen,
ich sage imer mere,
ir sint eine edele kuniginnen.>
morolff wart die stat zu kurtz,
er ließ vor der kunigin einen großen furtz.
da sprache die frauwe wol gethan:
< sage ane, du alter paltenere,
warumb hast du das gethan?>
< da forchte ich den zorn din,>
also sprach morolff zu der kunigin.
< ich hore wol, frauwe wol gethan,
obe ir das spiel gewinnent,
min heubt must ich verlorn han.>
die rede was morolffen spot.
er gedacht;< mit heubt
wirt noch wol erledigett.
wir sollent wechsseln die stat.>
morolff durch große listen
die kunigin heruber sitzen batt.
aller erst sach er ir durch die hant,
da er sie mit dem golde hette durch gebrant.
da ir die sunne durch den hentschuch schein,
aller erst bekante er sie rechte.
er slug ir noch einen stein.
morolff hette gefurt uber se
nach der edeln kunigin her
ein alrot gulden vingerlin,
da was mit spehen listen
ein nachtegal schone verwircket in.
er stieß das vingerlin an die hant,
die nachtegalle hup uff und sang,
daz es als rechte susse erhall.
die kunigin besach das vingerlin,
bitz das er ir ein ritter und zwen fenden verstall.
mit freuden er obe dem dische saß,
die kunigin schauette die nachtigal,
bit sie der schachzabel stein vergas.
da mit erwerte er ir das spiel,
morolffs kurtzewile
wart vor der kunigin viel.
er sprach:< frauwe, ist dir das spiel erwert,
hat der ellende bilgerin sin grawes heubt ernert.>
morolff hub uff ein stim, waß fram,
da mit er der kunigin edele
ir freude harte vil benam.
er sang baß dan keiner slachte man,
alles das was freudenrich,
das den done von ime vernam.
die stime die waß wonesam,
als sie der künig davit
uß drien buchern nam.
da sprache die frauwe wol gethan:
< walle bruder, wo lertest du die stim wunesam?
es ist manig tag, da horte ich sie
vor des vatter disch min.
du manest mich großer eren,
von den ich muß gescheiden sin.>
er sprach:< viel edele kunigin,
ich was ein spielman und hieße stoltzelin.
gut ich durch eren man,
durch den richen got
han ich mich es abe gethan.
edele kunigin her,
ich han lang gewandelt umb den wilden see,
uber die berge und durch die dale,
kein lant sich nie vor mir verbarg,
es were breit oder smale.
ich kam zu gilest inn die heubt stat,
da die sunne ir gesidel hat.
da bi liit ein lant, heißet endian.
da leret ich die wise
schon und wunnesam.
sit enhort ich ir nit me,
dan in der guten stat zu jherusalem
vor dem kunig salmon.
da sang es ein hertzog, hieß morolff,
sin lip was schone und wunnesam.>
da sprach die frauwe wolgetan:
< nü swig und laß die rede stan.
du bist morolff, salmans man.
kumet mir der kunig fore,
es muß dir an din leben gan.>
er sprach:< frauwe, des du ziihest mich,
des wil ich mich enreden wider dich.
da ich morolff zu jünste sach, das ist war,
sin bart was im dannoch nit entsprungen.
nu schauwe, nu han ich grawes har.>
da sprach die frauwe wol getan:
< du bist morolff, salmans man.
du brantest mich durch die hant, das dette mir we,
ich gibe dir mine truwe,
du gesiehest jherusalem nimmer me.>
als morolff die rede vernam,
abe zoch er die juden hut
und warff die ferre von im hin dan.
sin hare was schone kruß und val.
er sprache:< edele kunigin,
nu schauwe morolff uber al.
muß es mir an min leben gan,
ich thun dir ee vil zu leide,
schone frauwe wol gethan.
ja du verch ungetruwes wip,
ich han nach dir erwallet
vil manigen heidenschen stig.
des laß du, frauwe, geniessen mich,
einen steten frieden mir versprich
untze morn, das es werde liecht,
edele frauwe,
so bit ich lengers frieden nicht.>
da sprach die frauwe wol getan:
< nu swig und laß die rede stan.
du bist als ein listig man,
werent dusent sloß vor dich getan,
man kunde dich nit gehan.>
morolff hette angst umb den lip,
er forchte das mortgrime ubel wip.
der vil listig man
grosse sorge er da gewan,
eß muste im an daz leben gan.
morolff die kunigin nit enließ,
untz das sie ime ein steten frieden verhieß
untze an den andern morgen fru.
morolff lag mit großem flehen
da der edeln kunigin zu.
da die sunne under ir gesidel solt gan,
morolff ging vor die kunigin stan.
er sprach:< edele kunigin her,
nu laß diner kamerer einen
mit mir ein kurtzewile gen
zu des wilden meres tran.
viel schone frauwe wol gethan,
wer morn gelebet den mitten tag,
der hat auch kurtzewile,
so er imer beste mag.>
da sprach ein alt sarasin:
< des solt du im nit versagen, vil edele kunigin.>
mit ime ging die frauwe wol gethan.
sie nam zu iren handen
wol setzig heidensche man.
sie gingent schouwen zu dem se.
morolff sprach zu der kunigin:
< wollent ir mit mir gan gein jherusalem?>
sie sprach:< swig und lasse die rede stan.
du hast mir zu jherusalem
der großen leide vil gethan.
ee das es hie ein ende hat,
ich schaffe, du beschouwest nimmer die gut stat.
du must mir buwen einen ast,
ich gibe dir es mine truwe,
ich wene, ir sit wolgebrast.>
er sprach:< so muß got der selen pflegen.
mich sante nach uch der ußerwelte tegen,
der uch langeziit verlorn hat.
owe der grossen swere,
wan sol dar umb üwer ummer werden rat.>
er sprach:< viel edele kunigin her,
noch laß diner kamerer einen
mit mir gan czu dem see.
ich wil dem rore min sunde clagen.
du weist wol, edele kunigin,
ich enmag anders nit priesters haben.>
da sprach die edele kunigin:
< dich helffent nit die grossen liste din,
du must mir hie lassen din leben.>
sie nam ine bi der hende,
wider ine furte sie den ußerwelten degen.
sie befalch den stoltzen ritter balt
zwelff heiden in ir gewalt.
sie sprach:< behutent wol den listigen man,
und entrinnet er uch von hinnen,
es muß uch allen an das leben gan.>
man furte den dugenthafftigen man
in ein schone kamenaten hin dan.
mit ine ging die edele kunigin.
sie saßent bieinander
und hettent vil rede under in.
ein kamerer zu der kunigin sprach:
< ir mogent wol gan an uwer gemach
und mochtent wol ane sorge sin,
daz er uns nit entrinnet,
dar ane setze ich das heubt min.>
die kunigin da slaffen gie,
morolff sie inn der kamer lie.
bi den dienern saß der tugenthaffte man,
er seite ine fremde mere,
bitz sie alle sleffern began.
morolff husten da began,
da verlasche das liecht, das es bran.
da sprach einer der heidenschen man:
< nu sage, ritter edele,
warumb hast du das gethan?>
er sprach:< das wil ich dir verjehen,
wann es ist mir ane alle schulde beschehen.
heiß ein ander liecht her fur tragen,
so sollent wir sicherlich
gute kurtzwile haben.
nu heißent entzunden ein ander liecht,
diß wolte schone burnen niht,
und stent zwen oder dri vor die dure,
so mogent ir ane alle sorge bliben,
das niemand komet da hin fure.>
und ee das liecht wart bracht,
morolff hette sich bedacht.
bi im stunt ein kopff rot guldin,
dar ine schanckte er dalen trank
us sinem klügen barellin.
da entzundet wart das liecht,
er sprach:< ir heren, durstert uch niht?
so drinckent uß dißen claren win.
es ist vil guter win von cipperlant,
mir ließ ine die edele kunigin.
es mag dem tage wol nahe sin,
ir sollent uß drincken disen win,
sit mir das gut nit zu statten kan komen
gegen der vil edelen kunigin,
also ir helden wol hant vernomen.
es muß mir an min leben gan,
nu wartent, helden lobesam,
sit mir das gut nit kan gewegen,
so sollent ir uß drincken dißen win,
den kopff wil ich uch zu eigen geben.>
er gabe in dem besten in die hant.
sie drunckent vast
und vielent nider uff das lant.
das sach ein heidensche man,
der hett den kopff inn siner hant,
er begunde die andern sehen an.
da sprach der selbe heidensche man:
< warumb hant ir diß getan,
das ir uch wollent slaffen legen?
entrinnet uns der cristen,
es gat uns allen unser leben.>
da sprach der listige man:
< es ist durch ein schimpff getan.
belibet dir allein dirre win,
wann du ine ußgedrinckest,
der kopff muß din eigen sin.>
also der heiden da getranck,
im enpfiel der kopff und seige nider uff ein banck.
morolff der stoltze tegen gut,
der wart von sorgen da erlost,
des gewann er ein friedenrichen müt.
ein schere nam er uß der teschen, daz ist war,
obe den oren sneit er abe den zwelffen das har.
er nam ein scharsas in die hant,
er schar igelichem ein blatte
mit siner ellenthaften hant.
als das morolff hette gethan,
er hup sich zu der porten
und hieß sich den dorwechter uß lan.
er sprach:< ich muß uff den wilden see
vil wunderlichen balde
vischen der edel kunigin her.>
da sprach der heidensche man:
< nu getar ich niemand uß lan,
ee es morne werde tag.
mir verbott es die kunigin selber,
vor war ich uch das sagen mag.>
morolff der mere helte gut,
zu dem portener in ein kamer er sich hup.
er sprach:< portener, drut geselle min,
entsluße mir die porte,
also recht liep als ich dir si.>
er sprach:< wilt du hinnacht wißheit sehen,
ich sage dir, was dir diß jare
an dinem libe sol beschehen.
das zeige ich dir mit einem finger an einem sterne.>
da sprach der portener:
< dar umb entsluß ich uch vil gerne.>
die slußel er in die hant genam,
gegen der porten ging der heidensche man.
morolff hup uff einen stein,
er slug dem portener
das hertze in dem libe entzwei,
das er dot viel nider uff daz lant.
die frauwe kame da gelauffen zuhant.
mort wolt schrien das wip.
morolff warff sie mit dem selben stein zu tode,
als seit uns die aventure siit.
die slussel er im uß der hende nam,
da sloß uff selber morolff der ritter lobesam.
er hup sich gein des wilden meres tran
vil wunderlichen balde,
da er sin schiffelin hette gelan.
er dratte dar ine und stieß uff den se,
da swebte er uff bitz morn tag.
do erwachte die edele kunigin her.
der frauwen kament mere zuhant,
wie das die heiden beschoren werent,
und das sie slieffent alle sant,
und morolff were entrunnen uff den see.
an die zinnen ging die kunigin her.
da sie ine ferest ane sach,
sie begunde heiße weinen.
gerne mogent ir horen wie sie sprach.
von leide sie uff die erden saß,
ir freuden sie da gar vergaß.
sie sprach:< ich kunde uch heren nie gesagen,
in hetten sin list
uß einem hertten stein getragen.>
da sprach die frauwe wol gethan:
< nu wartent, helde lobesam,
bringent mir wider den listigen man.
drissig marck des roden goldes
sollent ir dar umb zu lone han.>
da gachte in ein galline hin dan
wol funfftzig heidenscher man.
das det der hertzog marschilian,
der gechte vil wunderliche balde
nach morolffen uff des wilden meres stran.
ee das morolff ir wart gewar,
sie warent des meres
me dan vier milen zu ime gefarn.
da schilte der listige man
sin schiffelin
abe des wilden meres stran.
da stieß er under den gurtel sin
mit silberin reiffen ein wol beslagen barillin.
uß gahete der dugenthaffte man.
er sprach:< der tuffel hat alle die hursten hin,
die umb das wasser solten stan.>
nach ime ilten die heidensche diet.
morolff kunde sich verbergen nit.
sie fingent den fursten lobesam.
sie bundent ine also sere,
das im das blut zu den nageln uß trang.
sie liessent sich nider uff das wal.
zwen ritter gingent vor ine zu tal,
sie furent uber den wilden se.
da seitent sie die mere
der edeln kunigin her.
den zwein gabe sie das botten brot,
einen fehen mantel, der was von golde rott.
drissig marg wolt sie den andern geben,
wann sie brachten gefangen
den ußerwelten tegen.
die nacht begunde sich sigen an,
er schilt wachte pflagen zwelff man.
morolff man gebunden sach
bitz an den ersten slaff.
gerne mogent ir horen, wie er sprach:
< woltent ir mir losen diese bant,
ich han erkundet vil der lant,
ich wolte uch fremde mere sagen,
was ich in der judischeit
und inn der heidenschafft erlitten haben!>
vier der besten losten im sin bant.
er seite ine manig aventuer zuhant,
untz das sie alle durstern began.
her fure zoch er sin barillin,
an den munt satzte es der furste lobesam.
er det ine sin liste kunt,
uber sin kele kame ime kein drung.
er sprach:< ir heren, durstert uch icht?
so drinckent alle vast,
ir entbißent bessers wines niht.>
dem besten gap er es an die hant.
die drunckent vast und vielent nider uff das lant.
der ine also sere bant,
morolff mit sin selbes swert
er ime das heubt abe swang.
er sprach:< das solt du zu botten brot haben.
ich wil din cleider selber vor die kunigin tragen.>
morolff der listige man
der nam die eilffe bi dem hare,
er zoch sie von dem zwelfften hin dan
uber das gevilde breit,
der stolcze tegen unverzeit,
abe dem berge in das dale.
er rauffte sie also sere,
das sie uff dem heubte wurdent kale.
ein schere nam er uß der deschen, das ist war,
oberthalp den oren sneit er abe den eilffen das har.
er nam ein scharsas in die hant
und schar iglichem ein platten.
er sprach:< nu singent, ir heren, allesant.>
da sprach der listige man:
< diß mocht ein bischoff nit han gethan.>
er sprach< werent gewihet die helden bald,
sie besungent wol ein wites munster,
ir stime ist wol so manigfalt.>
also morolff das hette gethan,
er hup sich balde zu dem mere,
da er sin schiffelin hette gelan.
er drat dar ine und stieß das schiff uff den see.
da furte er des kemerers cleider
selber vor die kunigin her.
sin hare das was kruß und da bi fal,
sin antlitz was glich dem kemerer uber al.
der vil listige man
da schilt er sin schiffelin
schon gein der burge hin dan.
morolff ließ sin schiffelin stan,
er lieff czu der porten und hieß ine in lan.
er sprach:< ich kum uber den wilden see,
morolff ist gefangen,
ich wil es sagen der kunigin her.>
die porte die wart uff gethan,
morolff wart in die burg gelan.
da er vor die kunigin ging,
der kunig und das gesinde
ine vor den kemerer enphing.
er sprach:< nu sage mir von dem listigen man.>
er sprach:< here, er ist gefangen
und komet niemerme von dan.>
fore sprach:< so wil ich mich slaffen legen.>
er hies auch die bette bereiten
kunig fore der heidensche tegen.
da er zu bette solte gan,
da segenten ine czwelff heidensche cappelan.
czu im ging die frauwe wol gethan.
aller erst wart vil unmussig
morolff kunig salmans man.
morolff der tegen unerkant
der name ein dalen dranck an die hant.
er knuwete vor den kunig rich,
er drenckte sie beide,
da entslieffent sie sicherlich.
die cappelan woltent von dannen gan,
morolff hieß sie stille stan.
er gabe ine des selben drincken an die hant.
sie drunckent alle vast
und fielent nider uff das lant.
morolff der mere helt gut
die czwelff cappelan er uff hup.
er trug sie zu einer steins want,
er schrenckte sie uber einen huffen
gegeneinander alle sant.
morolff der stoltze tegen gut
einen cappelan er uff von der stette hup.
der vil listige man
er trug ine kunig foren an sin bett
czu der schonen frauwen wol gethan.
kunig fore er abe dem bette nam,
er leite in zu der wende
zu einem jungen cappelan.
die cappe zoch er dem eltesten cappelan ab,
er leit sie vil wunder schiere
dem richen kunig fore an.
ein schere nam er uß der teschen, das ist war,
oberthalp den oren sneit er abe dem kunige das har.
er nam ein scharsas in die hant
und schar im ein blatte.
er sprach:< nü wis ein bischoff
uber die andern alle sant.>
also das morolff hette gethan,
er hup sich gegen dem mere,
da er sin schiffelin hette gelan.
er dratte dar ine und stieß uff den see,
da swebte er uff bitz morn tag,
da erwachte fore der kunig her.
dar nach er ein wile stille lag,
vor ware ich das sagen mag,
uncz das er sich bas versan.
da welt er die kunigin minnen,
da ergreiff er einen jungen cappelan.
da das der cappelan befant,
zu samen zwang er sin hant.
er gap im einen oren slag
mit also grossen krefften,
daz er ein wile stille lag.
da ime der oren slag vergie,
der kunig fore da nit enlie.
er sprach:< edele kunigin her,
ir sint bi mir gewesen sieben jare,
ir gedatent mir diß nie me.>
und da er die cappe an im selbe gesach,
gerne mogent ir horen, wie er sprach:
< wellicher tuffel leit mir die cappe an?
hie ist gewesen sicherlich
morolff kunig salmons man.>
da fore der heidensche man
an das bette wolte gan,
da fant er bi der frauwen einen nacketten cappelan.
er nam ine bi dem beine
und zoch ine ferre dort hin dan.
er sprach:< wol uff, ir cappelan,
lauffent metten singen,
laßent mich zu der frauwen gan.
uwer nacht ist besser gewesen dan die min,
ich lage uff der erden
und ir hie bi der kunigin.>
der cappelan uff gesprang.
kunig fore ging an das bette,
die wile was im nit lang.
dannoch slieffe die frauwe wol getan.
da sprach der kunig fore:
< ir mochtent daling wol uff stan.>
da sie im under sin augen sach,
gerne mogent ir horen, wie sie sprach.
ir wart ußer massen zorn.
sie sprach:< richer kunig fore,
wellicher tuffel hat dich beschorn?>
er sprach:< es hat die gottes stime gethan.
wir sullent die sunde bussen,
die wir an salmon han getan.>
in der burge hup sich ein luter schal,
morolff sang uff dem se,
das die burg nach im erhal.
also fore die stime da vernam,
an die zinne lieffe der heidensche man.
er sprach:< morolff, stoltzer degen here,
nu habe ein wile stille,
bitz das dich gesehe die kunigin here.>
da sprach der listige man:
< ich enmag nit lenger hie bestan.
was wilt du enbieten salmon dem heren min?
ich wil faren gein jherusalem,
here, das laß dir gesaget sin.
here, ich wil faren uber mere,
ich sende dir salmon und ein krefftiges here.>
do morolff wolt dannen varn,
do hieß der riche fore
die wege vil wol bewarn.
ee das sin morolff wardt gewar,
do was er mit xxiiij galleen umbfaren.
er det in siner liste kundt,
vor ir aller angesicht
sencket er sich an den grundt.
ein rore in das schifflin gieng,
dar durch morolff den atum enpfing.
das hat er wol gemachet dar an
mitt einem starcken leder
morolff der listige man.
ein schnür die lag oben dran,
daz dem tugenthafftigen man
daz ror nit ließ brechen ab.
er verbarg sich zu dem grunde
vollichen vierzehen tag.
er möcht anders nit sin komen hin,
wan die heiden ritten uff daz leben sin.
er wallete uff dem wilden se sechs und drissig tage,
do wurffent in die winde
gen jherusalem in die habe,
von dannen der listig barn
vor siben jaren was uß gefarn.
dar nach walte der tegen her
vil wunderlichen balde
fur die guoten burg cze jherusalem.
do sach er den kung salmon stan
under mengem werden dienstman.
do erkant niemant den elenden man,
dar umb der tegen edele
vil trübe ougen do gewan.
sin har was im worden halbes gra,
da von erkante morolff niemant da.
salmon wolte von dannen gan,
morolff der stolcze tegen her,
der batt in ein wille stille stan.
er sprach:< küng, ich höre sagen ie,
du hörtest gern fremde mer,
die kan ich dir wol sagen hie,
wan mir sint die lant alle kunt,
vil richer küng edele,
von der elbe uncz uff der termont.
von dannen bin ich gefaren über se
uff aventüre har czu jherusalem.>
salmon in do bi der hende nam,
er furt in gezögenliche
mit im uber den hoff hin dan
an ein zinen, die was von marmel schön graben.
er begunde im menge aventur sagen,
do von salmon jamern began.
< owe>, sprach er,< morolff
was min getruwer dienst man.
den sant ich über das wilde mer nach minem schonen wip,
nuo hett er in der heidenschaft verlorn sin lip.>
morolff sprach:< kunig, leider das ist war,
er was min walbruder
vollenclich sieben jar.
ich han ine inn der heidenschafft begraben,
das heiß er mich dir rechte sagen.>
salmon weinen da began.
er sprach gezogentlich:
< nu sage mir furbaß, du wallender man,
wo hast du ine in der heidenschaft begraben?
des solt du mir die rechte warheit sagen.
sin gebein ist mir also recht liep,
ich gibe dir min truwe,
ich laß ine in der heidenschafft ligen nit.
ich bestat ine hie zu jherusalem
und solt es mir an min leben gen.
was sol mir nu krone und kunigrich,
mir ist umb alle welte ere
hinnen fur iemer glich,
das ich morolff verlorn han
den lieben getruwen dienstman.
da zu was er der bruder min
und was mir zu liebe gevarn,
des muß ich umer trurig sin
durch min vil schones wip.
was sol mir min kuniglicher lip?
den wil ich hut an got ergen.
mir dut das große jamer
nach minem lieben bruder we.>
also es morolff ersach,
das die clage da mit truwen beschach,
er sprach:< nu bin ich morolff,
das wißest, kunig edele,
und bin dir in gantzen truwen holt.
ich han dir auch funden din schones wip.
wilt du sie wider gewinnen,
so muß manig ritter wagen sinen lip.>
da geschach im liep und leit,
von jemerlichen freuden
kuste er den ritter wol gemeit.
er sprach:< so wil ich alles truren lan,
sit das ich dich gesunt funden han.>
er ging in ein kamenaten balde von im,
viel wunderlichen schier
er zaugte ime me der liste sin.
da leite ane der tegen schier
under sin cleider ein vil gut pantzer,
die ring warent wiß und klug,
man mochte ir nit wol gekiesen,
wann er sie an dem libe trug.
da satzte er uff ein isen hut,
daruber einen grawen viltz hut,
einen kotzen leit er an,
einen balmen uff den rucken.
er ging wider vor den keiser stan.
ein kamerer dort her fur sprang,
er gap im einen slag mit der hant.
er sprach:< das habe dir, grosser bettelman,
wie getarest du mit dinem gehutze
vor einen richen keiser stan.>
da sprach der listige man:
< here, ir hant gar ubel gethan.
ich enwart nie me geslagen
vor einem fursten lobesam.
ir hettent des slages umer sunde,
ir mußent mir zu buße stan.>
morolff der listige man
da die fuste betwingen began.
er gap dem kemerer einen slag
mit also gantzen krefften,
das er dem kunig vor den fußen lag.
uff sprungent des kunigs salmons man,
morolff hup sich gein des sales ture dan.
er sprach:< die kruck habe ich gefurt uber see,
wene ich da mit gewihe,
der gedenckt min hin für imer me.>
salmon von dem gestule uff sprang,
er winckte sinen helden mit der hant.
er drat hin fur und sach im under sinen hut.
allererst erkante er morolff
den stoltzen tegen gut.
der kamerer muste den slag vertragen,
den im der gut walbruder
in die zene hat geslagen.
er sprach:< es ist morolff, czeiget uns die liste sin,
wie das wir sollent gewinnen
die vil edele kunigin.>
er sprach:< here, das kan ich wol gesagen.>
abe zoch er sin gewant
und gehieß es dem kamerer gehalten tragen.
er sprach:< der tuffel muße uwer pflegen,
das mir so großen oren slag
von uwerm waffen ist gegeben.>
da sprach kunig salmon:
< nu rate, morolff, dugenthaffter man,
wie wir wider gewinent das schone wip?>
er sprach:< here, das kan ich wol geratten,
oder ich verliere minen lip.>
er sprach:< kunig, gebut einen tornei,
so koment der helden ein michel teil.
dar uß welen ich zehen tusent man
und war ich den vanen kere,
da enkan es mir nimmer missegan.>
salmon der wart der rede fro,
einen tornei gebott er da.
morolff er bi der hende nam,
er furte ine gezogentlich
vor die heren uber al.
da wart der listige man
wol enphangen von manigem ritter lobesam.
die ine hettent gesehen in sieben jaren nit me,
sie fragtent ine alle glich,
obe er hette funden die kunigin her.
da sprach der listige man:
< sie ist jenhalp des wilden meres tran
uff der burg zu wendelse.
wir mußent sie mit heres crafft
gewinnen die edel kunigin her.>
da sprachen die besten under in:
< morolff, wir wollent mit dir nach der kunigin.>
morolff wart der rede fro.
da welte er uß ine allen
zehen tusent manne da.
er sprach:< kunig, nu folge der lere min,
heiß uff sließen die kamenaten din
und gip den helden din silber und din golt so rot.
war ich dan den fanen leite,
dar volgent sie mir in die not.>
salmon wart der rede fro.
er hieß uff sliessen die kamenaten do,
er hieß herfur tragen daz silber und den schatz
und das edele gesteine,
das man den heren allen gab.
da sprach der listige man:
< sich, kunig, nu hast du recht gethan.
din silber und din golt so rot,
das wiset manigen künen recken
in den ferch grimen dot.>
die kiele stundent bereit an den staden,
die morolff und die reise
uber das wasser solten tragen.
dar inne gahetten die helde lobesan.
da furte er zehen tusent
uber des wilden meres tran.
da sie uber kament an den staden,
morolff hieß sie stille haben.
roß und lüte hieß er abe den kielen stan.
da sprach gezogenclich
morolff der listige man:
< kunig, ich horen sagen ie,
du pflegest guter sinne,
der wart dir nie als not als hie.>
er sprach:< morolff, ich wart dir zu jherusalem undertan,
ich gibe dir mine truwe,
ich wil an dinem rate stan.>
das baner er in die hant nam,
er leite das here zu tal
in einen smalen stig,
den hette er dicke gewallet
nach dem wonder schonen wip,
verre gein dem vinstern dan.
da gap er herberge manigem hochgebornen man.
morolff sprach:< kunig, ich weiß es wol,
warumb du bist uß komen.
ich gibe dir des mine truwe,
ich han die mere wol vernomen.
wir mogent der burg vil nahe sin.
salmon, vil lieber here min,
sich, da solt du selber uff gan.
uff mine rechte truwe,
das duncket mich vil gut gethan.
du solt dar ine wagen dinen lip,
so siehest du salome din schones wip.
die ist hubsche und gemeit,
die minnet dir ein heiden.
sich, kunig, das las dir werden leit.>
da sprach der kunig salmon:
< morolff, was han ich dir gethan,
das du mich wilt senden uff min leben?
han ich den zorn umb dich verdient,
das laß farn, ußerwelter tegen.>
da sprach der vil listige man:
< kunig, nu muß es also ergan,
salome die ist dir also liep,
und ging es dir an din heupt,
du enliessest sie bliben nit.>
< die liebe ist gar verlorn,
sie hat den heiden zu einem andern liebe erkorn.>
und sprach:< hette ich es gewisset zu jherusalem,
ich gibe dir des min truwe,
ich were mit dir nie komen uber se.>
er sprach:< kunig, du solt ane angst farn,
ich wil dich mit dem liechten stahel wol bewarn.
und werest du vermeldet zuhant,
so griff zu der krucken din
und gebar recht als ein kuner wigant.>
an leit im der kune degen schier
under sin cleider ein gut pantzer.
er gabe im ein vil gut stabe swert,
des was der riche keiser
zu sinen handen vil wol gewert.
er satze im uff ein slavenige gut,
dar inne was verwircket mit listen ein stahel hut.
der halff dem kunig lobesam,
das er von manigem heiden
sin ende nie gewan.
er stieß im in den kotzen sin
bi dem ort ein cleines hornelin.
er sprach:< wan du das blaßest, kunig lobesam,
so kome ich dir zu helffe
wol mit zehen tusent man.>
morolff der listige man,
der wisette den kunig vor den dan.
da sach er ein burg, die waß wunnesam.
er sprach:< dar uff ist konig fore
und manig heidenscher man.>
er sprach:< wise mich der stege gein der burge baß.>
morolff der gefing der rede haß.
er sprach:< war hast du din sinne gethan?
ich lag uff der selben burge gefangen,
wie kume ich den wechtern entran.> er sprach:< obe nu din helten furent uber se, so keme uns niemant zu helffe, es must uns beiden an das leben gen.> do begunde salman fur sich gan, iedoch so sach er sich dicke umb, ob in morolff icht hisse stille stan. do sprach morolff der listige man:< du must allein hin in die burg gan. dar in soltu dich vil wol bekennen.
ich hatt durch dine schöne frouwen vil nach min lip verlorn.>
do begunde heisse weinen kunig salmon.
er sprach:< morolff, dugenthafter man,
verlure ich uff der burge das leben min,
so thue es durch bruderliche truwe
und las dir die sele enpholhen sin.>
er sprach:< kunig, dir mag gewerren nit,
uber dich von den heiden kein urteil beschicht.
du must das urteil uber dich selber geben.
da mit sollen wir in ane gewinnen
beide lip und auch das leben.
verurteile dich vor den finstern dan,
dan kume ich dir zu helffe
mit zehen tusent diner man.
din ere muß da vor sich gan.
konig fore und alle die sinen
mussent die libe verlorn han.>
morolff lieffent uber die augen sin.
er sprach:< salmon, lieber bruder min,
din schone kan sich verbergen niht.
nu leucke du ir nit lang,
obe dir din ere wurde liep.>
morolff ging da wider in den walt.
salmons gedenck wurden manigfalt.
nu stat er uff dem witen plan
und ist in großen sorgen
der edele kunig salmon.
salmon in die burg gegangen kam,
da wart er wol enphangen
von des heiden swester der meide wol getan.
sie sprach:< siest wilkum, wallender man,
wannen komest du der lande
her in dieße heidenschaft gefarn?
din antlit ist so wonesam,
woltest du bi mir hie gestan,
ich gebe dir willenclich win und brott,
das dich da von nieman scheide,
es thue dan unser eins tot.>
er sprach:< junckfrauwe, ich bin ein sundig man,
ich mag an einer stat die lenge nit bestan.
es ist mir czu einer busse gegeben,
ich muß es umer triben,
die wile und ich han daz leben.>
da sprach die maget lobesam:
< walle bruder, wie sere ich daz dinem libe vergan.
dir gezeme vil baß ein schones wip,
dann das du solt verderben
dinen stoltzen lip.>
die maget hup sich von dannen zuhant
in die burg, da sie kunigin fant.
sie sprach:< vil edele kunigin,
es ist uff den hoff komen
der aller schonste bilgerin.
es ist der aller schonste man,
den ie kein frauwe ie gewan.
ja es burnent im die augen sin
vil schone in sinem heubte
als einem wilden felckelin.
es mag vil wol sin der kunig von jherusalem.
vil edele kunigin,
er ist nach dir komen uber se.
sin augen sint im nit zu gra,
hoffelich stent im sin brahen an.>
das erlachte die kunigin ie sa.
da sprach die frauwe wol gethan:
< so we dir, morolff, salmons man.
hast du ine nach mir gesendet uber see,
ich gibe dir des mine truwe,
du gesiehst ine lebendig nimerme.>
da sprach die maget lobesam:
< so sol im doch nit schaden,
daz ich ine vermeldet han.
so wil ich selber botte nach im sin,
daz er balde rume dinen hoff
als liep im das heubt si.>
da daz die kunigin ersach,
das der jungfrauwen umb ine was so ungemach,
sie sprach:< nu heiß ine stille stan,
wann ich will selber schauwen
den vil ellenden man.>
vier cappelan winckte sie balde dar.
sie sprach:< balde brengent mir den ellenden man.>
da sie ine ferest ane sach,
nu mogent ir gerne horen,
wie die kunigin sprach:
< wiß wilkum, salmon, min man.
mir ist leit, das morolff jungst entran,
das ich den tegen nit gefing,
das wissest an zwifel,
und in hoch an einen galgen hing.>
er sprach:< das sint die untruwe din.
morolff warent liep die eren min.
du must wider werden min wip,
ich gibe dir des min truwe,
oder morolff nimet dir dinen lip.>
sie sprach:< diner minne enger ich nit,
kunig fore ist mir dristunt als liep.
bi dem wil ich imer sin.
ich getruwe im wol der gnaden,
er richte mir uber das heubet din.>
er sprach:< frauwe, laß mich gesunt hinnen farn,
so getruwe ich morolff wol vor dir bewarn,
das er nimer komet nach dir uber see,
des gibe ich dir min truwe,
und gleube mir es, edele kunigin her.>
sie sprach:< es duchte dich vil gut gethan,
ließ ich dich gesunt von hinnen gan.
du must mir buwen einen ast.
ich gibe dir des mine truwe,
ich wene, das ir es sit vil wol gebrast.>
er sprach:< edele kunigin her,
ir warent bi mir czu jherusalem,
lant und lute warent uch under than.
edele kunigin,
das sollent ir mich geniessen lan.>
da furte man den tugenthafftigen man
in ein schone kamenaten hin dan
hinder einen spehen umb hang.
da stunt der riche keiser,
die wile duchte ine alle zu lang.
salmon hinder dem umb hang waß,
bitz der heiden uber dische gesaß.
da der konig fore uff den hoff gereit,
da beschach der edelen kunigin
beide liep und leit.
wie balde sie im engen ging,
mit wißen armen sie den heiden umbe fing,
sie sprach:< edeler furste lobesam,
wann dich min augen nit sehent,
so mag ich kein freude gehan.>
das sach salmon durch den umb hang,
die wile was im zu lang.
er sprach:< got, durch die beste dugende din,
was mag falscher untruwe
in der kunigin sin.
susser got, du solt mich wissen lan,
sol ich mins dinsts nit baß genossen han?
mir wil das mort grim ubel wip
an dissen stunden
verraten minen lip.>
die dische richte man vor fore dem heidenschen man,
als sinem adel wol gezam.
uber die taffel saß der kunig rich,
czu ime gezogencliche
die frauwe minneclich.
da der heiden uber dische gesaß,
die kunigin salmons nit vergaß.
sie sprach:< lieber herre min,
es ist uff den hoff bekomen
der aller schonste bilgerin.
es ist der aller schonste man
den ie kein frauwe ie gewan.
es mag wol sin der kunig von jherusalem.
nu rate, lieber here min,
wie sol es im an dem libe ergen?>
da sprach fore der heidensche man:
< salmon mag nit wol in dießem lande gan.
ist es aber der kunig von jherusalem,
git er mir schone antwurt,
ich sende ine wider uber see.>
da sprach die kunigin her:
< laßest du ine faren uber se,
sine liste kennest du nit,
er rattet dir an da heubet din.
here, nu sume dich auch nit.
nu sich, wo er hinder dem umb hang stat,
es enmag sin keiner hande rat,
er muß jetz fur dich gan.
nu begang du dich mit ime wie du wollest,
dines willes ich ie gefolget han.> nuon ist verratten der künig salmon, das het sin elich wip getan. sol er behalten nu sin leben, des künigs fore schwester di müs man im ze helffe geben.
uff stunt die maget edele
vil balde von irem gesidele.
sie sprach:< bruder, wie sol es dir ergen?
in hat verratten sin elich wip
nach der ist er komen uber see.>
sie sprach:< bruder, wilt du behalten dinen lip,
so gip salmon wider sin schones wip.
du solt dich des benügen lan,
das du ime ane alle schulde
so vil zu leide hast gedan.>
da sprach fore der heidensche man:
< ich enhan im czu leide nit gedan,
ich wil mir selber haben die kunigin
alle die wile ich han das leben,
des gibe ich dir die truwe min.>
die maget die hup uff ir wat,
sie ging uber hoff in ein schone kamanat.
ein drinckfaß sie dar uß genam
mit edelm lutern getranck,
sie brachte es dem kunig salmon.
sie sprach:< nü drincke, ein edeler furste her,
dich hat verratten din elich wip,
nach der du bist komen uber see.>
da salmon der kunig da getrang,
er gap ir gezogenclich
das trinckvas wider in die hant.
da sprach der kunig salmon:
< vil schone maget wolgethan,
hette ich dich zu jherusalem,
uff mine rechte truwe,
den tauff mustent ir bi mir besten.>
da sprach die maget lobesam:
< kunig, were das mime libe gethan,
das ich mit dir muste uber see,
du dunckest mich ein tugenthaffter man,
ich wolt mich mit dir wol begen.>
sie sprach:< nu forchte ich, das ich dir schade.
man nimet unser beide gut ware.
du solt mit mir vor minen bruder gan
und gip im schone antwort,
so sendet er dich wider uber see hin dan.>
da sprach der kunig salmon:
< wie solt ich schone antwort han?
mir nam doch der bruder din
salme min vil schones wip.
sin heubt solt wesen min.>
sie sprach:< so solt du hie gedencken dar an,
das du nieman mogest han,
der dir friste din werdes leben.
dar umb solt du im durch alle not
ein vil schone antwurt geben.>
salmon gewan eins lewen muht,
vor den kunig fore er sich hup.
er sprach:< fore, du ungetruwer man,
was hast du zu jherusalem
der großen hertze leide mir gethan?
du neme mir salome min vil schones wip,
ich solt dir han genomen dinen lip.>
das was dem heiden gar ein spot.
er sprach:< richer kunig salmon,
die rede vergebe dir got.
du weist wol, kunig salmon,
das ich durch die schone frauwe
manigen stoltzen helten verlorn han,
und das mich din hant gefing,
das ich zu jherusalem
dru jar in dinen banden ging.
da loste mich salme din schones wip.
durch die wilt du verlieren dinen lip,
das ist mir inneclichen leit.
vil richer künig salmon,
was woltest du uber den see breit?>
da sprach der kunig salmon:
< kunig fore, was hette ich dir gethan,
daz du mit mir fechte einen herten folg wig
umb die edele kunigin?
ich solte dir han genomen dinen lip.
diner geburt wolt ich dich geniessen lan,
nu hast du untruwe an mir gethan,
und sol ich keine wile leben,
so getruwe ich got siner gnaden,
du must mir din heubt geben.>
da sprach fore der heidensche man:
< vil richer kunig salmon,
hettest du mich zu jherusalem, als ich dich han,
uff dine truwe,
mocht ich gesunt von dannen gan uß der stat von jherusalem in das riche lant gein wendelsee? das sage mir kunig salmon, uff din cristiliche truwe, mocht ich gescheiden gesunt von dan?>
salman sprach:< das wil ich dir sagen.
ich hieß dich wol behalten,
bitz das es morn begünde tagen
und hieß dan alle mine man
bereiten einen galgen
so schon und so wunnesam zwuschen dem walde und der burge min. das solt du vil sicher sin, das kunde nieman understan, ich gibe dir mine truwe, da wolte ich dich selber hencken an.>
da sprach fore der heidensche man:
< nu hast du urteil uber dich selber gethan.
nu nement sin war alle min man
und lant ine ungebunden
vil schone in miner burge gan,
bitz das es morne beginne tagen,
vernement recht, was ich uch sagen,
so bereiten einen galgen wonnesam,
da man den richen keiser
ane hencke vor den vinstern dan.
verluret er hie das leben sin,
so belibet auch mir die kunigin
hinnen fur iemer me,
so enhan ich keine sorge,
das morolff nach ir kome uber se.>
da sprach die frauwe wol gethan:
< so wol dir fore, du heidenscher man,
wilt du ime hie nemen das leben sin,
ich gibe dir mine truwe,
so wil ich gern bi dir sin.>
salmon sprach:< frauwe, das ist nit zu vil,
wie gerne ich das durch dich liden wil,
vil edele kunigin her,
ich getruwe got der gnaden,
es sol mir also nit ergen.>
kunig fore hieß her fur tragen,
das wil ich üch nemlich sagen,
zwo starcke kettin, die warent isin.
do hieß er zorneclichen
den richen keiser schlissen in. nu will man den kunig salmon slissen in czwo fessern freisam. da inne muß er verliesen sin werdes leben, man wolde dan dem leser drincken geben.
do das die jungfrouwe ersach,
es was ir leit und ungemach,
das man im wolt nemen das leben sin,
das begunde sere erbarmen
das vil schöne megetin.
vil bald si fur iren bruoder trat.
sie sprach:< wir hant mit fröuden gelept mangen tag,
das ich dich ernstlich nie gebatt.
nu gib mir salmon den richen keiser
nit den diße einige nacht,
das er one isin bant hie bi uns ge,
wan mir tut das jamer we,
und las ich inne denne faren über se,
ach, lieber bruoder,
so getruwe mir niemer me.>
er sprach:< wie woltest du in denne behaben?
uns entran morolff, do es begunde tagen,
do fuor er uber den wilden se.
entrinnet uns salmon von hinnen,
wir über winden es niemer me.>
sie sprach:< unser beder künigrich
und dar czuo min houbt seczen ich
dir cze pfand sicherlich,
und las ich in varen über se,
so heis mir min houbt abschlan,
ich bitte dich frides niemer me.>
er sprach:< so beger ich pfandes von dir nit mer,
und ließest du in faren über se
und werest du von tusent sippen die schwester min,
din houpt ließ ich dir ab schlan,
des gib ich dir die truwe min.>
die maget wolt von dannen gan,
künig fore hieß si stille stan.
er sprach:< schwester edel und rich,
nu enpflieg sin wol nach eren,
wan er ist ein fürste löbelich
uber die guotten stat ze jherusalem.
mich ruowet sicher sin tugenthaffter lip,
sol im dar an missegen,
und getörst ich vor salome der frouwen wol getan,
ich ließ in wol gesunt
wider im ze lande gan.>
do sprach die junge künigin:
< bruoder, dar umb las dich gebetten sin.>
die maget hub sich von dannen cze hant,
czwo isine kettin wurdent her fur getragen,
die warff si vast an die want.
sie sprach:< wol uff, künig salmon,
min houbt ich fur dich geseczet han,
biß das es morne beginne tagen.
ich getrüw dir wol der gnaden,
du helffest mir es vil wol gehaben.>
da sprach der kunig salmon:
< vil schone maget wol gethan,
ee dann ich dich liesse an dirre not,
uff mine rechte truwe,
ee wolt ich bi dir bliben dot.>
die jungfrauwe salmon bi der hende genam,
si furte ine uber hoffe
in ein schone kamenaten hin dann.
da was vil wunders inne geschriben.
da inne wart dem richen keiser
die lange nacht wol vertriben.
sie bracht im einen schonen spielman,
ein tutsche harpff er in die hant nam,
einen vehen mantel sie im gap.
sie sprach:< nu diene wol dem richen keiser
nit me dan diese einige nacht.
so wil ich selber bi uch sin,>
sprach da die junge kunigin.
uff das gestule sie zu im saß,
sie troste ine wol mit fliße,
untz er siner sorgen gar vergaß.
ein drincken wart da her fur getragen,
ich wil es uch werlich sagen,
daz brachte die junge kunigin her
mit also schonen zuchten
dem edelen fursten von jherusalem.
salmon bi der jungfrauwen saß,
bitz er siner sorgen da vergaß.
sie was so rechte minneclich,
das der riche keiser
war freidenrich.
dem spielman er die harp uß der hende nam,
er leit die uff sine beine,
vil schone streich er dar an.
er gedacht an kunig davit den vatter sin,
der vor der alten troige
herdacht das erste seiten spiel.
der waz ein edeler furste her
uß der guten stat von jherusalem.
dannen was auch der kunig salmon.
vil wol kunde er der engel griff,
der done der was wunnesam.
die finger gingent im vil schone gar,
des name die jungfrauwe genot war.
sie sprach:< du bist ein cluger spielman,
ich nime es uff mine truwe,
ich wolte mich mit dir wol began.>
zu ime saß das megetin,
si rumet im in das ore sin.
sie sprach:< richer kunig salmon,
uff din truwe,
wilt du nit von hinnen gan
und wilt nit faren uber se?
min helte sint sere mude,
ich heiß sie alle slaffen gen.
ich bin minem bruder also liep,
ich gibe dir des mine truwe,
er dut mir an dem libe niht.>
er sprache:< jungfrauwe, was solt mir dan das leben,
solte ich min sele umb dich geben?
ich wil bi dir in sorgen stan
die nacht bitz an den morgen,
wie es mir danach sol ergan.>
sie sprach:< so enkan ich dir gehelffen niht.
morn fruge so komet die heidensche diet,
czwey tusent oder me,
sie clagent uff das heubet din.
mir tut das jamer also we,
daz ich dir nit gehelffen kan.
vil richer kunig salmon,
sie verteilent dir din leben.
du muhst mich ummer ruwen,
du bist ein ußerwelter tegen.>
da sprach der konig salmon:
< ich getruwe vil minen engeln
in dem walde, das sie mich nit enlan.
nu swig, mir tunt din trehen we,
und kume ich umer uß dirre noit,
ich danck dirs, edele kunigin her.>
do die rede ein ende nam,
von dem tage es liechten began.
do erwachte fore der künig her.
da furte man vor gerichte
den edelen furste von jherusalem.
er hette besendet mage und dinstman.
sie kament uff den hoff geritten und gan
zwey tusent oder me.
sie clagent alle glich
uber den fursten von jherusalem.
sie sprachent:< fore, vil usserwelter tegen,
richte uns uber salmons leben,
sit er uns ist komen in diß lant.>
< daz thun ich vil gerne,>
sprach der kunig zuhant.
das urteil daz wart schiere gethan
uber den kunig salmon,
das man den keiser lobesam
solte hencken vor der burge
vil ferre vor den finstern dan.
uß der burge folgten frauwen und man
dem richen künig salmon
vil verre vor den vinstern tan,
do man dem richen keiser
sin leben sölte genomen han.
die jungfrauwe nebent im reit,
mitt irem fehen mantel
sie im den sweiß abe reip.
sie sprach:< du bist ein furste lobelich,
din farbe ist noch unverblichen,
wann du bist den rosen glich.>
morolff hette ine uß der hute nit gelan.
er reit vor den walt
und warte gein der burge hin dan,
und da er sie von ferren komen sach,
er reit wider zu den sinen.
gern mögent ir horen, wie er sprach:
< wol uff, ir helten lobesam,
koment zu helffe uwerm heren salmon!>
also sprach morolff der vil listige man:
< uff mine truwe,
ich sach in in grossen noten farn.
wer noch hut waget sinen lip
durch sinen rechten heren,
was got dem grosses lones git!
ir helden, ir sollent nit verzagen,
komen wir umer gein jherusalem,
vil riche miete sollent ir haben.
die furte sint gar dieff,
wir mogent das mere nit beritten,>
also morolff zu ine allen rieff,
< und gedenckent nit an uwer schone wip
und an uwer kinde da heim,
das uns nit blode werde der stritt.>
da sprachen die besten under in:
< morolff, woltent wir verzaget sin,
so werent wir nit komen uber see,
das solt du wißen stoltzer tegen gut.
nu begang dich mit ime wie du macht,
wir entwichent dir nit einen einigen fuß
und soltent wir sterben in unserem blut.>
also morolff die rede da vernam,
er was ein freidenricher man.
er hat gefuret uber see
zwen tempel herren,
die nam der tegen her.
er befalch ine ein here schar
und sprach:< nu leitent sie vor den walt
und nement vil gnote war,
obe got mir den sig under dem galgen wolle geben,
alle die gegen der burge fliehent,
der sollent ir keinen lassen leben.>
er sprach:< edeler here, hertzog friederich,
durch din tugent bit ich dich,
ach, hochgelobter tegen lobesam,
nu fure du durch dinen heren
ein schare mit dir vor den dan.>
da rittent sie alle furbaß.
morolff hieß sie erbeissen uff das graß.
er sprach:< nu bindent uff die helme liecht,
ich sage uch uff mine truwe,
wir gewinnent sie ane arbeit nit.>
da erbeißtent sie nider uff das lant,
ir helme bundent sie uff zuhant.
sie sprachent:< morolff, du dugenthaffter man,
nu ensume dich nit lange,
kume zu helffe dem kunige salmon.>
da sprach der listige man:
< nu las uns warten, wellichen tuffel
wollent sie mit ime anvahen.
sie mussent es halber under wegen lan.
kunig fore und alle die sinen
mussent die libe verloren han.>
die heidensche diet under dem galgen lag,
salmon mit der kunigin reden pflag.
er sprach:< frauwe, durch die beste tugent din,
nu helffe mir, das ich geblase
dristunt min cleines hornelin.
es sol min urkunde sin,
das sant michel entphae die sele min.
es vernimet die engelsche diet,
sie nement der selen war
und lant sie verderben niht.
du weist wol, frauwe wol gethan,
daz kein furst verdirbet,
man solle ine dri stunt in sin hornelin blasen lan.>
der frauwen wart der reden zorn.
sie sprach:< richer kunig salmon,
den rat hat dir morolff ußerkorn.
wer in hie lat blasen sin horn,
so mussent wir alle unser leben han verlorn.
heiß wartten gein dem walde hin dan,
wie das der kunig gefugett,
ime koment zu helffe sine man.>
konig fore wart der rede zorn.
er sprach:< salmon, nim du din horn
und setze es an dinen munt,
unt thuest du es gern,
so blase es me dan zehen stunt,
und kement dir zu helffe alle dine man,
so bist du doch der aller erste,
der den lip muß verlorn han.>
salmon wart der rede fro,
er suchte in sinem kotzen
sin cleines hornelin da.
er satzte das hornelin an sinen munt
und bliese es mit krefften,
das vernament sin helden zu stunt.
die slevenie stieß er in das graß,
die krucke nam er in die hant,
daz er ir uff dem rucken nit vergaß.
da das die kunigin ersach,
gerne mogent ir horen, wie sie sprach:
< nu sage du mir, kunig salmon,
waß sol dir die krucke in der hende?
du hast es durch ein falscheit gethan.>
da sprach der kunig salmon:
< schone frauwe wol gethan,
ich han sie mit mir gefuret uber se,
man sol sie czu mir hencken,
sie kumet uber see nimer me.>
morolff hette gemacht dri schar,
ein was swartz gefar,
die ander wis als dann der sne,
so was die dritte bleich gefar,
die furte morolff selber der stoltze degen her.
die junckfrauwe wartette gein dem walde hin dan.
sie sprach:< ein here, dugenthafter man,
der fert mit einer swartzen slevenie
wan ine der wint ein wenig under wieget,
so ist sin harnasch wiß als ein hermelin.>
die junckfrauwe balde vor salmon drat,
die rechte mere sie ir sagen batt.
sie sprach:< nu sage, kunig salmon,
uff dine truwe,
wie ist din michel gethan?
das solt du mir rechte sagen,
wan ich siehe einen heren dugentlichen haben
und varen under einer swartzen slevenie,
wann ine der wint under wieget,
so ist sin lip wiß als ein hermelin.>
er sprach:< jungfrauwe, siehest du eine swartze schar,
daz sint die tuffel und nement miner selen war.
siestu eine bleiche schar,
das sint unsers herren mage
und sint komen uß der hellen dar.
sehestu du ein wisse schar.
das sint alles engel und nement miner selen war,
wan ich bin ein sundig man.
den strit macht du gerne schauwen,
den sie umb die selen werdent han.>
da sprach die junge kunigin:
< salmon, das mag gar wol sin.
du hast din engel her
mit dir her gefuret
uß der guten stat zu jherusalem.
das sint din dinstman,
sie wellent dich in noten nit lan.
sie komen dir czu helffe vor dem walt,
da von saltu dich woll gehaben,
salmon, kuner degen balt.
ach richer kunig salmon,
wilt du mich allein in den noten lan?
nu slahe vast mins bruder man,
uff mine truwe,
du must minen willen han.>
salmon ir des sine truwe gap.
er sprach:< nu wichent uß den rossen uff der stat,
vil edele kunigin her,
und ist es, daz ich gesige,
ich fure uch mit mir gein jherusalem.>
salmon bließ zu dem andern male sin horn,
da kam vor den walt manig ritter hochgeborn.
da daz salome die kunigin ersach,
sie begunde heiße weinen.
gerne mögent ir hören, wie si sprach:
< sehent ir daz zeichen, das dort her weget der wint?
das furet morolff selber, es ist des ubeln tuffels kint.>
sie sprach:< wirt er mich siechtig an,
uff mine rechte truwe,
den lip muß ich verloren han.>
da sprach fore der kunig rich:
< nu gehalte dich wol, schone frauwe minneclich,
und kement im zu helffe alle sin man,
so ist er doch der erste,
der den lip muß verlorn han.>
da salmon die rede vernam,
die krucke er fassen da began.
dar uß zoch er ein gut stabe swert,
des was der riche keiser
zu sinen henden vil wol gewert.
das sahent kunig foren man,
ane lieffent sie den tegen lobesam.
da wart ein herter strit erhaben,
von dem kunig salmon
wart vil manig heiden erslagen.
salmon stunt in großer not,
er slug funffthalp hundert dot,
ee das dem tegen lobesam
kame zu helffe
dekeiner siner dinstman.
salmon der tegen kune
der was strites worden mude.
das sach der heidensche man,
selbe czwelffte siner helde
lieff er den keiser an.
salmon stunt in großer not,
er slug die eilffe heiden dot.
das sach fore der heidensche man,
mit sinem scharpffen swert
lieff er den kunig salmon an.
er gap im einen slag uber das heubet so groß,
das im das blut zu beiden oren uß schoß
und daz er viel uff das lant.
were morolff nit komen schier,
so hett er den tot gehabt an der hant.
morolff der schuff im ungemach,
biß er das her dristunt durchbrach.
er kam geritten do zehant,
do er den künig salmon
in grossen unkrefften vant.
er erbeiste nider uff das lant,
er hub salmon uff mit der hant.
er sprach:< nun wol uff, kunig salmon,
künig fore und die sinen
müssent den lip verloren han.>
das sach fore der heidenisch man,
do lieff er an den tegen lobesan.
er gab im mit krefften einen schlag,
das morolff der tegen edel
vor im uff den knüwen gelag.
morolff wider uff gesprang,
sin swert im in den henden erclang.
er sprach:< nü wer dich, heiden, an der zit,
ich wil dich noch hüt erhencken,
umb das du salmon neme das schöne wip.>
do der heiden das vernam,
do wolt er flichen von dan.
morolff im do nach gesprang.
er gap im kreffteclich einen schlag,
das er muost vallen über sinen danck.
er sprach:< wo nu, heidenscher man?
ich wil dir nu alles gelten,
das du uns zu leide hast getan.
ich wil dich verderben an dine zit
und wil ouch zu dir hencken
salome das ungetruwe wip.>
do das die kunigin vernam,
sie floch hinder kunig salmon.
sie sprach:< salman, ußerwelter tegen,
durch aller frouwen ere,
friste mir min werdes leben.
was ich dir zuo leide han getan,
ach richer künig salmon,
das wil ich dir getuon niemer mer,
des gib ich dir min truwe,
ich wil mit dir varen uber se.>
morolff der fing den heidenschen man,
das was ein richer fürste lobesan,
und furte in zu kunig salmon.
do brach er im von den henden
salome die schöne frouwen wolgetan.
er sprach:< wie nu, ungetrüwes wip?
nu mustu verlieren din lip.>
bi der hende er si do gefieng,
anderthalp der künig fore.
mit in beiden er under den galgen ging.
do sprach die frouwe wolgeton:
< warumb helffent ir mir nicht, künig salmon?
künig fore ist der schuldig man,
dar umb sollent ir in hencken.
sin zouber hett mir vil ze leit geton.>
do sprach fore der heidensch man:
< warumb schwigent ir nit, fröw wolgetan?
ja du ungetruwes wip,
und komest du gesunt von hinnan,
du verrattest noch salmon sin werden lip.>
do sprach die frouwe wunnesam:
< salmon, ich sölt dir sagen ein troum.
mir ist getröimet in dirre nacht,
das ich an dinem arme schlieff
und mir so liebe nie geschach.
czwen valken schwungen mir uff min hant.
der troum ist mir wol bekant.
das sol sin ein sun löbelich.
herre, der sol noch besiczen
din vil werdes künigrich.>
do sprach morolff der ußerwelte tegen:
< den troum wil ich dir widerwegen.
es ist ein wite eichin,
dar czü ein hocher galge,
der zweier soltu sicher sin.>
salmon lachen do began.
er sprach:< morolff, hab dir den heideschen man
und las mir das wunder schone wip.
das wil ich, tegen edele,
iemer verdienen umb dinen lip.
sie hat mir des ir truwe gegeben,
si wolle stette iemer pflegen
und wil es ouch getuon iemer mer.
ich wil sie bas versuochen,
ich wil si mit mir furen uber se.>
morolff sprach:< kunig, das ist under czwein
und ist der wandel nu das ein.
fürestu si mit dir uber se,
so gib ich dir des min truwe,
sie schendet und schedigot uns noch me.>
morolff hing fore den heidenschen man,
der was ein fürste lobesan.
er brach im die burg und brant das lant.
also gesigoten nach grossen eren
die stolczen ritter alle sant.
do der künig salmon
den sig an fore gewan,
er sprach:< suche mir die junge künigin her.
die het mir schöne gedienet,
ich wil si mit mir furen gen jherusalem.>
morolff hub sich von dannen zuhant
uber hoff, da er die jungfrouwen vant.
er sprach:< nu wol uff, künigin her,
mich hat nach dir gesendet
salmon der fürste von jherusalem.>
sie sprach:< morolff, sag mir uff die truwe din,
het min bruoder fore noch das leben sin
oder gesich ich in lebendig niemer me?>
er sprach gezögenlich:
< schwigent, lant die rede sten.
ich han im den brutlouff gegeben
und erhencket an ein galgen,
das er in der luffte möge schweben.>
die maget sere weinen began.
sie sprach:< was hett der keiser edele
an mir armen megtin dan getan!
ich bin nu verwisset iemer me.
er solt es han geton sinem wibe,
die er mit im wil furen uber se.
doch salome das ungetruwe wip
die hat verratten minen bruoder
den sinen wetlichen lip.>
sie sprach:< morolff, ußerwelter tegen,
du solt minen bruder wider von dem galgen nemen
und bestatten in den sarck, do min vatter inne lit,
so zög ich dir ein kemnaten
die dir vil rottes goldes git.>
morolff von dem galgen loste den heidenschen man,
er was ein hocher fürste lobesan,
und bestatt in in das grab, do sin vatter inne lag,
mit hart grossen eren,
fur war ich das gesagen mag.
die jungfrauwe morolff bi der hende nam,
sie furte ine uber hoffe
in ein schone kamenaten hin dan.
also sie die wite uff entsloß,
dar uß schein golt und edel gestein.
sin freude wart michel und groß.
da sprach die maget wol getan:
< morolff, dugenthaffter man,
din helde die du hast gefuret uber see,
den gip du kreffticlichen solt,
so entwichent sie dir nimer me.>
morolff lachen da began,
er winckte sinen helden zu ime dan.
er gabe ine silber und richen schatz.
da sie den geteilten,
da hup sich ein tornei an der stat
uff einer heiden, die was breit.
da sprach manig ritter wol gemeit:
< wolt got, morolff, tugenthaffter man,
das du zu allen ziiten
groß reis soltest han.>
die kiele stunden bereit an den staden,
die morolff und sin mane
uber das wasser soltent tragen.
dar ine iltent die helten vil gemeit.
dar an lagent sie untz an den zwelfften morgen.
aller erst kament sie zu großer arbeit.
ein burg die was so wunnesam,
die woltent sie zurbrochen han.
ee das die wile ein ende nam,
da wurdent schiere die mere
da hin gein duscan kunt gethan
eime kunige, der hieß ißolt.
der bot silber und golt
uber den kunig von jherusalem.
er gewan der ubeln heiden
wol drissig dusent oder me.
ein baner man ime ane gebant,
das nam ein hertzog in die hant,
das was rot und wiß.
dar inne lag gemalet
ein bantier und zwen wurme grimelich.
die soltent bezeichen, das
es kunig isoldes was.
ein hertzog es in die hant genam,
er furte die ubeln heiden
fast von dem lande hin dan
da hin gein wendelse in das lant,
das was verherget und verbrant.
er brachte drißig tusent oder me,
die furte er mit nide
uber den fursten von jherusalem.
da sie morolff ferest ane sach,
gerne mogent ir horen, wie er sprach:
< vil richer kunig salmon,
aller erste sich ich uff der heiden
des richen kunig isoldes fan.
sin vatter wart vor jherusalem erslagen.
er hieß berzian, ich wil es nemlich sagen,
kunig fore was sin oheim.
wir sint mit nide bestanden,
des han ich aller zwiffel kein.> da wart bestanden konig salomon, des will ene der konig isolt nit erlan. er will ime auch nemen sin wipp. sie werten sich fromiglich in dem selben strit.
da sprach der listige man:
< richer kunig salmon,
nu nim du zu den handen din
vier tußent sneller helden
und thu hut din ellen schin.
ußerwelter tegen, hertzog friederich,
durch din tugent bit ich dich,
nim du zu diner hant
dru tusent sneller helde,
die tempel heren allesant.>
also sprach der tegen küne:
< so wil ich uber die heiden grüne
mit miner bleichfaren schar.
zu forderst in dem strit
sollent ir min nemen war.>
morolff der tegen unverzeit
zu forderst in den stritt reitt,
das er nie kein wort gesprach,
untz das er der heiden vaner
von dem roß zu der erden stach.
da der sturmfane under wart gethan,
die heiden musten verlorn han
beide die libe und auch das gut.
so frometent die helde
nit dan angst und nott.
morolff hette kreffte gnug.
wie sere und fast er stach und slug
mit siner ellenthaffter hant!
vierdehalp hundert heiden
fellte er uff das lant.
und der hertzog friederich
der fachte auch unmessiclich
mit siner ellenthaffter hant!
dru dusent heiden
fellet er uff das lant.
salmon der was schon bereit,
als uns die aventure seit,
er und auch sin helden gut,
sie fromten durch die ringe
das fliesende blut.
isolt was ein kunig rich,
er trang gein im unmesiclich,
als einem edeln fursten wol gezam,
mit also gantzen krefften
uff den edeln kunig salmon.
da er ine ferest ane sach,
gern mogent ir horen, wie er sprach:
< ist das der kunig von jherusalem,
so getruwe ich minem got der gnaden,
er muß mir sin heubt gen.
min vatter wart vor jherusalem erslagen,
er hieß berzian, ich wil es uch nemlich sagen,
kunig fore was min oheim,
den hett er mir erhangen,
des kumet er niemer wider heim.
er muß mir laßen daz schone wip,
oder ich wil verlieren minen lip.>
sin swert er zu beiden orten nam,
das sluge er mit nide
uff den kunig salmon.
salmon lenger nit enbeit,
er zoch sin swert scharffe und breit,
er gap kunig isolt einen slag,
das dem selben kunige
das houbt für den füßen gelag.
do der heiden wardt erslagen,
vil schiere wardt die flucht erhaben
gein duscan hin wieder dan.
also gesigte mit grossen eren
der hochgelopte künig salmon.
do liessent sie sich nider uff den wal,
ir panner stiessent si hin czuo tal.
do si niemant me wolt beston,
do zugent si mit großen fröiden
hin an deß wilden meres tran.
funfftzehen tusent heiden verlorn iren lip,
salmon gewan wider sin schönes wip.
bi der hende er si do nam,
und morolff die schönen jungfrouwen,
und czugent an die kiele hin dan
und fuoren uber den wilden se
in die gutte stat jherusalem.
gar kume die künigin genaß,
umb das si von dem heiden
gein jherusalem gescheiden was.
so denne die frouwe wunnesam
gedacht an den heidenschen man,
so mocht si kume fröude gehan,
biß das sie aber ein ander heiden
mit großem zouber ouch gewan.
da von so sol ein iglich bider man
sin frouwe selber hutten lan.
wan es wart nie kein hut so gut,
wan die ein ieglich biderb wip
nun ir selber tut.
salmon gewan nie so wissen list,
in betroge czem andern mal sin schönes wip.
nu laßen wir die rede beston,
von des künig fore schwester
söllen wir nu von dem töuff heben an.
do gieng morolff der listig man
hin fur die jungfrouwen stan.
er sprach:< künigin her,
du solt dich lassen touffen,
so bist du genessen an der sel.>
des antwurt im die maget lobesan:
< neina, morolff, tugenthaffter man,
ich bin rüwelichen komen uber se,
mir tut der groß jamer
nach fore minem lieben bruoder we.
das ich in leider verloren han,
des muoß ich iemer in truren stan.
lant und burge, sprach die künigin,
die sint mir fremde iemer me,
des mus ich iemer trurig sin.>
do sprach morolff der listig man:
< ach, schöne maget lobesam,
nu las dich touffen, kunigin here,
ich gibe dir min truwe,
ich wil dich sin ergetzen iemer mere.>
do sprach die maget wol getan:
< wie wiltu mich sin ergetzen, dugenthaffter man?
ich bin von geburt ein künigin her,
ich enwil mich nit laßen touffen,
dar so enbit mich es nit me.>
do sprach der tegen lobesan:
< vil schone maget wolgetan,
so wenne gestirbet die künigin her,
so soltu gewaltig werden
uber das rich lant czu jherusalem.
ich gib dir czü manne den künig salmon,>
also sprach morolff der ußerwelte man.
do sprach die künigin wol getan:
< so wil ich mich lan touffen,
morolff, tugenthafftiger man.>
do gieng der listig man
für den künig salmon.
er sprach:< wie nü, keiser edele,
die jungfröuw wil sich lan touffen,
die uns gefolget uber se.>
da sprach der kunig salmon:
< morolff, das laß an dir stan.>
man furte si uff den thum hin dan.
ein vil gut siden hemde
leit man ir an.
die der jungfrauwen meisterin was,
sie hieß ir da tragen einen stul,
vor ware sage ich das,
bitz daz sie sie uff die schoß genam.
sie sprach:< got, du bist mir zu swere,
ich mag dich nit zu dem dauff wol gethan.>
zwo hertzogin gingent zu dem dauff hin dan,
anderhalp sahent sie den richen keiser stan.
sie sprachent:< wir habent uwer hie guten rat,
wir durffent uwern zu dißen dingen nit,
wer weiß, wie es under uch zweien ergat.>
da sie uß dem dauff wart gehaben.
sie wart geheissen affer.
man furte sie zü dem heiligen grabe.
dar opffert sie ir heubt, das ist war.
da lerte sie den salter
vollecliche vierdehalp jar.
da der dauff ein ende nam,
morolff ging vor den keiser stan.
er sprach:< kunig, missetut din wip iht me,
ich gibe dir des min truwe,
du muhst einen andern botten haben uber see.
einen andern dan min,
daz solt du vil sicher sin,
der nu waget sin leben.
ich hette min frihes heubt
durch dinen willen nach gegeben.>
da sprach der kunig salmon
< morolff, dugenthaffter man,
sie geduht es nimmer me,
siit das wir sie von dem kunig fore
bracht haben uber den wilden see.>
da sprach der listige man:
< kunig, ich mane dich wol dar an.>
dannoch was sie zu jherusalem,
das wissent ane zwiffel,
die edele kunigin her,
untz daz sie bi dem edelen kunig salmon
einen schonen sune gewan.
die edele kunigin gut,
sie wolte da heim bliben,
des hette sie einen steten muht
imer untz an iren dot.
salmon kam ußer großer not
volleclichen sieben jar.
nu horent fremde mere,
da begunde es aber anders ergan.
da hin gein akers koment mere,
das schoner frauwen nit enwere,
dann des kunig salmon wip.
da sprach der kunig princian:
< durch sie wil ich wagen minen lip.
ich wil faren uber see
in die gut stat gein jherusalem.
da gewinne ich sie ime an,
oder man sieht mich zu akers
nimer me under der cronen gan.>
der edele kunig princian
selbe zwelffte siner man
er wallette uber den wilden se.
an dem zwelfften abent
kam er in die stat zu jherusalem.
da die frauwe wol gethan
solte zu der vesper gan,
mit ir ging der kunig salmon.
da enphing der riche keiser
den selben wallenden man.
da die vesper wart gethan,
princian ging vor die burg stan.
er sprach:< edele kunigin her,
nu gip mir ein drincken,
so enbitte ich uch nit me.>
die vil edele kunigin
sie hieß ir einen kopff dar dragen rot guldin.
sie nam ine in ir sne wiße hant,
sie bot ine dem kunige princian,
des muste sie rumen schiere das lant.
also der heiden da getrang,
ein fingerlin er in den win swang.
dar nach trang die frauwe wol gethan,
da begunde sie sich balde senen
nach dem heidenschen man.
die hant er ir an das goltfaß zwang.
daz ersach morolff, die wile was im nit lang.
er sprach:< kunig, das ich han gesehen,
des gewinnest du nimmer ere,
ich wil dir es werlich jehen.
es sint nit recht bilgerin,
sie werbent umb die kunigin.
salmon, din vil schones wip
sie wil aber wagen
iren wetlichen lip.>
da sprach der kunig salmon:
< morolff, du dugenthaffter man,
wes zihest du die kunigin gut?
sie wille doch hie heime bliben,
des hett sie einen steten muht.>
da sprach der listige man:
< kunig, ich manen dich wol dar an,
miner helffe der wirt dir noch vil not,
obe ich sie dir dan leiste.>
vonn dannen schiet der tegen gut.
uber zwelff wochen gap
sie im wider einen tag,
das die frauwe wol gethan
stal sich uber den wilden se
mit dem kunig princian.
die schone frauwe wol gethan
sie kam wider in die heidenschafft,
uncz das morolff sie wider gewan
mit also große heres crafft.
da ging der listige man
vor den kunig salmon.
er sprach:< vil edeler keiser her,
nu must du selber wallen
nach der kunigin uber see.>
salmon weinen da begann.
er sprach:< morolff, dugenthaffter man,
nu laß mich din straffen sin,
so wil ich selber suchen
die vil here kunigin.
nu blip du hie zu jherusalem,
lant und burge
laß in dinen handen sten,
so wil ich wagen minen lip
und wil auch nimmer erwinden,
ich finde dann das ungetruwe wip.>
also das morolff ersach,
das dem kunig also rechte leide bescheen was,
er sprach:< kunig, woltest du mir din truwe geben,
obe ich sie herwider brechte,
daz ich ir hie neme das leben?>
salmon im des sin truwe gap.
< so gehabe dich wol uff der stat,
du vil edeler keiser her,
so enist sie niergent uff allem ertrich,
sie muß wider gein jherusalem.
so wil ich durch die kunigin
aller erste zeigen die liste min>,
also sprach der tugenthaffte man,
< des gibe ich dir min truwe,
richer kunig salmon.>
das hare hieß er ime abe dem heubt scheren,
zwen ringe stieß er durch die oren.
nu horent aber wunder mere:
den dritten stieß er durch den nack.
die nott leit morolff
durch die kunigin allen tag.
ein wurtze leit er in den munt,
davon er sich zurblewet,
recht als wer er ungesunt.
man het ein hare in im ersehen.
er ging vor den kunig salmon.
er must im meisterschafft verjehen.
salmon lieffen uber die augen sin.
er sprach:< blip da heim, du lieber bruder min.
kumest du also siech uff das mere,
ergriffent dich die winde,
alle die welt kundent dich nit ernern.>
da ruckte er uff die slevenige sin.
er sprach:< nu schauwe, du kunig,
was han ich wunders an dem libe min.
here, das tun ich umb den willen din.>
er sprach:< thue es durch bruderliche truwe,
und laß dir die maget enpholhen sin.
obe ich jenhalp des wilden meres bestan,
so solt du sie zü einer frauwen han.>
einen artzet er gewan.
morolff durch sine truwe
leit ime große martel an.
die fuße er an den lip czwang,
in eines schemelers wise
rumte er jherüsalem das lant.
die zehen bant er hinder sich,
die augen in dem heubt
want er nebent sich.
da reit der listige man
gein des wilden meres tran,
da er sin schiffelin da fant.
dar inne zoch er den esel sin.
da rumte er jherusalem das lant.
er wallette uff dem mere sehs und drißig tage,
da wurffent ine die winde zu akers in die habe.
der vil listige man
da senckte er sin schiffelin
zu des wilden meres tran.
er reit da er den kunig princian
und die kunigin in einer closen vant.
sie truwete anderß niergent genesen
uff dem gantzen ertrich,
wollt sie vor morolff da verwircket wesen.
also morolff den kunig vernam,
da reit er gein der porten hin dan.
er beiste nider uff das lant.
er kroch uff allen vieren,
da er den dorwechter vant.
da er ine ferest ane sach,
gerne mogent ir horen, wie er sprach:
< nu sage, stoltzer tegen gut,
wie lange hast du an dinem libe getragen
die vil große armuht?>
da sprach der listige man:
< here, ich des nit gesagen kan.
daz ich uch sage, das ist war,
ich bin ein schemeler gewesen
vollenclich zwentzig jar.>
er sprach:< du bist des libes arm.
wannen du der lande bist gefarn,
du bist also ein siecher man.
weist du utzit in mines heren burge,
das du zu spise wollest han?>
er sprach:< diner spise gere ich nit,
ein drincken were mir also liep,
das wolte ich gerne von dir haben.>
< nu bei,> sprach der portener,
< ich wil dir es vor die porte tragen.>
er ginge da er den keller vant.
er nam einen kopff in die hant,
der was von golde unmassen clug,
mit edelm luter drang
er morolffen vor die porten trug.
also morolff da getrang,
er saß zu im uff die bang.
er sprach:< durfftige, ich wil dir sagen me,
es ist ein tutsche frauwe
nuwelingen komen uber see
mit dem kunig princian.
sie ist schone und da bi wol getan,
ir farwe ist luter und liecht.
ich gibe dir mine truwe,
sie enlat dich unbegabet nit.>
er sprach:< nu schauwe gegen der hende min,
in jennem wißen steine
da ist sie verwircket in
vor eime, der heißet morolff.
der ist also ein listiger man,
der enwart ir nie mit truwen holt.>
do sprach der listige man:
< was kurtze wile
mag sie in dem steine han
mit dem kunige princian?
das sage mir durch dine tugent,
es muß mich imer wunder han.>
der portener sprach:< ich wil dir es sagen,
woltest du mit zuchten das vertragen.
durch mins heren kammenat
ein rore under der erden
zu der edelen kunigin gat.
durch die gat der kunig princian
zu der frauwen wol gethan,
wan der in die close gat,
der roren huten zwelff graffen,
der er ir aller beste hat.>
da sprach der listige man:
< nach solichen dingen
sol fragen kein armer man.
ich bit dich durch den got, den du gleubest an,
heiß mir ine ein wile
vor die porten gan.>
er ging da er den kunig fant:
< here, mich hat ein durfftiger man zu dir gesant.
er bit dich durch den got, den du gleubest an,
das du ein wile
vor die burg zu ime wollest gan.>
gein der porten ging der heidensche man,
nach ime manig ritter lobesam.
da ine morolff ferest ane sach,
er wolde ime zu fusse fallen.
gerne mogent ir horen, wie er sprach:
< nu laß stan, es tut dir we.
bedarfft du cleider oder spise,
die wil ich dir geben,
die wile ich han das leben min,
des gibe ich dir min truwe,
und wilt du gerne bi mir sin.>
da ruckte er uff die slevenge sin.
er sprach:< nue schauwe, du künig,
was han ich wunders an dem libe min.
ein artzat mir geheissen hat,
hette ich ime zu geben,
er det mir rat.>
da sprach der künig princian:
< dri marck goldes soltu von mir han,
und wirdest du denne wol gesunt,
bedarfft du denne me,
so gib ich dir dennoch zehen pfunt.>
do er die gabe czü im genam,
fur die porten trang menig ritter lobesam.
sie noment des dürfftigen alle war,
do nam sie michel wunder,
wie er moechte erkrümen also gar.
ein kemerer sprach zuo der selben stunt:
< herre, er ist von rechter armuot nit wol ungesunt.
erloubestu es mir, herre min,
ich mach in hutte wol gesunt,
des müß min truwe din pfant sin.>
also da es morolff ersach,
ein wurtze er uß dem seckel brach.
er leit sie togen in den munt,
davon er sich zublate,
als wer er ungesunt.
da sprach der listige man:
< here, ir hant missehen dar an,
und ruret mich irgent uwer hant,
ich gibe uch es mine truwe,
min siechtage wirt uch wol bekant.>
der kamerer da zu im ging,
morolff er bi dem bein gefing.
er wolte es im strecken von dem libe dan,
morolff durch große list
sere fartzen began.
da mitte erwerte er sich des heidenschen man.
er sprang ferre von im hin dan.
er sprach:< durfftige, du hast war,
du bist an dem libe nit gesunt
als duer als umb ein cleines har.
din hende, din fuß und auch der munt,
din augen in dem heubt sint dir ungesunt.
hoffelich stant dir din brawen an.>
er sprach:< ir sullent ine wol beraten,
ir stoltzen ritter lobesam.>
ee er das wort ir vollen gesprach,
manig hant man in dem seckel sach.
an dem ringe was kein man,
er gabe im einen gulden pfenig,
der in niergent mochte han.
da sprach der heidensche man:
< einen schilling solt du von mir han,>
also sprach der kamerer da zuhant:
< vergip mir, das dich
ie rurte min hant.>
da er die gabe zu im genam,
dannoch sach er dem kunig an der hant
ein rot gulden vingerlin,
da was mit starcken listen
groß heiltum verwircket in.
morolff lieffent uber die augen dugentlich.
er sprach:< du hast mich wol beraten,
du vil edeler kunig rich.
ein geleit solt ich von dir haben,
obe mir uht wider fure,
das mich nit beraubten die knaben.>
der kunig zoch abe ein brinige, was von golde liecht.
morolff sprach:< ich mag ir gefuren nit,
dar zu ist sie mir ein teil zu her,
obe ich sie dan verlure,
here, din hulde gewinne ich nit me.
ein anders sol ich vor dir haben,
ich gibe dir min truwe,
ich wil dir es wider tragen.>
er sprach:< durfftig, was gerest du von mir?
durch den got und du mich bittest,
so wil ich es gern geben dir.>
da zeigte er uff das vingerlin.
er sprach:< were es dusent marck wert,
so solt es sicher wesen din,>
alsus sprach der kunig princian.
< nu reiche von dir din hant,
woltest es gern von mir han.>
den finger bot er im dar,
abe der hende zoch es der kunig princian.
dem heiltum neigte er uff den fuß.
er sprach:< here, du hast mich wol beraten,
nu wirt mir der sorgen buß.>
den esel zoch man ime dar,
dar uff halffe ime der kunig princian.
urlaup er zu dem kunige nam
und zu den andern sinen mannen.
da schiet er frolichen von dan.
morolff der dett ine sine liste schin,
er begunde kutzeln sin esellin.
es begunde hinden und forn uff slagen,
da viel er im uber das heubt
abe inn einen dieffen burg graben.
der edele kunig princian
der sprang ime nach selbe xij siner man.
er hup in wider uff den esel sin.
er truckte ine ein wenig an ein bein,
da ließ er großer furtze dri.
da sprach der listige man:
< here, ir hant mir we gethan,
das ich keine freude mag gehan.>
< nu kere nach dime got befolhen,>
sprach der kunig princian.
er kerte die strasse ferre in die heidenschafft,
das sie nit gedechten,
er recte uber des wilden meres crafft.
da die sunne under den gesiedel schiet,
da kerte er von der strassen
gein dem sewe breit.
birtel und sattel barge er in das ror,
er ging uff die strassen
und wart unmesselichen fro.
ein wurtz er uß dem munde nam,
sehent, da was ein artzet komen,
da was ein gesunder man!
morolff hette sich auch bedacht,
er hette mit im dar bracht
einen rock also rot
und zwene ruche berte
und ein harpff, halff morolff ußer not.
morolff bereite sich uff die fart.
uber das heubett bant er einen ruwen bart,
einen kotzen leit er an,
einen balmen uff den rucken,
er wart ein wallender man.
uß dem rore sneit er ein stap an die hant,
dar uber lenet er sich zuhant.
er sprach:< nu gip mir urloup, wallender bruder her,
ich laß dich hie an guter weiden,
ich wil ane dich faren gein jherusalem.>
da der kunig princian
zu der frauwen slaffen solte gan,
sie sprach:< edeler kunig princian,
uff din truwe,
wo hast du das fingerlin gethan?
das gap mir salmon min man,
da ich im jungest entran.
du vil edeler furste her,
und wuhst er mich uber tusent milen,
er suchte mich uber den wilden see.>
er sprach:< waß sol ich dar ane sparn?
es kam ein armer durfftige
uff minen hoff zu mir gefarn.
er was ein armer schemeler,
er bat durch den got, den ich gleubet an,
das ich ime ein gabe gebe.
ein artzet im geheißen hat,
hette er ime zu geben, er det im rat.
dru marg goldes ich ime gap.
da er die gabe zu im enpfing,
vil schone er mich eins geleites bat.
das fingerlin ich im da gap.
ich gleube nit, das er lebe morn untz tag,
er ist also ein siecher man.>
die edele kunigin
vil balde fragen da began.
sie sprach:< wie warent im die augen gethan?>
< luter als ein spiegel>,
sprach der kunig princian,
< hoffelich stundent im sin brawen an.>
da sprach die kunigin edele:
< es ist morolff kunig salmons man.>
< nein>, sprach der kunig princian,
< den sach ich zu jherusalem stan.
einen zobel mantel truge er an dem libe sin,
so ist diß ein armer durfftige,
das glaube, du edele kunigin.>
sie sprach:< siner liste erkennest du nit.
besende dine helde,
obe ich dir ie wurde liep,
und heiß die schiffung gar verlegen.
wer mir den krippel brenget,
den wil ich mit golde wider wegen.>
da besante er sich der selben nacht,
zwei tusent helde
und her ein michel crafft.
er hieß die schiffung gar verlegen,
da kam morolff
zu manchem heidenschen degen.
der edele kunig princian
der nam zu ime manigen heideschen man.
da wolte er suchen den schemeler,
da bekam im morolff selber,
daz pruffen wol an diesser mer.
da er ine ferest ane sach,
gern mogent ir horen, wie er sprach:
< nu sage mir, wallender man,
bekam dir hut oder nechten
ein kruppel uff einem esel wol gethan?>
da sprach der listig man:
< here, davon ich uch wol sagen kan.
nechten da die sunne under iren gesiedel solte gan,
da bekame mir der selbe kruppel
uff einem esel wol gethan.
er sprach, er fure von dem kunig princian,
er wolt zu einem artzet,
der hette rat zu ime gethan.
nu kerent uch ein wenig furbaß hin dan,
so findent ir den esel sin
vil nahe bi der straßen gan.>
einen schilling gulden gap im der selben man.
er sprach:< das solt du zu botten brott han,
du vil stoltzer tegen gut,
und kemest du heime czu minem huß,
ich buste dir alle din armuht.>
die helde ilten alle wider einander hin dann,
da fundent sie den esel uff der strassen gan.
sie furtent ine zu akerß in die stat.
da sprachent die burger alle glich:
< unser keiner ine mit augen nie gesach.>
da sprach der kunig princian:
< ich wene, mich habe betrogen der selbe wallende man,
der mir seit von dem schemeler,
daz ist gewesen morolff selber,
daz pruffe ich wol an dirre mer.
salmon hette ine uß gesant,
er hat erkundet diße lant.
nu rattent, alle helden min,
wie ich vor ime moge behalten
die vil schone kunigin.>
da sprach ein heidenscher man:
< here, ich uch wol geratten kan.
furent den esel vor die kunigin,
und ist, daz sie ine erkennet,
so was es morolff der bilgerin.>
man furte den esel vor die kunigin dan.
sie sprach:< ich sahe ine
zü jherusalem vor dem tempel stan,
da truge er alle tage stein hin dan.
nu wartent gein der schiffunge,
morolff was der wallende man.>
morolff bereite sich uff die fart.
abe zoch er sinen kotzen
und auch sinen ruwen bart.
stabe und desche barge er in das ror.
er ging wider uff die strasse
und wart unmaßlichen fro.
einen rotten siden rock leit er an,
ein dutsche harpffe er in die hant nam.
hoffelich stundent im sin cleider an.
er ging in allen den geberden,
als obe er were ein spielman.
ein kamerer da zu im nam
wol funfftzig heidensche man,
da wolte er suchen den bilgerin,
da bekame im morolff selber,
daz sollent ir sicher sin.
da er ine ferest ane sach,
gerne mogent ir horen, wie er sprach:
< nu sage mir, stoltzer spielman,
bekame dir hut oder nechten
iergent ein wallender man?>
da sprach der listige man:
< here, davon ich uch wol sagen kan.
nechten da die sunne under ire gesidel wolte gan,
da sach ich den selben bilgerin
zu akers nach der herbergen gan.
einen kotzen drug er an,
vor ware ich das gesagen kan,
uber das heubt eine ruwen bart,
ich gibe uch des mine truwe,
er ist zu der ferte wol bewart.>
er sprach:< wollent ir uht lange hie bestan,
so sehent ir ine vor uch uff der strassen gan.>
der kamerer beiste nider uff daz lant,
morolff begunde harpffen,
das der don vil wol erclang.
die heiden saßent nider uff das lant,
der kamerer nam einen reien in die hant,
den furte er allen den tag
vaste bitz uff den abent,
bitz das er suchens sich gar verwag.
da sprach der listige man:
< ich muß czu einer hochgeziit,
ich mag nit lenger hie bestan.>
einen schilling gulden gap im der heidensche man.
er sprach:< kere dime got enpholhen,
du bist ein stoltzer spielman.>
morolff da von dannen schiet,
als im sin wißheit riet.
die heiden kerten in die stat hin dan,
da seiten sie die mere,
sie fundent niergent den wallenden man.
da sprach die frauwe wol gethan:
< bekam uch uff der straßen keiner slachte man,
der uch seite von dem bilgerin?
das was morolff selber,
des sollent ir sicher sin.>
da das der heiden vernam,
er sprach:< schone frauwe wol gethan,
sol niemant uff der strassen gan,
es si alles morolff,
daz muß mich umer wunder han.
uns bekam ein stoltzer spilman,
hoffeliche stunden im sin cleider an,
ein tutsche harpffe truge er in der hant,
die rurte er also suße,
das der done lute erclang.>
do sprach die frauwe wol gethan:
< das waz morolff salmons man.
bringent mir den selben spielman.
drissig marg des roten goldes
sollent ir dar umb zu lone han.>
morolff wuhste wol der kunigin rat.
er barge sin harpffe und sin schone wat.
einen grauwen rock leit an der wigant,
zwene vil große schuwe
er fast zu den fußen bant.
er leit umb einen gurtel unmaßen breit,
daran hinge ein wetzestein
und ein messer, das vil wol sneitt.
er ging zu akers in die stat.
er sprach:< wer gibt mir rinder und schaff,
vil gerne wolt ich kauffen das.>
ein alter heiden im da gap,
vor ware ich uch das sage mag,
beide rinder und auch schaff.
da stach der tegen here,
im wart zu schinden also gach.
nach ime ilte die heidensche diet.
morolff kunde sich verbergen nit.
da fragten sie den fleischman,
obe er irgent hette gesehen
den vil stoltzen spielman.
morolff nider da gesach,
uß sinen listen er da sprach:
< den spielman den han ich wol gesehen,
iedoch wurbe ich michels gerne,
das min kinde solten leben.>
morolff der mere helt gut
das rint da zu stucken geslug.
< nu wol her,> sprach der tegen,
< der fleisch keuffen wolle,
dem wil ich gern pfenwert geben.>
umb morolff wart ein michel getwang.
die heiden kerten von im zuhant
und suchtent den spielman.
da hette er schier verkaufft
morolff der listige man.
also bleip er in der stat
under den heiden bitz an den dritten tag.
er truwete in metzigers wise nit genesen.
er sprach:< wer git mir spillen und nadeln,
ein kremer wolt ich gern wesen,
gurtel, bendel, seckel und garn,
also ein kremer, der uff daz mere wil farn,
beide grune und rot,
daz die frauwen wol zieret?>
das halff morolff ußer not.
ein krame korp er uff sich nam.
er hup sich uff die strassen hin dan
der vil listige man
vil wunderlichen balde,
da er sin schiffelin hette gelan
obe des wilden meres grunt,
da ging der degen zu der stunt.
den krame korp warff er in das graß.
morolff sprang in sin schiffelin,
vil froe sin gemute was.
da schiffte der listige man
uff des wilden meres tran.
da sprach der ritter lobesam:
< nu wolte got, her krame korpp,
das dich funde ein armer man.>
morolff was uß gewesen ein halbes jar.
er kam gein jherusalem, das ist war.
da er vor den kunig salmon ging,
der kunig und das gesinde
in harte minneclichen enphing.
er sprach:< ich han aber funden din schones wip.
wilt du sie wider gewinnen,
so muß manig ritter wagen sinen lip.
sie hat der kunig princian
verwircket in ein close,
da mußent wir sie gewinnen an.>
da sprach der kunig salmon:
< morolff, dugenthaffter man,
warumb hat er die künigin
verwircket in ein close?>
< da furchtent sie die liste min,>
also sprach der tegen her:
< ein hoher fels liit in dem wilden see,
here, dar uff die close stat.
ein rore under der erden
zu der kunigin gat.
durch die gat der kunig princian
zu der schonen frauwen wol gethan.
nu rate, kunig salmon,
wie wir sie an gewinnent
an dem heidenschen man.>
da sprach der kunig salmon:
< morolff, tugenthaffter man,
du vil ußerwelter tegen,
sie hat dem tuffel gedienet,
der muß auch ires libes pflegen.
fure ich mit dir uber see,
so muste ich aber allein in die burg gen,
also ich dette in kunig foren lant.
sie furtent mich under den galgen,
recht als ich die lant hette gebrant.>
morolff lachen da began.
er sprach:< so wilt du laßen farn
din schone frauwe wol gethan?
sol ich ein ellender man
min langes wallen vergeben han gethan?>
also sprach der listige man:
< vil richer kunig salmon,
du hast mir doch din truwe gegeben,
obe ich sie herwider brechte,
daz ich neme ir hie das leben.>
da sprach der kunig salmon:
< morolff, tugenthaffter man,
du vil ußerwelter tegen,
und bringest du sie herwider,
so richte selber uber ir leben.>
von freuden zaugt er im daz fingerlin.
er sprach:< here, daz gebe du der kunigin.
da endehte du nit wißlich an.
du duchtest mich nit wise,
wie kunde sie heiltum schone gehan?
daz trug kunig princian an der hant.
das gewan ich im abe
mit listen, kuner wigant.
das wil ich furen in des heiden lant,
ich getruwe got der gnaden,
min vart werde wol bewart.
nu blip du hie zu jherusalem,
bereite mir dru dusent helde an den see,
die wil ich mit mir furen in das heiden lant.
wollent mir die selben helffen,
ich bringe sie wider in din lant.>
da sprach der hertzog friederich:
< morolff, so wil ich durch dich
varen in das heiden lant.
zehen hundert man
volgent schone miner hant.>
salmon wart der rede fro.
dru dusent helde bereit er do
und die kiele zu den staden,
die morolff und die reise
uber daz wasser soltent tragen.
sie furent uber den wilden se
viertzehen tage oder me.
sie kament zu kastel hinder einen holen berg,
des pflag ein mereminne
und manig wilde getwerg.
da sie kament an das lant,
sie schifftent uß untz an den sant.
ir kiele kertent sie da,
und warent alle
unmeßlichen fro.
das ich uch sage, das ist war,
da sprach die mereminne ieso:
< horest du, sune madelger,
lege an ein nebel kappe
und gang balde vor den berg.
ich smacke tutsche iserin gewant.
morolff ist komen in das heiden lant.>
madelgere das wilde getwerg
das leite ane ein nebel kappe
und hup sich vor den holen berg.
da sach er morolff gan
under manigem werden dinst man.
da er ine ferest ane sach,
abe zoch er die nebel kappe,
gerne mogent ir horen, wie er sprach:
< morolff, lieber oheim min,
du solt mir got wilkum sin.>
er name ine bi der hende
und furte ine inn den berg.
vil schone enphing ine die mereminne
und manig wildes getwerg.
da sie ine ferest ane sach,
nu horent, wie sie zu im sprach:
< bis got wilkum, morolff, in diß lant.
dich hat der kunig salmon
nach siner frauwen uß gesant.>
da sprach der listige man:
< schone frauwe wol gethan,
nu rate, liebe mume min,
wie ich wider gewinne
die edele kunigin.>
< und brechtest du in diß lant
drissig dusent helde an diner hant,
die kundent dir zu statten nit gestan.
morolff, lieber neffe,
minen rat muhst du da bi han.>
da sprach der listige man:
< schone frauwe wol gethan,
laß mich genießen der tugende din
und hilffe mir, das ich gewinne
die vil edele kunigin.>
da sprach die frauwe wol getan:
< so die nacht beginnet sigen an,
so sende ich dir sehs wilde getwerg,
die dir die roten brechen
vil schone dar nider in den berg.>
sie sprach:< du solt selbe zwelffte diner man
vor der closen fenster stan
und solt fahen den kunig princian
und manigen argen heiden,
den laß es an ir leben gan.>
also morolff den trost vernam,
er nam urlaup und schiet von dan.
da troste er alle sin man.
sie ließent sich nider an ir ruge,
bitz von dem tage es liechten began.
morges an dem morgen fru
morolff bereite sich dar zu.
er ging vor der closen fenster stan.
er sprach:< bist du darin,
edeler kunig princian?
so nim du hin das vingerlin,
da mit lose ich die truwe min.>
da das die kunigin ersach,
sie begunde heisse weinen.
nu mogent ir horen, wie sie sprach:
< vor dem fenster ist morolff,
der wart mir nie mit truwen holt,
und wirt er mich siechtig an,
uff mine truwe,
den lip muß ich verlorn han.>
da sprach der kunig princian:
< nu gehabe dich wol, schone frauwe wol gethan.>
er nam sie bi der hende
und wolt von dannen gan.
die rore was zurbrochen,
sehent, da muste er stille stan.
morolff mit gantzer heres crafft
die burg und auch die close zubrach.
er fing den kunig princian
und manigen argen heiden,
den muste es an das leben gan.
also morolff den kunig gefie,
der stoltze tegen nit enlie,
er ließ in geniessen der tugende sin.
da brach er im wider von der hende
das alrot gulden vingerlin.
ein roß hieß er im bringen dar,
dar uff halff er im selber dem kunig princian.
er sprach:< nu fluch du, kunig von dan.
du must der tugende geniessen,
das ich dich hie lebende lan.>
da floch der kunig princian
uber die hohen berge
zu sinem bruder pellian.
er neigte im nider uff den fuß.
er sprach:< nu hilffe mir, here bruder,
so wirt mir miner sorgen buß.
mir ist genomen min schones wip,
nu hilffe mir, bruder, wan es ist ziit.
min helde sint mir gar erslagen.
das hat morolff salmons man getan,
das wil ich dir und unsern frunden clagen.>
da sprach der kunig pellian:
< was einem biederman wirret,
das sol er an sinem hertzen han.
du gebarest als ein wip, kunig princian.
morolff und alle die sinen
mussent die libe verlorn han.>
da besant er sich der selben nacht
zwelf tusent heiden
und here ein michel crafft.
er hieß die schiffung gar verlegen.
da wart morolff bestanden
mit manigem heidenschen degen.
da das morolff ersach,
er ging zu den sinen und sprach:
< ir vil stoltzen helde gut,
wir sollent einander nit entwichen
so vil als umbe einen fuß.
diß ist ein ungedaufft diet,
got laßt uns under wegen niht
umb die kunigin her,
er lat uns unser truwe geniessen
und hilffet uns wider uber see.>
da sprach einer alter surian:
< ich han vor troye dicke das beste gethan.
ich han gefochten manigen herten strit,
das mir an swert slegen nie misselang.
ich slagen auch hut wunden wit.
bindent mir ein baner an,
das here ich wol geleiten kan.
ich furen uns in den ferch grimen dot,
das wissent ane zwiffel,
oder ich hilffe uns allen ußer not.>
da sprach der hertzoge friederich:
< mit miner schar lobelich
und mit miner ellenthafften hant
uff der breiten heiden
da werdent die figende ane gerant.>
morolff der wart der rede fro,
ein banner gap man im zü sinen handen do.
da wart ein herter strit erhaben.
von dem hertzogen friederich
wart manig heiden da erslagen.
morolff und der surian
die hettent einen sturm freißan.
sie wutent in dem blute uber die sporn.
von iren beiden henden
wart manig heiden da verlorn.
morolff hette creffte gnug,
wie sere er stach und slug
zu beiden siiten hin zu dale!
morolff der stoltze degen here
der falte der heiden ane zale.
das sach der kunig pellian.
er hup sich gein dem dugenthafften man.
er gap im mit crefften einen slag,
das der tegen edele
vor im uff den knuwen gelag.
morolff wider uff sprang,
sin swert im an der hende erclang.
er schriet im durch das helmes nase bant
mit sinem scharffen swerte,
das es im an den zenen wider want.
da vil der kunig pellian
dot nider uff den plan.
das sach der kunig princian,
er hup sich gegen dem strit
mit manigem heidenschen man.
aller erst hup sich ein luter schal,
der stahel uff einander wider hal,
sich hup angest und not.
die heiden wurdent von blute
beide naß und rot.
also lange wert der strit
vaste bitz uff die vesper ziit.
da wart ein friede under ine gegeben.
da ließ sich an die ruwe
vil manig stritmuder degen.
morges an dem morgen früe
morolff bereite sich dar zu,
er ging vor der heiden gezelt stan.
er sprach:< bist du darin,
edeler kunig princian?
wir sollent einander hie bestan
und gewinnest mir den sig an,
so laß mine helde faren gesunt uber see,
also dun ich auch den dinen,
die frauwe nimmet man dir nit me.>
kunig princian wart der rede fro.
die rede versigelten sie beide do,
und des wurdent die cristen
zu gisel in die heidenschaft gegeben.
da sprungent zu einander
die zwen ußerwelten degen.
princian unverzaget was,
er treip morolff umb in dem graß.
er gap im mit creften einen slag,
das morolff der tegen edele
vor im uff den knüwen lag. nu liget der dogenthaffte man vor dem konige princian und muß verliesen sin leben, man wolle dan dem leser eins drincken geben.
sin hende er uber sich bot.
er sprach:< here, nu hilffe mir ußer not.
mir ist von slegen worden we,
laß mich miner truwe geniessen,
das ich in dem ellende nit beste.>
ee er das wort ie vollen gesprach,
got sante ime ein craffte,
das er an dem heiden wart siegelhafft.
morolff wider uff gesprang,
sin gut swert im vil lute
in der hende erclang.
er sprach:< nu schirme, kunig princian,
es muß dir an din leben gan.>
zwuschent dem halsberge und dem helme sin
sluge er im das heubet abe,
des solt ir von mir sicher sin.
morolff hup uff das heubet
und trug es vor die kunigin, daz gleubent.
er warff es ir in die schoß hin dan
und sprach:< nu schauwe, du kunigin edele,
das ist princian din lieber man,
und brenge ich dich uff den wilden se.
was sol ich dir sagen me?
und komest über das wilde mere,
ich gibe dir mine truwe,
alle die welte kan dich nit erneren.>
die pfandschafft man da wider gap,
die cristen uß der heidenschafft.
morolff ließe der heiden keinen genesen.
also gaheten sie an die kiele.
wie mochtent sie kuner sin gewesen?
sie warent uß gewesen ein halbes jar.
sie kament wider gein jherusalem, das ist war.
schone enphing ine der kunig salmon
und darnach viel manig ritter edele
und auch die frauwe wol gethan.
morolff sprach:< ich sage dir minen sinne.
kunig, du solt din fraue baden
niit me dan vor fremde minne.>
salmon der wart der rede fro,
ein bat hieß er bereiten
in einen schonen marmelstein do.
dar inne ging die fraue wol gethan.
da knuwete vor sie der listige man,
er dette ir laßen an der median,
daz sage ich uch nit nach won.
er druckte sie also susse,
das ir die sele lachende von irem munde schiet.
sie wuhste nit, wie es geriet.
einen kopff hieß er im brengen dar,
den satzte er der kunigin an.
er sprach:< edele kunigin her,
versmahent ir von mir ein drincken,
ich engibe uch keins nimer me.>
also salmon daz ersach,
er begunde heisse weinen und sprach:
< morolff, du mort grimer man,
warumb hast du getotet
die schone frauwe wol gethan?>
da sprach morolff der listige man:
< salmon, da bleibe du alle tage daheim,
so ich arbeit muste han
umb die edele kunigin her.
ich gibe dir mine truwe,
ich gethue es nimerme.>
man furte die frauwe wol gethan
vil balde uff den thüm hin dan.
da leit man sie in das grap,
umb das das sie von erste
dar inne gelegen was. kunig salmon weinen da begann, da sprach morolff der listige man:< kunig, warumb quelest du dinen lip? ich wil dir schiere geben ein getruwes wip.>
morolff der listige man
salmon bi der hende nam.
er furte ine uff den hoff hin dan,
da gap er ime zu einem wip
kunig foren swester die maget lobesam.
die was zu jherusalem, das ist war,
ein gewaltige kunigin
vollenclichen dru und drissig jar,
bitz das der edele kunige lobesam
und auch sine werde minne
gottes hulde da gewan.
und sie waß geheissen affer.
hie mit das buche ende hat.
da helffe uns got allen,
das unser selen werde rat. amen