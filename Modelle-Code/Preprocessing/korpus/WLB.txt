nu sult ir hoeren fürbaz.
die wîle ez ze berne was,
dô het sindrân daz getwerc
gesant in manegen holen berc:
ez klagte sînes herren nôt.
ez enweste obe er tôt
oder lebende waere.
ez klagte sîne swaere
den getwergen über al
unde ouch des gesindes val,
wie si alle ir leben heten vlorn
von hern dietrîches zorn.
diu boteschaft wart gesant
ze lamparten in daz lant
ze einem twerc, hiez albrîch.
ez was ein mehteger künec rîch,
ez klagte gote sîne nôt
daz im sîn herre waere tôt
der edele und der zarte
künec ortnît von lamparte.
< ouwê sold er mir leben noch,
jâ hulfe er mir rechen doch
mîn friunt an dem bernaere,
daz ez im wurde swaere.>
albrîch des doch niht enliez,
den boten er doch für sich hiez.
ez nam den boten den ez vant,
den sande ez in der twerge lant
hin über mer verren
ze einem grôzen herren,
der was gewaltec aller twerge
diu enhalp mers wârn in den bergen.
ein berc hiez armenîâ,
in dem selben wonte ez dâ.
ouch hiete ez in sîner phlege
sinâî den berc alle wege.
dar zuo diente sîner hant
ein berc tabôr ist genant.
alle die wârn ze judêâ,
die muosten ime dienen dâ;
und daz birg ze kaukasas
im allez undertaenec was.
im was undertaenec gar
daz edel birge, daz ist wâr,
dar durch rinnt der eufrates.
nu sî wir gewis des
daz allez edelz gesteine guot
ûz dem berg rinnt in die fluot;
wan ûz dem paradîse
daz wazzer fliuzet lîse.
ouch hâte daz getwerc mit kraft
gewunnen vil der heidenschaft.
ez hâte ouch mit gewalteger hant
betwungen kanachas daz lant,
von dem die grôzen liut sint komen:
an den hiet ez den sige genomen.
ez was nie sô ein herre,
ez hiet gewaltes dannoch mêre.
ez was laurînes oeheim.
daz solt ir wizzen gemein,
walbrân hiez der künic rîch:
man vant niender sîn gelîch.
dô er disen brief gelas
und swaz dar an geschriben was
und der bote im sagt diu maere
wie ez dort ergangen waere,
mit klage huop er an ein schal
daz ez in dem berge erhal.
< ouwê> sprach er< mîner nôt!
weistu obe er sî tôt,
oder ist er noch bî dem leben?
ich wil dir grôz guot geben.>
< nein, herre, er ist lebendic noch.
in grôzer huot helt man in doch.>
er sprach< sô wirt sîn guot rât.
ich ledige in von dirre nôt,
daz er ungevangen ist;
des ich hoffe in kurzer frist.
swer halt der von berne sî,
er muoz mir in lâzen frî
ode er muoz mir sîn leben lân.
ich füere in zeime phande dan;
und allen die in hoerent an
den muoz ez an daz leben gân:
si enwaern tief in der helle,
ich riche mîn gesellen.>
zehant er boten ûz sant.
in daz gebirge und ûf daz lant
hiez er in klagen sîniu leit
und enbôt in daz si waern bereit
ze rechen sîne swaere,
als liep sîn hulde in waere.
er gebôt daz genôte
daz si alle koemen drâte
dâ ze mambre für den berc.
dô sament sich manec stolz getwerc,
diu wâren schoene und waetlîch,
manic kneht ritterlîch.
alsô in vier wochen
wart daz zil gesprochen,
si samenten sich ûf dem plân:
als ich iu gesaget hân,
dâ ze mambre in daz tal
samenten si sich über al,
dâ sich walbrân ze velde leit.
ich sage iu âne widerstrît,
er hiet die glegenheit âne wer
überriten mit sînem her.
er hiet hundert tûsent man
und fünfzehn tûsent ûf dem plân
die all mit guoter were wârn,
mit manegen hêrlichen scharn.
sehzec tûsent er drûz nam,
die andern liez er dâ bestân.
die wâren ûz erwelte degen,
si torsten strîtens wol gephlegen.
er fuort von kananêân
der starken liute hundert man:
die wârn die besten recken,
in allem strît die kecken;
si gerten zallen zîten
niht anders denne strîten.
dô er hiet genomen gar
die er wolt haben an der schar,
und dô er nu wolt varen dan,
ie tûsent gaber ein houbetman
ûz den grôzen liuten.
er hiez in rehte bediuten
daz si in waern gehôrsam,
ie diu schar irm houbetman.
daz was ein wunderlîch geschiht:
des hers ensach nieman niht,
daz er mit listen fuorte
daz in nieman an ruorte.
si fuorten alle ir lîpnar
ûf olbenden und kemeln dar
hinz âbendes zuo der habe:
dâ sâzen marnaere ûf und abe.
dô schihte er nibelungen dan,
einen recken freissam,
mit sîner recken scharen
die im enpholhen wâren,
daz er naeme in der habe
die kiele alle her abe
unde braehten die galîn,
swaz ir dâ möht gesîn.
der degen tet als man im gebôt:
dô kâmen si in angst unt nôt
die ûf den kielen wâren
von nibelunges scharen.
die der kiele solten phlegen,
den wart gegeben ein boeser segen:
si wurden gworfen in daz mer.
si wânden der tiuvel her
waer an die kiele komen.
die fluht si alle nâmen
gegen der stat gemeine
beide grôz und kleine.
si konden niemans gesehen
wer die kiel tet ûz heben
und balde enwec fliezen.
die si ûz den schiffen stiezen,
die ertrunken in dem mer.
hin fuor niblunc und sîn her.
für wâr wil ich daz jehen,
sîn mohte nieman gesehen.
er hiet genomen in der habe
fünfzehen kiele her abe
und hundert galîne guot.
die brâhte der hôchgemuot
dâ hin dâ daz her lac
...
als walberân die kiele an sach,
zuo sîme râtman er dô sprach
< nu rât, edeler fürste rîch,
wie wir teilen gelîch
an die schiffunge daz her,
sô wir varen über mer,
und daz wir froelîchen varn
und die kiele alsô bewarn,
daz wir âne schaden
komen zuo den staden.>
dô sprach ein fürst, hiez polîas
< gêt dâ ir sît aller baz.
daz her sul wir teilen wol
als man ein her von rehte sol.
ouch gedenket, edler fürst, dar an:
mich zimt ez sî niht wol getân
daz ir dem bernaere
kumet mit solcher swaere
ân widerbot: daz ist niht guot.
enbietet ime iuwern muot
ê kumen in daz lant,
daz im ê werde bekant
iuwer reise und iuwer vart:
da ist iuwer êre mit bewart.>
walbrân sprach< daz sol geschehen.
er sol mînen boten sehen,
der wol botschaft werben kan.
nu rât wen wir senden dan.>
er sprach< ir sent schiltungen dar.
dem sint diu lant kunt gar,
der wirbet ez wol sicherlîch;
er ist ein fürste lobelîch.>
er sprach< daz sol sîn getân.>
nâch schiltung hiez er balde gân.
dô er schiltunc ane sach,
gar zühticlîchen er dô sprach
< schiltunc, lieber friunt mîn,
du solt mîn bote gên berne sîn
und widersagen dem fürsten hêr
umb die missetât die er
an laurîn hât begangen
daz er in hât gevangen,
daz er besend sîn recken,
die küenen und die kecken:
die wil ich bestân vor berne.
wellen si sich weren gerne,
des geschiht in allen nôt
oder si müezen ligen tôt.
und türrn si kumen ûf daz velt,
ich wil gewinnen solch gelt
als si mîm oeheim habent getân.
für wâr ich daz sagen kan:
si welle denn der tiuvel nern,
si müezen sich vor berne wern.>
dâ mite schiltunc zehant
nam urloup von dem wîgant.
an die porten er dô trat,
von danne er sich füeren bat
mit sîm gesinde schiere:
daz was gekleit ziere
in alsô rîlîchiu kleit.
zer boteschaft was er bereit.
von danne fuor er über mer:
hinder im liez er daz her.
daz volc man danne schihte.
dô fuorens al gerihte,
künec walberân und sîn schar.
unz an die dritten wochen gar
fuorens ûf dem fluote.
der wint was alsô guote,
an einem mântag morgens fruo
dô fuoren si venedige zuo.
dô der marnaer venedige sach,
dem herren ruofte er unde sprach
< herr, waz welt ir daz man tuo?
sol man venedige varen zuo
od welt ir an daz lant dâ bî?
sagt mir waz iuwer wille sî,
od sull wir harren an der habe
daz wir mügen kumen abe?>
< jâ,> sprach der künic zuo dem môrn,
< daz wizze âne allen zorn,
wir müezen alle dâ hin kêrn
zuo dem lande gegen bern.>
dô fuor man her an daz lant.
man sluoc an die hol zehant
beide hütten und gezelt,
dâ mit bedecket wart daz velt.
nu lâze wir ez ligen hie
und sage wir wiez schiltunge ergie:
der kam vor siben tagen
gên berne alse ich iu kan sagen.
dô er in die stat reit,
er bat die liut daz man im seit
wâ waere der tiuwerste wirt
der geste durch ir guot behielt.
im wart daz geoffenbârt,
hinz einem gastgeben dort
dâ er herberge vienc.
der wirt im engegen gienc,
er bat in willekomen sîn
...
des dankte im züchticlîche
schiltunc der fürste rîche.
er sprach< edler wirt, mir sag
wes ich dich in zühten frâg.
wâ vinde ich des landes hern
den edeln fürsten von bern?
dem wolte ich gerne botschaft sagen,
der ich in niht kan verdagen.>
er sprach< den vint ir in der stat.
swaz ir hinz im ze werben hât,
daz mac vil wol geschehen.
welt ir in gerne sehen,
sô sult ir ze hove gân:
dâ vindet ir den werden man.>
schiltunc sich dô bereite
in sîniu rôten kleide,
er und alle sîne man.
daz was êrlîchen getân.
selbe zwelfte er was dar komen,
alsô ich hân vernomen:
die wâren solch recken starc,
an manheit ir sich keiner spart.
daz ander wârn getwerge rîch,
die truogen kleider zierlîch.
dô si gên hove wolten gân,
si wurden vil gesehen an
von den liuten über al.
her dietrîch stuont in dem sal.
dô er die geste her sach gân,
er sprach ze allen sînen man
ob si nieman erkande
von wanne od welchen lande:
si wârn im unerkant gar.
her hilprant nam ir rehte war
< daz sint starke liute,
swaz ez halt bediute.
diu getwerc diu mit in gân
diu gehoeret laurîn an.>
her dietrîch nâch laurîne sant.
dô kam er al sâ zehant.
er sprach< vil lieber laurîn,
wer mügen die werden geste sîn?>
dô er die geste rehte an sach,
ze heren dietrîche er dô sprach
< daz ist ein fürste lobelîch
ûz kananê dem künicrîch.
waz der helt botschaft künde her
oder wes er beger,
des wundert mich vil sêre.
ich sage iu dennoch mêre.
er ist ein wunderküener man,
für wâr ich iu daz sagen kan:
er dienet ouch mîm oeheim sâ
künec walbrân von cananêâ.>
die wîl si redten dâ van,
dô kam schiltunc gegân.
den enphienc dô der von berne
williclîche und gerne.
dô dankte im zühticlîche
der edel fürste rîche.
dar nâch enphienc in laurîn,
er bat in willekomen sîn.
er dankte in vlîziclîche,
der edel fürste rîche.
< die botschaft die ir mir sult sagen,
der sult ir mich niht verdagen.>
< der künic von armenîâ
...
irn gruoz und ir huld
umb die grôzen ungedult
die ir an laurîn habt getân:
darumbe enbiut iu manic man.
si wellen für die stat mit her,
und daz ir iuch setzt ze wer,
daz saehen si vil gerne.
edeler fürst von berne,
er hât iu mêre heizen sagen,
des wil ich iuch nicht verdagen,
ob irn ze velde türrt bestân.
ir habet manegen werden man,
dar ûz welt die besten dan:
die wil er alle bestân.
als manegen ir welt wellen,
die heizt mir alle zellen:
mit als manegen sîne man
wil er iuch vor der tat bestân.
welt irn bestên in offem strît,
des gewert er iuch an der zît.
bedenket iuch mit witzen
und lât iur virwitzen
sich versuochen vor den torn.
...
er jach, und türrn si sichs bewegen,
ez muoz geltn ir aller leben.>
dô antwurte im her dietrîch
mit senften worten zühticlîch
< waz hân ich iuwern herrn getân
daz er mich mit strît wil bestân,
oder in mîn lant füert sîn her?
mîn knehte sint gar âne wer
gegen unsihtigen liuten.
liez er ê doch bediuten
wie diu rede waere,
und erfüer diu rehten maere,
daz er mir âne schulde
niht widersage sîn hulde.
doch sult ir iuwern herren sagen,
ich well darumbe niht verzagen
ob er habe ein grôzez her:
er vinde mich in der wer
und die lieben friunde mîn,
er liez wol solich drôen sîn.>
dô sprach ilsunc der degen
< iur herre liez wol unde wegen
sîne drô die er mac tuon
ze einem solchen degen frum.
jâ wir wellenz ûf dem velde wâgen
daz sich die gîre müezen laben
beidenthalp von unserm bluot.
sîn drô für nihtiu guot.>
< entriuwen> sprach wolfhart
< ich fröu mich diser hovevart.
jâ hôrte ich nie sagen maere
der ich fröuwer waere;
und suocht er uns für die stat,
er wirt strîtes alsô sat
daz er der mawer nicht derkant
ze armenîâ in sînem lant.>
dô sprach der fürste schiltunc
< sî ir nu ein degen junc,
sô tuot ez kunt an der zît
sô iu diu nôt ane lît.
lât mich hoern iurs herren rât,
dem ouch mîn herre enboten hât.>
her dietrîch mit zühten sprach
< wolfhart, habe dîn gemach.
wizze daz ez stêt niht wol,
der werden boten antwürten sol.>
dô sprach er zuo dem boten rîch
< sagt iuwern herren sicherlîch,
kumet er her in mîn lant,
des wirt im ein swaere phant,
als verre ich habe daz leben
und wil mir got gelücke geben.>
dô sprach daz twerc laurîn
< schiltunc, ir sult mîn bote sîn
zuo dem lieben oeheim mîn.
er sol mir willekomen sîn
alsô daz er mit guotem muot
hie beschowe den fürsten guot;
sô sihet in vil gerne
der edel fürst von berne.
sag im daz wir guot friunt sîn,
daz zwischen ime unde mîn
kein widersagen mac werden
die wîl wir leben ûf erden.
bit in von mir tugentlîchen
daz er dem fürsten rîchen
ihts in dem lande phende,
unz in got her gesende
daz man in sehe vor der stat.
sô wil ich denne geben den rât
daz ir guote friunde sît
ân allen kriec und âne strît.
swaz dem von berne sol geschehen,
man muoz mich tôt bî ime sehen.>
dâ mite schiltunc urloup nam
und schiet balde von dan.
daz her lac ze venetîâ
und hiet gewart schiltunge dâ
unz an den ahten morgen.
sîn kâmen si in sorgen.
dô er zuo dem here reit,
dem künege man daz schiere seit
daz schiltunc waere komen.
diu maere hiete er gern vernomen.
froelich er im engegen gienc:
vil williclîche er in enphienc.
< bis willekomen, schiltunc,
ein fürste starc unde junc:
ich wil dir imer holt sîn.
sag wie gehabt sich laurîn.>
< herre, sît ichz iu sagen sol,
er gehabt sich rehte wol.
er enbiut iu gruoz und dienest,
unde ouch daz ir im daz best
tuot alse er iuch bat,
daz sage ich iu an sîner stat,
daz ir güetlîche hervert,
unde in dar an gewert,
durch des von berne rîche
daz nieman taet vîntlîche
und ir den liuten niht enschat,
unz daz ir kumet für die stat,
ir vindet lîht die fuoge
dar an iu wol genuoge.
so enbiut iu der von berne,
er wil iur warten gerne
und wil sîn liute und sîn lant
rechen mit sîn selbes hant.
er hât ouch manege recken guot:
si sint alsô wol gemuot
daz si sehent harte gerne
daz ir ziehet für berne.>
< triuwen, daz muoz geschehen
daz man mich vor berne muoz sehen.
ich wil ouch laurîn,
den vil lieben oeheim mîn
sîner bete wol gewern.
ich wil verbieten vil gern
allem dem gesinde mîn
daz ez ân schaden süle sîn
dem lande gemeine,
wan diu stat al eine,
swaz schaden ez dar ane tuo.>
darub begonden sy nemen rawm
er hiez dô rüefen über al
daz ez in dem her erhal,
daz man nieman nihtes naeme
unz man für die stat kaeme.
in wart geboten ganzer fride
bî dem halse und bî der wide.
die wîl hiet der von bern besant
beide stete und ouch daz lant.
er hiez die liute fliehen,
sich zuo der vesten ziehen.
mâge unde dienestman,
die im wâren undertân,
die kâmen alle geriten dar
mit maneger hêrlicher schar.
si wolten wern irs herren nôt
oder si wolten ligen tôt.
an dem niunden morgen fruo
dô zôch der herr mit kraft zuo:
er begond sich legen neben die stat
dâ er wol die wîle hât.
dâ sluogen sie ûf daz velt
vil manic hêrlîch gezelt,
diu man alliu wol sach,
vil nâhent zuo einem bach.
si begonden alle spehen:
die liut kund nieman gesehen
wan dietrîch und her hilprant,
dietleip, witege der wîgant
und dar zuo wolfhart der degen.
daz geschah von des wegen
daz si heten diu vingerlîn,
diu in wârn worden von laurîn.
die liute in der stat jâhen,
dô si die hütten ane slahen
hôrten unde grôzen schal
vor der stat über al,
< uns müeze got hie genern;
wir mugen uns selbe niht gewern.>
her dietrîch an der zît
liez rüefen in der stat wît
daz nieman kaeme für daz tor
ode er verlür daz leben dervor.
er nam zuo im sînen rât.
< wie behüete wir die stat
vor den unsihtigen scharen?>
< die sulle wir wol bewaren,>
alsô sprach meister hilprant;
< die sulle wir besehen zehant
unde gegen den vînden ligen
daz si uns niht ane sigen
mit iren grôzen listen.
wir suln daz volc wol fristen:
unser fünf si mugen gesehen.
die sullen gar wol sehen unt spehen,
ieglîcher phlege eins burctor
und hüete dâ der vînde vor
daz dem volc geschehe kein leit.
wir sullen sîn zehant bereit.>
si wurdn zehant geschicket dar:
ieglîcher nam sîns tores war.
her dietrîch gienc sâ zehant
dâ er laurînen vant.
< lieber friunt und geselle mîn,
erziuge mir die triuwe dîn
und teile mit mir dînen rât;
du sihest wol wie mîn dinc stât.>
< edeler fürst von berne,
vil williclîche und gerne
behalte ich mîne triuwe an dir:
daz solt du gelouben mir.
ich rât dirz beste daz ich sol,
und wil ouch daz bewîsen wol.
wan mînen lîp und mîn leben
wil ich durch dînen willen geben,
ê ich daz gesaehe
daz dir kein leit geschaehe.
ich râte iu keines râtes niht,
ez ist waerlîchen enwiht.
iuwer walt ist gar ân wer
gegen daz walberânes her.
er hât sô manegen wîgant
her brâht in ditze lant,
und hiete er niemannes mêr
dann die von kananê,> sprach er,
< ir kunt im niht gesigen an.
für wâr ich daz sagen kan
daz er selbe ist sô starc
...
daz die in allen landen sigen
im nieman mac an gesigen.
mit im gestreit nie kein man,
ern habe im gewunnen an.
ir sult mich lâzen zuo im.
ob ich sîn rede alsô vernim
daz ich ez setze in ein suon,
daz wil ich mit triuwen tuon.>
< vil gerne,> sprach her dietrîch,
< tuost du deme wol gelîch
daz du mir getriuwe bist;
und setze dar nâch dînen list
daz dir daz beste müge gesîn:
daz getrouwe ich den triuwen dîn.>
er hiez in rîchlîchen kleiden,
dô er von der stat wolt scheiden.
er sande mit im zwelif man,
die truogen guotiu kleider an.
dô riten si gar gezogentlîch
dâ walbrân lac der künic rîch.
laurîn erkand wol daz gezelt,
daz was gespannen ûf daz velt.
walbrâne kâmen diu maere
daz laurîn vor der hütten waere.
des was er von herzen frô.
ûf spranc er schiere dô,
gegen im er dô gienc:
vil lieplîchen er in enphienc.
< bis willekomen laurîn,
getriuwer lieber oeheim mîn.
daz ich dich hân funden
ledegen und gesunden,
des bin ich von herzen frô.>
vil lieplich trûten si sich dô.
er enphienc in als lieplîche wider.
si sâzen ûf daz gras nider.
dô si gesâzen ûf daz gras,
gar froelîch ir herze was.
er enphienc ouch daz gesinde sîn.
man truoc in dar mete unde wîn.
swaz ir dâ komen was,
die hiez man sitzen in daz gras.
laurîn dankte flîziclîchen
sîm oeheim dem künege rîchen
der triuwe unde friuntschaft sîn
dier im tet einvaltlichen schîn
daz er im sô grôz ein her
durch sînen willn brâht über mer.
er sprach< vil lieber oeheim mîn,
ich wil dir iemer holt sîn
umb die triuw die du taete mir.
got gebe daz ich gedanke dir
dîner êrn und ganzer friuntschaft.
dîn triuwe hât ganze kraft.
doch sol dîn gnâde ane sehen
und solt mir einer bete jehen,
der ich beger ane dich.
der gewer ouch, lieber oeheim, mich
sô hât ein end mîn trüeber sin,
dâ mite ich betruobet bin.>
er sprach< dîn trüebesal
wil ich wenden über al,
als ich von rehte tuon sol.
dar umb gehabe dich wol;
darumbe bin ich ûz kumen.
ez kum ze schaden oder ze frumen,
ich wende dir al dîne nôt
oder ich lige darumbe tôt.
des soltu ouch gewert sîn,
swes du gerst, lieber oeheim mîn.>
er sprach< sît du mich wilt gewern,
sô bite ich umbe den von bern
daz du sîst der friunt sîn
als gelîche als ich der dîn.
wan er mir güetlîch hât getân.
für wâr ich dir daz sagen kan,
waer ich sîn als gewaltic gwesen,
ich hiete in lâzen niht genesen.
daz zuo hât er getân an mir
daz ich niht kan gesagen dir.
triuwe und ganze friuntschaft
hab wir gesworn mit eides kraft.
dâ von, lieber oeheim mîn,
tuo an mir dîner gnâde schîn
und nim in in dîn friuntschaft.
sîn triuwe hât grôze kraft,
erst der getriusten manne ein
den ie sunne überschein.>
do erschrac walberân der bete
und daz er im gelobet hete;
wande er sich niht versan
daz er in baete für den man;
und sach eine wîle nider
unde kam doch zuo im wider.
er sprach< waz ich dar inne tuo,
wil ich bedenken unze fruo.
ouch soltu im heizen sagen
daz si den fride staete haben
bî dem halse und bî der wide.
die wîl diu stat sol haben fride,
du muost belîben hiut bî mir.
morgen fruo sô sage ich dir
wes ich denne gedâht hân.
daz heiz im sagen âne wân.>
sâ zehant ruoft laurîn dar,
wielandes nam er eben war.
er sprach< rit zuo dînem hern,
sage dem edelen von bern
daz ich fride gemachet hân,
unz ich selbe zuo im kan.
sô sage ich im denne wol
dar nâch er sich rihten sol.>
wielant dô in die stat reit.
sîm herren er diu maere seit.
er frâgte< wâ ist laurîn?>
< er ist bî dem oeheim sîn,
er wolte in niht von im lân
als ich iu gesagen kan.
er wil iu selb diu maere sagen.
die wîle sult ir fride haben.>
dô hiez er mit eim grôzen schal
den fride rüefen über al.
an dem dritten morgen fruo
laurîn reit ze berne zuo.
dô her dietrîch in ersach,
vil züchticlîchen er dô sprach
< bis willekomen laurîn.
vil getriuwer friunt mîn.
du solt mir diu maere sagen
und solt mich sîn niht verdagen.>
< herre, ich sage iu sicherlîch
waz iu enbiut der künic rîch,
und obe ez iu gevalle wol,
daz selb mit fride wesen sol.
ir habt sô manegen helt unt degen
die strîtes wol getürren phlegen
und der herz nâch strîte gert,
die sullen sîn wol gewert.
an dem suntacmorgen
sô kumet er unverborgen
hie für daz burctor:
dâ halt er ûf dem graben hie vor.
er giht ir sît sô gar ein man
daz ir in türret wol bestân;
ouch sô sîn iuwer recken
die starken und die kecken
des muotes alsô gar ertobet,
ob er ez hiete verlobet,
ir gedaeht ern torst vor zageheit.
darumbe wil er sîn bereit
und ir manheit besehen gern.
swelche sich denne wellen wern
daz si danne gerne strîten,
die kumen zuo den zîten.
die werden denne dâ gewert
alles des ir herze gert.>
dô sprach der von berne
< diu maere hoer wir gerne.
wil unser got geruochen,
wir sullen si versuochen.>
zehant die sîne er besant
unde tete in daz bekant
daz si sich bereiten dar zuo,
an dem suntacmorgen fruo
daz si denne liezen sehen
waz in glückes möht geschehen.
< jâ triuwen,> sprach her wolfhart,
< ich wil der êrste an die vart,
ich wil den êrsten strît an heben,
und solde ez gelten mîn leben.>
ilsunc sprach mit übermuot
< ez sol in niht werden guot
daz si uns im lande haben gesuocht.
waerlîche ich ouch des enruocht
daz er mich getörst bestân:
ez müest im an daz leben gân.>
dô sprach hilprant der wîse
< lât iuwer hôhe wîse.
ez zimt niht biderben recken wol
daz man von in hoeren sol.
man siht denn wol waz denne geschiht,
sô man die vînde hoert unt siht.
welche denn den prîs bejagen,
daz hoert man denne wol sagen.>
do bereiten si sich zuo dem strît
die recken dâ ze beider sît.
an dem suntacmorgen fruo
der künec bereite sich dar zuo:
er hiez balde springen,
sîn wâfen ime bringen.
des wil ich iuch niht verdagen,
ich wil iu wunder von im sagen.
ez was von stahel noch von îsen,
daz wâfen sol man prîsen.
ein tier salamander gnant,
daz wont in armenîen lant
bî eim wazzer, hiezet trimonîn:
dâ kan nieman kumen hin,
ern müez mit grôzen listen
dâ sîn leben fristen.
waerlîche ich des enruoche
daz ich ez iht versuoche.
des houbet ist alsô getân
daz ez nieman gewinnen kan
mit keiner hande wâfen guot
wan mit des selben tieres bluot.
swenn man daz strîchet dar an,
dâ laet ez sich gewinnen van.
wan daz bluot hât den site,
swenn man wâfen hert dâ mite,
daz wirt sô herte und sô starc
daz ez nieman gewinnen mac.
daz houbt ist grüene als ein gras;
dâ von sîn wâfen allez was.
swenn er daz wâfen an sich leit,
sô vorhte er weder sturm noch strît.
daz wâfen gap sô liehten schîn
alsam ez waere smâradîn.
dâ mit er dacte al sîniu lit.
daz wâfen dorft nie keines smit.
ein netze man im über leit,
daz dekein man ê noch sît
daz zerîzen niene sach.
für wâr ich daz sagen mac,
daz was geworht waehe
ûz arâbischen golde spaehe,
gehertet in des tieres bluot:
dâ von was ez herte unt guot.
ein brünn sîn wâfenroc was,
diu was geworht ze kaukasas.
dar ûf geworht von golde,
als man ez wünschen solde,
wâren sunne unde mân
unde sterne neben an.
durch die sterne stecken giengen,
dran guldîn schellen hiengen,
die hieten alsô süezen klanc
als aller vogele gesanc,
die hôhe ûf zugen
und sungen unde flugen.
man truoc im einen helm dar,
der was lûter guldîn gar,
von edelm gesteine unt golde
geworht als er wolde,
gehert in salamandrî bluot:
kein wâfen wart nie sô guot
daz im geschaden moht umbe ein hâr.
daz sage ich iu für wâr.
ein krône ûf dem helme was,
noch liehter denne ein spiegelglas
von dem edeln gesteine,
beide grôz und kleine.
ein rinc die krône umbevienc,
der zallen zîten umbe gienc.
dâ was diu sunne vorne an,
dar engegen stuont der mân.
mit listen was gemachet daz
daz ir ganc alsô was
als an dem firmament gerihtet;
alsô was ez getihtet.
reht als der zirkel arcticus
hiet ez geriht ein meister sus.
dannoch wâren neben dar an
reht als die merstern stân
...
man moht si sehen gerne.
diu sunn diu an dem zirkel was
diu was polieret als ein glas.
ez was ein karfunkelstein,
der sô gar lûter schein
alsô der morgenrôt,
sô diu sunne ûf gât.
der mâne was ein rubîn guot,
der bran als ein brinnendiu gluot
gegen dem karfunkel.
diu naht wart nie sô tunkel,
diu krône als schône lûhte
daz ez alle die bedûhte
die von der krône sâhen,
( mit wârheit si des jâhen,)
daz si gesâhen alse wol
als man bî tage tuon sol.
ouch sult ir wizzen für wâr
daz die sterne wâren klâr,
swenn diu sunne rehte erschein
an die vil edeln stein,
daz der büschel was sô lieht
daz nieman wol mohte nieht
walberânes an gesehen
von der edeln steine brehen.
man truoc im dar ein rîchen schilt,
der mit jost nie wart verzilt:
dâ was sunne unde mân
genagelt vesticlîch dar an.
daz die riemen solten sîn,
daz wâren borten sîdîn.
ein swert man im bôt dâ,
daz was geworht in indîâ
von dem stahel alsô guot,
gehert in salamandrî bluot.
dekein wâfen ez vermeit,
alsô vesticlîche ez sneit,
swaz er dâ mite an ruorte,
wie gar ez daz zerfuorte!
ein ros man im dar zôch
daz vorhte nie geflôch.
ez was starc an sîner maht:
ez wart im von ispanjâ brâht.
diu deck diu ûf dem rosse erschein
diu was lûter unde rein,
reht als der wâfenroc sîn;
mâne und sterne guldîn,
dar an hiengen schellen,
die man hôrt lûte erhellen:
swenn daz ros springen wart,
so erhulln die schellen an der vart
in allen den gebaeren
sam ez vogelîn waeren.
daz der satel solte sîn,
daz wârn zwên lewen guldîn,
die sich begriffen mit den klân.
zwischen in saz er schôn
alse in eime satel guot.
daz ros drabte in hôhem muot
alsô daz die schellen
man hôrte lûte erhellen.
ein lauterman man im dar truoc,
der was sô sûber und sô kluoc
gemacht ûz lûterm golde
als man ez wünschen solde.
mit kluogen liden ez was gemacht
daz man ez zesamene brâht.
neben bî dem stegereif
dem lewen ez in die klâ greif;
daz ander bî dem andern dâ
dem lewen ez greif in dise klâ.
swenn ez die lewen reht begreif,
von einander ez nimer gesleif.
swenn er sich in den satel swanc,
daz wâfen lûte an im erklanc.
nu wart ouch bereit sâ
sîn geverte allez dâ.
die wâren alle schône bereit
in alsô rîchiu wâfenkleit,
daz nie bî unsern zîten
in stürmen noch in strîten
rîcher kleit wart nie gesehen:
des muoz man für die wârheit jehen.
ouch wâren sie rehte helt
und ze strîte ûz erwelt.
walbrân selp zwelfte über al
zôch rîchlîchen ûf daz wal.
wol zwelf pusûne erhullen
und vil lûte erschullen,
daz manz erhôrte in der stat.
her dietrîch die sîne bat
daz si sich bereiten dan:
daz wart vil vlîziclîch getân.
dô zôch walbrân mit sîner schar
für die stat vil offenbâr
mit sîme rîchen banier,
daz was schoene unde zier
von vil klârem golde,
sam man ez wünschen solde.
daz banier was vîolvar,
dar în gemachet sterne klâr.
dô si für die stat kâmen
und ez die liut vernâmen,
si begonden alle gâhen:
ûf der mûr si alle sâhen
die hêren walberânes schar.
si gesegenten sich alle gar.
si jâhen daz von himel klâr
engel waeren komen dar.
swenn diu sunne dâ erschein,
sô gar liuhtic was daz gestein
daz man von der steine brehen
die liute niht wol mohte gesehen.
daz si von himele waeren,
daz mohte ir schîn wol bewaeren.
die burgaer kâmen alle glîch
für herren dietrîch.
si sagten im diu groesten wunder
von der schônheite besunder.
si sprâchen< herre, sicherlîch
er ist komen von himelrîch.
alsô schône liuht diu schar
daz uns sîn alle wundert gar.>
dietrîch sprach ân gevaere
< ich sage iu wol diu maere.
ez prüeft walbrân mit sîner schar,
...
wir suln im kumen für daz tor,
dâ er unser beitet vor.>
nu was ouch gar her dietrîch
mit sîm geverte zierlîch.
die fuorten alle wâfen guot.
si wâren alle hôchgemuot.
si fuorten liehte sarwât,
als ez edeln liuten wol an stât.
gegen dem burctor er dô zôch.
daz banier fluoc ob ime hôch,
daz gap von roete liehten schîn.
dran was ein lewe guldîn:
swenne ez gegen dem winde swebte,
der lewe strebte alsam er lebte.
dô man daz tor ûf slôz,
dô wart ein loufen alsô grôz
von den liuten gemeine:
beide grôz und kleine
die wunschtn im heiles alle glîch,
beide arme unde ouch rîch.
dô si kâmen für daz tor,
dô sâhen si halten dervor
walberân und sîne schar.
ir wâfen was liehtgevar
daz sîn wundert den von berne,
reht als die rehten liehten sterne
glitzent wider einander dar;
des nam si wunder alle gar.
< entriuwen>, sprach her dietrîch,
< si sint komen von himelrîch.>
dô schiht man wolfhart hin für.
mit vil ritterlîcher kür
wolt er den strît heben an.
gegen im hielt ouch ein man
der sînes lîbes was ein helt:
er was ein degen ûz erwelt.
schiltunc was er genant,
er was ein fürste wol erkant.
diu ros si dô sprancten,
vil ritterlîch si sancten
diu sper über schildes rant.
schiltunc traf wolfhart zehant
al dâ er sîn gerte.
er stach in zuo der erde
von dem rosse nider.
ern moht sich niht geheben wider,
er lac unversunnen gar.
des nam schiltunc wol war.
von dem ross spranc er zehant,
er lief über den wîgant,
er sprach< wol ûf helt hôchgeborn,
du hâst gestrûchet über den sporn.>
dô sich wolfhart versan,
ûf spranc der degen lobesam.
er schamte sich des vallens sêr,
doch gewan er sterke mêr.
mit zorne zuhte er sîn swert,
an schiltunge er sich kêrt
mit ungefüegen slegen.
ouch liez niht under wegen
schiltunc sîne manheit.
er hiet ein swert daz freislich sneit.
si triben einander entwer,
iezuo hin, iezuo her.
wolfhart wart ertobet zehant.
ersluoc schiltunge von der hant
den schilt ze kleinen stücken gar.
dô des schiltunc wart gewar,
ein schirmslac er dô gevienc,
wolfharte er underz swert gienc:
sîn swert warf er ûz der hant,
er umbevie den wîgant,
mit kraft er in umbeslôz;
sîner manheit wênic er genôz:
er truoc in gewalticlîchen
für den künic rîchen.
dô muoste sich der werde degen
künec walberâne gevangen geben.
dô sâhen ez die liute an.
her dietrîch und sîn werde man
wurden erzürnet gar.
si wolten mit einander dar.
< neinâ>, sprach laurîn,
< lât alsô iuwern zorn sîn
unde sît niht alsô gâch,
ir enphât entriuwen ungemach.>
her dietrîch mit zühten sprach
< ir sult alle haben gemach.
ich wil den künic selbe bestân.
sô muoz der kriec ein ende hân.>
dô sprach laurîn der degen
< ir sult den sin lân under wegen,
her dietrîch, ez zimt mich niht guot.
walbrân ist sô hôchgemuot,
und verstüent ir wie er waere getân,
ir wâgetet niht als manegen man.
wande ir möhtet âne wân
enphâhen schaden dar an.
welt ir sîn niht geruochen,
sô lât mich noch versuochen
daz ir friunde müget werden.
er stichet iuch zuo der erden.>
her dietrîch alsô sprach
< swaz mir darumbe ungemach
von walberân sol widervarn,
ich muoz liute und lant bewarn
vor walberâne und sîme her.
sol man vinden âne wer,
daz waere mir ein grôziu schande
swâ man ez sagte in dem lande.
ich überwunde ez nimmer mêr.
nu reiche mir her mîn sper!
ich wil mîn glück versuochen,
ob mîn got welle geruochen.>
dô hielt er dâ für die schar.
des nam walberân wol war.
er sprach< reich mir her mîn sper.
dâ kumet mîn widersâze her,
her dietrîch von beren.
ich wil in hiut geweren,
daz er an laurîn getân;
des muoz er mir ze buoze stân.>
si kêrten an die wîte
die fürsten an der zîte:
si nâmen deste wîtern plân
daz diu ros louf möhten hân.
under die schilte si sich bugen:
wie si zuo einander zugen
als zwêne wilde valken guot!
si wâren grimmiclîch gemuot.
künec walberân dietrîchen traf,
mit samtem rosse ern nider stach.
iedoch verstach der degen hêr
ûf walberâne sîn sper.
der von bern balde ûf spranc.
walbrân sich von dem rosse swanc
her nider zuo der erden,
er lief an den vil werden
mit sîme starken swerte guot.
ouch stuont her dietrîch in dem muot
daz er in wolte enphâhen.
mit grimme begonde er slahen
ûf walberân den künic rîch:
des satzte er sich ze wer gelîch.
si wâren helde an ritterschaft
und hieten beide grôze kraft.
mit grimme si ûf die helme sluogen:
man sach funken ungefuoge
von den slegen fliegen
und in die lüfte stieben.
walbrân treip dietrîchen
daz er begonde wîchen
vaste hin gên sîner schar.
des nâmens beidenthalben war.
er hiete in gwundet sêre.
dô enkund der degen hêre
mit allen sînen sinnen
walbrânes niht gewinnen.
mit schirmen muoste er sich fristen
vor walberânes kluogen listen.
dô daz ersach hilprant,
ze laurîne sprach er zehant
< nu rât, degen küene,
einen rât, der süene.>
< entriuwen,> sprach laurîn,
< ez muoz der liebe oeheim mîn
dietrîchen fride und suone geben,
oder er muoz mir nemen mîn leben.
sô loufet baldiclîche dar,
und nemet ir hern dietrîches war,
sô wil ich balde gâhen
mîn oeheim umbevâhen:
wir suln si niht lân strîten mêr.>
dô huoben sich die herren hêr,
si wolten den strît scheiden.
si liefen zuo in beiden:
ieglîcher einen umbevienc,
kein strît mêre dâ ergienc.
laurîn ze sînem oeheim sprach
< durch mînen willen habe gemach
und leistu daz gelübede dîn,
vil getriuwer oeheim mîn.>
< swaz ich dir gelobet hân,
des wil ich dir niht abe gân.
ich leiste gern den willen dîn.>
des dankete im dô laurîn.
er sprach dâ ze stunde
daz er den helm ab bunde.
er reif zehant einen dar
ûz sîner dienaere schar,
dem gap er den helm ziere.
er erwarp grôz hulde schiere
zwischen ir beider schar.
hilprant fuort sînen herren dar.
si swuoren beide friuntschaft
diu sît hiete grôze kraft.
man brâhte in beiden ir ros guot,
ûf sâzen die held hôchgemuot.
ir gesinde dô zesamene reit:
si wâren froelîch und gemeit.
her dietrîch walberân dô bat
daz er rit mit im in die stat.
des gewerte in dô der degen hêr.
mit im nam er der sîn niht mêr
denne die einlif man
die mit im kâmen ûf den plân.
dô wart diu kurzewîle grôz,
daz walberânen niht verdrôz,
mit roten, gîgen, singen.
man hôrte vil erklingen
maneger leie seitenspil.
dâ was kurzewîle vil.
des nahtes er in blîben bat
sîn geverte in der stat.
des muoste er in geweren.
dô sprach der von beren
zuo sîm meister hilprant
daz er schüefe sâ zehant
die liute froelîch in der stat.
daz geschah mit solchem rât,
si fröuten sich der geste
und taeten al daz beste.
si huoben an ein grôzen schal
in der stat über al.
er erbôt ez den gesten wol
als man lieben friunden sol.
er schuof in allen guot gemach.
walberân vil wol daz sach
daz im willic waere
der edel bernaere.
dâ ze bern den wîten sal
den überbreit man über al
mit edlen teppichen guot,
dâ die herren hôchgemuot
innen solten ezzen.
ouch wart niht vergezzen,
mit guldîn tüechern liehtvar
umbhienc man die wende gar.
die tisch man rihte dô wol
als man fürsten rihten sol.
man bat die gest ze tische gân.
dône wart des niht verlân,
in becken von golde rôt
wazzer man in zen henden bôt.
dô satzte man die geste rîch,
alse daz was billîch.
ouch der kleine laurîn
muost ir morgenstern sîn.
dar nâch hiez der von bern
ieglîchen sitzen nâch sîn êrn.
die spîs man ûf den tisch truoc:
juncherren die wârn alsô kluoc,
si truogen alsô rîchiu kleit.
die schenken wâren alle bereit,
si schancten in den besten wîn
der in allen landen moht gesîn.
des hiete man dâ guote stat:
man gap in sîn allen sat.
dar nâch von pusûnaeren,
pfîfaeren und pûkaeren
was dâ kurzewîle vil.
man hôrt ouch manic seitenspil
von videln, harpfen, roten klanc.
man hôrte ouch manic guot gesanc
von guoten singaeren.
daz si froeliche waeren,
des bat si der wirt rîche
mit zühten al gelîche.
mit fröudn vertriben si die naht.
dô ez des morgens was betagt,
der wirt künc walberânen bat
daz er den tac blib in der stat:
< ouch bitich iuch, edler künic rîch,
daz ir die fürsten alle gelîch,
die ir under dem here hât,
mit iu lât rîten in die stat.>
die burgaer willic tâten daz
und schuofen ez in dester baz;
wand si wol sâhen dar an
daz im willic was der man.
dô huop mit fröuden sich der schal
in der stat ouch über al.
man began aller fröuden vil
mit sô maneger hande spil.,
des man imer erdenken kan.
mit meister...